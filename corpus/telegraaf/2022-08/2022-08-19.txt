2022-08-19||Flink wat zonneschijn||Er staat een rustig weekend op het programma. Zaterdagochtend begint met lokale mistbanken, waarbij het zicht soms kan teruglopen tot minder dan 200 meter. De mist lost snel op en daarna breekt de zon flink door. Tijdens de middaguren ontstaan verspreid over het land vriendelijke stapelwolken, maar tot buien komt het waarschijnlijk niet. De temperatuur loopt op naar maximaal 21 graden aan zee tot ruim 25 graden in het binnenland. In de nacht naar zondag ontstaat opnieuw plaatselijk mist en koelt het af naar 12 tot 15 graden, aan zee nog enkele graden hoger. Zondag overdag neemt vanuit het westen de bewolking toe en lokaal valt daaruit een bui. Veel neerslag wordt echter niet verwacht. De middagtemperatuur komt een fractie lager uit dan de afgelopen dagen met 19 tot 24 graden. Daarmee zal de hittegolf ook langs de oostgrens eindigen. Ook maandag vallen nog enkele buien, mogelijk met onweer. Daarna breekt opnieuw een droge periode aan met steeds hogere temperaturen: aan het eind van de nieuwe week kan het lokaal 30 graden worden. Daarbij schijnt de zon flink en het lijkt verder droog te blijven. Vooral in het zuidoosten neemt het neerslag­tekort daarmee snel verder toe.||https://www.volkskrant.nl/nieuws-achtergrond/flink-wat-zonneschijn~b1163c5c/
2022-08-19||De Volkskrant tv-selectie voor zaterdag 20 augustus||NPO 2, 19.17 uur Kringloopwinkels zijn een prima plek om voor weinig geld leuke spullen op de kop te tikken, en te voorkomen dat al die meubels, kleren en elektrische apparaten op de vuilnisbelt belanden. Daarnaast zijn de winkels een plek waar mensen met afstand tot de arbeidsmarkt aan de slag kunnen gaan. In Soep, sores en soelaas is Bert van Leeuwen in Groningen, waar Elise haar draai vond bij kledingwinkel ReShare. Ze vertelt over haar psychische klachten en hoe ze steeds weer opkrabbelt. Elise heeft een werkplek zonder druk en met aandacht voor de mensen. Veronica, 20.00 uur (Sciencefiction, James Cameron, 1991) In de eerste Terminator (1984) trad Arnold Schwarzenegger op als moordende robot met menselijk uiterlijk. Omdat de acteur daarna uitgroeide tot superster, speelt hij in het vervolg de good guy. Regisseur Cameron pakte uit met een bijna twintigvoudig budget, zo’n 100 miljoen dollar. Ook de opbrengst katapulteerde omhoog: van 40- naar ongeveer 500 miljoen dollar. Met zijn grensverleggende effecten, moordende tempi en speelse oneliners is Terminator 2 een van de beste spektakelfilms ooit gemaakt. NPO 2, 21.20 uur Tijdens het eerste Prinsengrachtconcert in 1982 betoverde pianist Barbara Nissman het publiek in Amsterdam met een uitvoering van Beethovens Mondscheinsonate. Vanavond is ze opnieuw van de partij als speciale gast op de veertigste editie van het muzikale evenement. Op een podium van pontons voor Hotel Pulitzer is de Frans-Duitse cellist Nicolas Altstaedt dit jaar de hoofdgast en speelt Nissman twee Argentijnse dansen van Ginastera die ze veertig jaar geleden ook ten gehore bracht. De presentatie van de uitzending wordt verzorgd door Maria Fiselier. NPO 3, 22.41 uur Na twee jaar thuisblijven duurde het niet lang voordat de festivalgangers alle kaarten voor Lowlands 2022 hadden weggegrist: in twee minuten was het festival in Biddinghuizen uitverkocht. Vandaag en morgen doen Eva Koreman, Tim den Besten en Sagid Carter verslag vanaf het festivalterrein, met muzikale hoogtepunten, kijkjes achter de schermen en een indruk van het festivalleven. Headliners van Lowlands 2022 zijn The Opposites, Arctic Monkeys en Stromae. Acts als Froukje, Goldband, Hang Youth en Eefje de Visser geven het festival een Nederlands tintje. BBC 2, 23.00 uur De belangrijkste zangeressen uit de hoogtijdagen van de disco komen voorbij in Queens of Disco, een muzikaal eerbetoon aan sterren als Donna Summer, Gloria Gaynor, Grace Jones, Chaka Khan, Madonna en Sylvester. Naast bijdragen van de artiesten zelf laten ook iconen als chorograaf Arlene Phillips en songwriters Ashford en Simpson hun licht schijnen op het discotijdperk. Aansluitend (24.00 uur) neemt TOTP2 een duik in het BBC-archief, om naar boven te komen met de meest memorabele optredens van Donna Summer in Top of the Pops en Later with Jools Holland. NPO 3, 00.29 uur (Drama, Tallulah Hazekamp Schwab, 2014) Het geloof dwingt de Zeeuwen in deze verfilming van de bestseller van Franca Treur weliswaar in een keurslijf, maar het werkt nooit verstikkend. Daarmee is Dorsvloer geen afrekening met het geloof, eerder een liefdevolle, kritische blik erop. Dat is te danken aan het perspectief van hoofdpersoon Katelijne, een dromerig meisje dat met zes broers opgroeit op een boerderij en daar het leven kleurt met zelfverzonnen verhaaltjes. Een prachtige rol van nieuwkomer Hendrikje Nieuwerf, die Katelijne op dat klassieke omslagpunt naar de puberteit hongerig naar de wereld laat kijken. In het speelfilmdebuut van regisseur Schwab past Katelijne naadloos in het haast romantisch gefilmde Zeeuwse landschap. BBC 2, 01.30 uur (Drama, Samuel Maoz, 2017) De Israëlische cineast Samuel Maoz werd wereldberoemd met het vrijwel volledig in een tank gesitueerde Lebanon (2009). Foxtrot, in Venetië onderscheiden met de Grote Juryprijs, is wederom een oefening in filmische claustrofobie. En dat niet alleen: de film, waarin een architect en zijn echtgenote wordt medegedeeld dat hun zoon tijdens zijn dienstplicht bij het Israëlische leger is gesneuveld, danst volkomen overtuigend van genre naar genre. Van messcherp drama naar galgenhumor, van thriller naar bewegende strip, om in het verpletterende slotdeel weer te belanden bij het begin.||https://www.volkskrant.nl/cultuur-media/de-volkskrant-tv-selectie-voor-zaterdag-20-augustus~bd44983c/
2022-08-19||Jumbo-Visma eert ploegicoon Robert Gesink met de rode leiderstrui||Begin deze zomer moest wielrenner Robert Gesink (36) nog een bittere pil slikken. Jumbo-Visma stuurde hem - de routinier met een grote staat van dienst: 16 jaar bij de ploeg, 21 deelnamen aan een grote ronde, een keer 5de en een keer 6de in Frankrijk - niet mee naar de Tour de France. Hij vertrok met zijn gezin naar de andere kant van de oceaan, naar de Verenigde Staten en Canada, om dan maar op afstand te volgen hoe teamgenoot Jonas Vingegaard het geel won. Maar op vrijdagavond is het voltooid verleden tijd. Hij staat stralend met de rode leiderstrui van de Vuelta om de schouders op het podium voor het Centraal Station in Utrecht. Als eerste van de acht teamgenoten is hij in de ploegentijdrit over de streep gekomen. Met een voorsprong van 13 seconden op Ineos Grenadiers zet Jumbo-Visma na 24,40 minuten over een parcours van 23,3 kilometer de zegetocht na de Tour doodgewoon voort. ‘Dit voelt als een fantastisch dankjewel. Ik heb veel betekend voor deze ploeg. Ik heb hard gewerkt en meegedacht. Als het dan zo uitpakt, word je heel gelukkig.’ In de aanloop ontweek het team nog vragen over wie de leiderstrui zou mogen dragen als de ploeg de tijdrit zou winnen. Maar de afspraak lag al ruim een week vast, zij het onder voorwaarde dat de marge op de finish groot genoeg was om een keuze tussen de manschappen te kunnen maken. De ploegleiding - sportief directeur Merijn Zeeman, hoofd performance Mathieu Heijboer en ploegleider Grischa Niermann, twijfelden geen moment: dat moest Robert worden. Heijboer vertelt na afloop bij de teambus, met de torens van de Rabobank, de vroegere sponsor van het team, als decor: ‘Hier hadden we van gedroomd. Zo’n carrière; Robert is zo belangrijk geweest voor deze ploeg. Dit is een enorme bekroning. Dit is zonder twijfel een van de hoogtepunten voor hem. Bizar ook dat we de luxe hadden om het te kunnen doen.’ De marge van ruim tien seconden werd al in de eerste helft van het parcours bereikt, uitgerekend in het meest bochtige gedeelte. Heijboer liet de renners weten dat ze de lat hoog hadden gelegd. ‘Nu moet je het maar afmaken ook.’ In het tweede gedeelte was het vooral consolideren geweest, met wat langere beurten voor Rohan Dennis, die in de ploeg de taak heeft overgenomen van de vorig jaar vertrokken Tony Martin, bijgenaamd Der Panzerwagen, en Eduardo Affini. Heijboer: ‘Het was elke keer op de limiet, maar nooit erover.’ En dan te bedenken dat Sepp Kuss nadrukkelijk werd gespaard, met het oog op zijn taak kopman Primoz Roglic in de bergen bij te staan. Toch spande het er nog even om. Gesink zat naar eigen zeggen in de laatste fase ‘stikkapot’ achter Affini. Onder anderen Primoz Roglic loodste hem nog naar voren. Gesink: ‘Ik was zeker niet de sterkste vandaag, maar die jongens hebben fantastisch gereden.’ Volgens sportief directeur Zeeman was het besluit hem voorrang te verlenen inderdaad bedoeld als een gebaar van dankbaarheid. ‘We wilden onze waardering uiten en tonen hoe hij in ons hart zit.’ Hij noemt Gesink een icoon van de ploeg. ‘Hij was jaren het vlaggenschip, hij heeft de eer hoog gehouden in minder florissante tijden. Maar hij heeft ook ervaren dat de concurrentie enorm is toegenomen.’ Dat hij niet langer de kopman is, heeft hem volgens Zeeman niet minder belangrijk gemaakt. ‘Om wedstrijden te winnen kun je geen kopman hebben en dan de hele tijd niks. Je hebt types als Robert nodig in de ondersteuning.’ De beslissing hem niet mee te nemen naar Frankrijk was lastig geweest, beaamde hij. ‘We proberen altijd naar eer en geweten een selectie te maken. Als je in een team rijdt, betekent dat dat je ook wel eens een zware teleurstelling moet slikken.’ Zijn begeleiders hebben hem sindsdien voorgehouden dat hij vooral vooruit moet kijken, naar de Vuelta, die in eigen land begint. Dat zou iets moois kunnen worden. ‘Als het dan zo eindigt, is heel speciaal.’||https://www.volkskrant.nl/nieuws-achtergrond/jumbo-visma-eert-ploegicoon-robert-gesink-met-de-rode-leiderstrui~bec8c744/
2022-08-19||Femke Bol wint voor de tweede keer goud op EK atletiek: ‘Het was ik tegen de hordes’||Femke Bol slaat zichzelf in het gezicht op weg naar haar startblok. Ze weet dat het er nu op aankomt. Ze wil ‘de dubbel’; na haar zege op de 400 meter, ook de titel op de 400 meter horden. Als een razende is ze weg en doet wat iedereen van haar verwacht. Met een ontzagwekkende voorsprong haalt ze de titel op het onderdeel waarop ze bij de Spelen van Tokio brons veroverde. Met 52,67 is er geen twijfel over wie de beste 400-meterloopster van Europa is. Nog nooit was er iemand zo snel op een EK. Viktoria Tkatsjoek uit Oekraïne werd tweede met een tijd van 54,30. Haar landgenote Anna Ryzjykova pakt het brons met 54,86. Een paar meter na de eindstreep gaan Bols handen weer naar haar gezicht. Ditmaal landen de vingers niet hard op de wangen, maar zacht op haar lippen. Ze blaast een handkus naar het publiek terwijl de tranen in haar ogen staan. Zo vaak huilt ze niet. ‘Het is bizar. Ik ben zo blij.’ Dat ze zo’n grote voorsprong op de concurrenten had, ontging haar onderweg. ‘Het was ik tegen de hordes. Dat ik zo'n tijd er nog uithaal...’, zegt ze. Erna volgt een zucht van ongeloof. De laatste keer dat iemand op een internationaal titeltoernooi de 400 meter en 400 meter horden wist te winnen was 118 jaar geleden. In St. Louis pakte de Amerikaan Harry Hillman op beide onderdelen olympisch goud. Dat heeft ook veel te maken met de indeling van veel toernooien. Meestal is het praktisch onmogelijk om de twee races te combineren. Bol kon op deze kampioenschappen de twee onderdelen wel betwisten. Het programma was ernaar en ze was vrijgesteld van de voorrondes. Eenvoudig was dat niet, erkende ze. ‘Het lijkt misschien makkelijk te gaan, maar het was zo zwaar. Vier keer de 400 lopen en de druk die erbij komt. Maar het was ook heel leuk.’ Ze wist dat ze de kans moest grijpen nu die zich in het Olympiastadion voordeed. Ze wilde historie schrijven en iedereen verwachtte dat het lukken zou. Zo voelde het in ieder geval. ‘Ze dachten: horden, dat doet ze wel even. Maar het zijn tien hordes, waar je super geconcentreerd voor moet zijn.’ In de halve finale was ze ‘supersloom’ na de eerste horde geweest. ‘Toen was ik er echt nog niet bij met mijn hoofd.’ In de finale voelde ze de steun van het publiek, had ze alle aandacht bij haar race en deed ze waarvoor ze gekomen was. ‘Ik ben er heel trots op.’||https://www.volkskrant.nl/sport/femke-bol-wint-voor-de-tweede-keer-goud-op-ek-atletiek-het-was-ik-tegen-de-hordes~b475cf10/
2022-08-19||Nasa wijst dertien plekken op de maan-zuidpool aan voor nieuwe landing||De eerste vrouw op de maan zal in april 2025 haar voetafdrukken misschien achterlaten op Amundsen Rim, een kraterrand in het zuidpoolgebied van de maan, vernoemd naar de Noorse poolreiziger Roald Amundsen. Of op Shackleton Peak, vernoemd naar Amundsens Ierse collega Ernest Shackleton. Of misschien wel echt op een steenworp afstand van de maan-zuidpool. De Amerikaanse ruimtevaartorganisatie Nasa maakte vrijdagavond de selectie bekend van landingsgebieden voor het ambitieuze Artemis-programma, dat voor het eerst in meer dan een halve eeuw weer mensen naar de maan moet brengen. Alleen zestigplussers herinneren zich nog de wazige tv-beelden van de Apollo 11-landing uit juli 1969, toen astronaut Neil Armstrong als eerste mens voet op de maan zette – ‘een kleine stap voor een mens; een reuzensprong voor de mensheid’, in Armstrongs woorden. Daarna volgden nog vijf landingen; in totaal hebben er twaalf mensen rondgelopen op de maan. Na de terugkeer van Apollo 17, in december 1972, werd het bemenste maanprogramma gestaakt. De Apollo’s landden allemaal in de buurt van de evenaar van de maan, vaak op uitgestrekte vlaktes van gestolde lava. In plaats daarvan zal de eerste bemenste Artemis-maanlanding in het zuidpoolgebied plaatsvinden, in een veel heuvelachtiger terrein. Dat er nu dertien gebieden zijn geselecteerd als toekomstige landingsplaatsen – elk zo’n 15 bij 15 kilometer, en allemaal gelegen binnen 200 kilometer afstand van de zuidpool – is volgens Artemis-campagneleider Mark Kirasich ‘een reuzensprong in de terugkeer van mensen naar de maan’. Het zuidpoolgebied van de maan is interessant omdat er op de permanent beschaduwde bodems van sommige kraters ijs ligt. Dat kan gebruikt worden als drinkwater voor een toekomstige maanbasis, of als grondstof voor raketbrandstof. Geologen zijn vooral in het gebied geïnteresseerd omdat het extreem oud maangesteente bevat. Voordat er opnieuw mensen landen op de maan, worden de verschillende onderdelen van Artemis uitgebreid getest. De eerste proeflancering (Artemis I) van Nasa’s nieuwe, gigantische maanraket staat gepland voor maandag 29 augustus. Ook de Orion-capsule – een grote versie van de kegelvormige Apollo-capsules van weleer – wordt dan in de ruimte beproefd, zij het nog zonder astronauten aan boord. Datzelfde geldt voor de Europese servicemodule die Orion onder andere van water, energie en brandstof voorziet. Artemis II, gepland voor mei 2024, heeft al wel vier astronauten aan boord, maar zal nog geen landing uitvoeren. Dat gaat op z’n vroegst in april 2025 gebeuren, met Artemis III. De astronauten zullen dan naar het maanoppervlak afdalen in het kolossale Starship Human Landing System, dat wordt ontwikkeld door ruimtevaartbedrijf SpaceX. Welke van de 18 geselecteerde astronauten er in 2025 in de spreekwoordelijke voetsporen van Neil Armstrong gaan treden, is nog niet bekendgemaakt. Nasa heeft wel laten weten dat met Artemis III in elk geval de eerste vrouw en de eerste persoon van kleur op de maan zullen landen. Een voor de hand liggende keus lijkt de nu 55-jarige Afro-Amerikaanse Stephanie Wilson, die al drie vluchten naar het internationale ruimtestation ISS heeft gemaakt.||https://www.volkskrant.nl/wetenschap/nasa-wijst-dertien-plekken-op-de-maan-zuidpool-aan-voor-nieuwe-landing~b03e04c5/
2022-08-19||UWV gaat arbeidsongeschiktheid 60-plussers voorlopig  zonder arts keuren||Tot nu toe mocht enkel een verzekeringsarts de medische keuring uitvoeren, maar door de grote werkachterstanden schakelt het UWV straks andere medewerkers, zogenoemde arbeidsdeskundigen, in om te beoordelen wie wel en niet in aanmerking komt voor een Wia-uitkering. Dat staat in een brief die minister Karien van Gennip van Sociale Zaken en Werkgelegenheid binnenkort naar de Tweede Kamer stuurt, melden ingewijden aan dagblad Trouw. De maatregel van Van Gennip is tijdelijk en zal waarschijnlijk tot eind volgend jaar duren. Wel moeten zowel werknemer als werkgever instemmen met een keuring zonder arts. Met de nieuwe werkwijze zal een 60-plusser naar verwachting eerder een te hoge dan een te lage uitkering krijgen. Daarbij speelt een rol dat mensen uit deze leeftijdsgroep moeilijk weer aan een baan komen, ook als blijkt dat ze nog kunnen werken. De nood is zo hoog bij het UWV, dat de minister de maatregel zal doorvoeren zonder eerst de Wet werk en inkomen naar arbeidsvermogen (Wia) aan te passen. Op het moment wordt slechts 30 procent van alle aanvragen van een arbeidsongeschiktheidsuitkering op tijd afgehandeld. Hoewel de wettelijke wachttermijn acht weken is, is de gemiddelde wachttijd inmiddels opgelopen tot achttien weken. De achterstanden zullen waarschijnlijk verder oplopen, omdat het aantal aanvragen voor een arbeidsongeschiktheidsuitkering snel toeneemt. Eind vorig jaar wachtten meer dan 12 duizend mensen al langer dan de wettelijke termijn op behandeling van hun aanvraag. Daarbovenop wachten nog eens 40 duizend mensen met een Wia-uitkering op een herbeoordeling van hun gezondheidssituatie. Deze groep ontvangt een voorschot van het UWV voor de tijd dat ze moeten wachten, die ze niet terug hoeven te betalen als blijkt dat ze weer aan het werk kunnen. Die regeling kostte de organisatie vorig jaar miljoenen euro’s. Verzekeringsartsen trokken ruim tien jaar geleden al aan de bel over de onderbezetting. Het lukt het UWV maar mondjesmaat om nieuwe artsen aan te trekken. Artsen in opleiding vertrekken snel weer uit ontevredenheid over hun werkgever, aldus ingewijden. Er wordt geklaagd over de hoge administratiedruk, waardoor UWV-artsen per dag maar tijd hebben voor een à twee gezondheidsbeoordelingen. Eenvijfde tot een kwart van de Wia-aanvragen wordt gedaan door 60-plussers. Door deze leeftijdsgroep straks niet meer te laten keuren door verzekeringsartsen, zet minister Van Gennip een eerste stap om de achterstanden weg te werken. De minister zal echter meer veranderingen moeten doorvoeren om het capaciteitsprobleem op te lossen. Zo ligt de vraag op tafel of de volgens de Ziektewet verplichte keuringen wel noodzakelijk zijn.||https://www.volkskrant.nl/nieuws-achtergrond/uwv-gaat-arbeidsongeschiktheid-60-plussers-voorlopig-zonder-arts-keuren~b9db285b/
2022-08-19||Palestijnse president spreekt van ‘vijftig Holocausts door Israël’ tijdens Duits bezoek, politie start onderzoek||Abbas was deze week bij de Duitse bondskanselier Olaf Scholz op bezoek in Berlijn. Tijdens een persconferentie werd de president gevraagd of hij bereid was zijn excuses aan te bieden voor de moord op 11 Israëlische atleten door de Palestijnse terreurbeweging Zwarte September tijdens de Olympische Spelen in München in 1972 – een tragedie die, vijftig jaar later, dit najaar in Duitsland wordt herdacht. Hierop antwoordde Abbas dat Israël ‘tussen 1947 en nu vijftig massamoorden op vijftig plaatsen’ had begaan. En voegde eraan toe: ‘Vijftig massamoorden, vijftig Holocausts. Tot nu toe.’ Het gezicht van Scholz vertrok, maar hij sprak Abbas niet tegen – wat hem in Duitsland zeer kwalijk wordt genomen. De persconferentie werd snel afgewikkeld. Een dag later pas twitterde de bondskanselier in het Engels, Duits en Hebreeuws dat hij ‘walgde van de buitensporige opmerkingen van de Palestijnse president Mahmoud Abbas’. ‘Zeker voor ons Duitsers is het relativeren van de Holocaust onaanvaardbaar. Ik veroordeel elke poging om de misdaden van de Holocaust te ontkennen.’ De Israëlische premier Yair Lapid noemde de opmerking van Abbas ‘niet alleen een morele schande, maar ook een monsterlijke leugen’. ‘Zes miljoen joden zijn vermoord tijdens de Holocaust’, zei hij, ‘onder wie anderhalf miljoen Joodse kinderen. De geschiedenis zal Abbas nooit vergeven.’ Het bagatelliseren van de Holocaust is strafbaar in Duitsland en de politie is nu een onderzoek gestart naar Abbas omdat er aangifte tegen hem zou zijn gedaan. Het is nog maar de vraag of dit ook tot vervolging kan leiden. Hoewel Duitsland Palestina niet erkent als een zelfstandige natie, was Abbas op een ‘officieel diplomatiek bezoek in het land’, aldus een woordvoerder van het Duitse ministerie van Buitenlandse Zaken. Hierdoor zou hij immuniteit genieten. Een dag later kwam Abbas nog met een verklaring over zijn uitspraak. Daarin bood hij niet direct zijn verontschuldigingen aan, maar hij zei wel dat de Holocaust ‘de gruwelijkste misdaad in de moderne menselijke geschiedenis’ is, en dat het niet zijn bedoeling was geweest de uitzonderlijkheid van de Holocaust te ontkennen.’ Daar voegde Abbas nog aan toe dat het hem ging om de misdaden tegen de Palestijnse bevolking ‘die tot op de dag van vandaag doorgaan’. Het is niet de eerste keer dat Abbas wordt beschuldigd van antisemitisme of van het zetten van vraagtekens bij de Holocaust. Zo schreef hij in zijn boek ‘De andere kant: de geheime relatie tussen het nazisme en het zionisme’ (1983) dat zionistische leiders samenspanden met de nazi’s om de situatie in Europa te verslechteren, in de hoop dat Joden hierdoor naar Palestina zouden emigreren. In dit boek stelde hij ook dat er wellicht ‘slechts’ een miljoen of zelfs minder Joden zouden zijn omgekomen tijdens de Holocaust. In 2018 hield hij in de stad Ramallah een speech waarin hij zei dat de Joden de vervolging in Europa over zichzelf hadden afgeroepen met hun ‘gewoeker’. Hiervoor bood hij later zijn verontschuldigingen aan.||https://www.volkskrant.nl/nieuws-achtergrond/palestijnse-president-spreekt-van-vijftig-holocausts-door-israel-tijdens-duits-bezoek-politie-start-onderzoek~b3aa9ff3/
2022-08-19||De Volkskrant tv-selectie voor zondag 21 augustus||NPO 3, 09.03 uur (Drama, Nicole van Kilsdonk, 2008) Luchtige, kleurrijke film naar de Hoe overleef ik-serie van jeugdboekenschrijver Francine Oomen. Regisseur Van Kilsdonk vertaalt op originele wijze een aantal specifieke elementen uit Oomens werk naar beeld. Clichés blijven ver weg in dit verhaal over pubermeisje Rosa dat met haar moeder van Brabant naar Groningen verhuist om bij haar stiefvader te wonen. Met een vlotte mix van rechttoe-rechtaandrama, geestige animaties en droomsequenties neemt het springerige en speelse Hoe overleef ik... mezelf? de problemen van pubers serieus, zonder ze overdreven zwaar aan te zetten. NPO 2, 18.23 uur Voor de natuurdocumentaires van de BBC zijn dieren al van heel dichtbij bespied met spionagecamera’s, maar in Animals with Cameras gaan Gordon Buchanan en zijn team nog een stapje verder. Voor de serie werden speciale minicamera’s met veel zorg bevestigd aan de dieren zelf, zodat de kijker kan meeleven vanuit hun perspectief. Dat levert unieke beelden op, zoals opnamen van schildpadden in de wateren rond Kaapverdië, rifhaaien in de Bahama’s en jonge zeeolifanten voor de kust van Californië. Een zwerm jan-van-genten neemt de camera’s mee de lucht in. NPO 2, 20.17 uur Raven van Dorst had een muziekcarrière als Ella Bandita en maakte de mooie programma’s Nachtdieren en Boerderij Van Dorst. In de serie Geslacht vertelde Van Dorst dat hen werd geboren met een intersekseconditie. Een arts besloot de baby vervolgens te ‘normaliseren’ tot meisje. ‘Bij dezen wil ik mezelf on-normaliseren’, liet Van Dorst vorig jaar weten. ‘Ik wil de persoon zijn die ik had moeten zijn toen ik geboren werd. Daar is namelijk helemaal niets mis mee.’ Met de fragmenten brengt de zomergast van vanavond een ode aan de einzelgänger en de rebel. NPO 1, 20.23 uur Door allerhande maatschappelijke ontwikkelingen is de behoefte aan liefde de afgelopen jaren toegenomen, volgens omroep KRONCRV. Daarom gaan Anita Witzier en Edson da Graça vanaf vanavond steeds op een andere plek in Nederland op zoek naar de mooiste liefdesverhalen. Daarbij gaat het om liefde in brede zin, dus niet alleen romantische liefde maar ook naastenliefde, familiebanden en vriendschap. In de eerste aflevering strijkt Festival van de liefde neer in Rotterdam, waar Milka haar man Melvin in het zonnetje wil zetten en Petra een nieuwe liefde zoekt. BBC 2, 22.00 uur Een jaar na de terugtrekking van de Amerikaanse militairen reconstrueert de tweede helft van Afghanistan: Getting Out de val van Kabul. De aflevering begint met president Trumps belofte alle troepen naar huis te halen, maar zijn stafchef John Kelly haalt hem over om daarmee te wachten. Later besluit Trump toch, tegen de wil van zijn veiligheidsadviseur John Bolton, om onderhandelingen te beginnen met de Taliban. Na de wisseling van de wacht in het Witte Huis besluit president Biden de eenzijdige terugtrekking door te zetten, met dramatische gevolgen. Canvas, 22.40 uur (Komedie, Armando Iannucci, 2017) Daar ligt de grote leider van de Sovjet-Unie, plat op zijn rug op het tapijt in een plas urine. Kan het wel, lachen om de kliek rond Stalin, die verantwoordelijk wordt gehouden voor miljoenen doden? De Schotse regisseur Armando Iannucci (Veep) is zich van dat vraagstuk bewust en lost het elegant op. Zelfs in de meest absurdistische scènes wordt de gruwelijke werkelijkheid niet genegeerd: op de achtergrond worden aan de lopende band mensen opgepakt en afgevoerd. Iannucci heeft een goed oog voor de idiotie van de macht. Vleierij, achterdocht, ijdelheid, gluiperig bedrog en politieke broedermoord vieren hoogtij in het evenwel Monty Pythoneske The Death of Stalin. NPO 2, 23.26 uur (Drama, Ali Abbasi, 2018) Een lelijkerd met een chromosoomfout, noemt Tina (Eva Melander) zichzelf in deze bewonderenswaardige kruisbestuiving tussen liefdesdrama, monsterhorror en detectivefilm. Maar wanneer ze een man (Eero Milonoff) tegen het lijf loopt met exact zo’n enorme neus, vergelijkbaar diepliggende ogen en een even geprononceerd slecht gebit met dikke, opgetrokken bovenlip, begint ze net als de kijker te vermoeden dat er iets anders aan de hand is. De filmkeuze van Raven van Dorst houdt de kaarten wijselijk lang tegen de borst: de kijker ontdekt samen met Tina haar ware identiteit, in een film die geen gelijke kent.||https://www.volkskrant.nl/cultuur-media/de-volkskrant-tv-selectie-voor-zondag-21-augustus~be501017/
2022-08-19||Poetin heeft de cyberoorlog verloren, volgens de Britten||Net als eerder in Syrië en op de Balkan heeft Rusland ‘online desinformatie’ ingezet als onderdeel van een militaire campagne. Die had volgens Fleming tot doel om wantrouwen te creëren bij informatiebronnen, de acties van Oekraïne onjuist weer te geven en valse narratieven over de Russische intenties te verspreiden. ‘We hebben acties ondernomen om deze verdraaide waarheden tegen te spreken.’ Vanaf het begin van de oorlog delen de Britten nauwkeurige informatie over het verloop ervan. Die informatie is mede gebaseerd op geheime inlichtingen van GCHQ. Ook de Amerikaanse overheid deelt met regelmaat – ook al vóór de invasie – inlichtingen met de wereld. Als waarschuwing, maar ook om de Russische intenties en daden vast te leggen. Ook werken de Britten volgens Fleming samen met ‘westerse technologieplatforms’ om Russische leugens snel te verwijderen. De baas van GCHQ zegt dat ‘cyber’ een substantieel onderdeel is van de oorlog en dat de invloed ervan tot ver buiten het strijdtoneel reikt. ‘Beide zijden begrijpen het potentieel van het integreren van cyber en informatie in hun militaire aanpak’, schrijft Fleming. ‘Het is een zeer moderne digitale cyberoorlog, zoals het óók een brutale en fysiek destructieve oorlog is.’ Rusland heeft op verschillende manier geprobeerd Oekraïne digitaal te verzwakken. Door aanvallen op het spoorsysteem, de douane en ministeries, maar ook op een satellietsysteem en internetproviders. Slechts een deel van die aanvallen is geslaagd. Fleming prijst daarvoor de Oekraïense verdediging, de eigen Britse inlichtingenpositie en de vlotte samenwerking met private partijen die informatie over de aanvallen deelden en updates beschikbaar maakten om gaten in de beveiliging te dichten. De impact van Ruslands digitale capaciteiten, schrijft Fleming, ‘is minder groot dan wij (en zij) hadden verwacht’. Christiaan Beek, hoofd onderzoek bij beveiligingsplatform Trellix, dat verschillende Oekraïense overheidsklanten heeft, herkent dat beeld en zegt dat Russische hackers in het begin van de oorlog ‘met alle mogelijke middelen’ naar binnen probeerden te komen. Dat deden ze met oude malware waaraan nieuwe code was toegevoegd, een indicatie dat ze gehaast te werk gingen. Ook de destructieve malware die ze gebruikten om systemen kapot te maken was volgens Beek ‘niet van het kaliber dat we wel van andere Russische groepen kennen’. Beek dacht dat ze de geavanceerde malware achter de hand zouden houden, maar ziet dat er inmiddels sprake is van ‘mindere activiteit’. Beek: ‘Wat we nu zien uit Rusland is minder geavanceerd. Het zijn speldenprikjes, phishingmails met een bijlage waarin de malware is verstopt.’ Dat Rusland digitaal in het defensief zit, kan de verdienste van Oekraïne zijn. Het land is goed in staat gebleken de Russische aanvallen op de digitale infrastructuur af te slaan, mede dankzij de hulp van westerse landen. Het is bekend dat Oekraïne al een jaar hulp krijgt van de Navo bij het beveiligen van cruciale systemen. Ook zijn Amerikaanse en Britse cyberteams al vanaf eind december, een paar maanden voor de invasie, in het land om de infrastructuur vrij te houden van Russische malware. ‘Het is onmogelijk om het belang van de Oekraïense cyberdefensie te overschatten’, schrijft Fleming. ‘De ervaring van dit land heeft laten zien dat in de online wereld het verdedigende land een keuze heeft in hoe kwetsbaar het is.’||https://www.volkskrant.nl/nieuws-achtergrond/poetin-heeft-de-cyberoorlog-verloren-volgens-de-britten~bab14996/
2022-08-19||Europa wacht hoe dan ook een zware winter – Oekraïne voorop||Op 24 februari, acht jaar na de door de meeste Europeanen vergeten eerste aanval op Oekraïne, begon Rusland een grootscheepse militaire invasie van het land. De waarschuwingen vooraf gingen het voorstellingsvermogen van velen te buiten. Inmiddels zijn duizenden burgers gedood, talloze steden en dorpen verwoest, en miljoenen Oekraïners gevlucht naar het Westen of gedeporteerd naar Rusland. De aandacht heeft zich ook verlegd naar de economische oorlog tussen het Westen en Rusland die uit de militaire invasie is voortgekomen. De Russische president Poetin hoopt door de gastoevoer te beperken westerse burgers te overtuigen van de zinloosheid en hoge prijs van hun steun aan Oekraïne. Maar ook buiten Europa zijn talloze miljoenen verder in de armoede gedrukt door hogere voedsel- en energieprijzen en staat de stabiliteit van menig land onder grote druk. Toch moet een poging de effecten van dit conflict in kaart te brengen beginnen bij Oekraïne en de Oekraïners zelf. Hun succesvolle verzet tegen het op papier veel sterkere Russische invasieleger is de grootste verrassing van deze oorlog. Taai en effectief Oekraïens verzet was niet alleen een streep door de rekening van het Kremlin, maar ook van westerse politici en experts die bereid waren Oekraïne (deels) op te offeren om Poetins machtshonger te stillen. Inmiddels is duidelijk hoe politiek verstrekkend de gevolgen en de uitkomst van de oorlog zullen zijn. In eerste plaats voor Oekraïne, dat zich verweert tegen een agressor met genocidale trekken. Maar ook voor de ontwikkeling van een toch al kantelende wereldorde, geënt op het internationale systeem dat na 1945 onder Amerikaans leiderschap werd ontwikkeld. De reactie van China is omineus en laat de deur open voor militair avonturisme op een nog veel grotere schaal in Oost-Azië. De afhoudende reactie van veel andere landen spreekt boekdelen over de perceptie in grote delen van de wereld dat de Amerikaanse macht tanende is. Die perceptie kan ook een factor geweest zijn in de (mis)calculaties van het Kremlin. De overgang naar een bi- of multipolaire orde was al jarenlang in volle gang. Toch wordt het antwoord op de vraag in hoeverre belangrijke elementen van de huidige ordening overeind zullen blijven mede bepaald door de uitkomst van de strijd in Oekraïne. Als Kyiv met westerse steun stand houdt tegen Poetin kan dat andere militaire agressors afschrikken en elementaire beginselen uit het volkenrecht stutten. Dat is – met het besef dat alleen tegenmacht Poetin kan stoppen – één van de verklaringen waarom de VS en Europese landen krachtig hebben gereageerd. Een andere reden is Amerikaans leiderschap. De Russische invasie heeft in West-Europa de politieke vergezichten over een ‘strategisch autonoom’ Europa in een realistische context geplaatst. De Navo – en dus de band met de VS – blijft het onderstel waarop Europese veiligheid is geënt, terwijl Europa zijn nu al dertig jaar durende queeste richting beperkt militair handelingsvermogen voortzet. Europa blijkt het trouwens niet alleen te ontbreken aan militaire slagkracht, maar ook aan politiek leiderschap en een door oost en west gedeelde visie over wat Europa eigenlijk is. Door de oorlog verschuift het politieke zwaartepunt van het continent naar het geografische centrum, oostwaarts dus. West-Europese elites staan er niet bij te juichen. Dat het einde van de Koude Oorlog in 1991 ging over de vereniging van het gedeelde Europa is vergeten. De komende zes maanden kunnen, op en buiten het slagveld, beslissend worden. Poetin gebruikt gas als een krachtig machtspolitiek wapen, maar als Europa zonder witte vlag te hijsen en zonder politieke opstand de winter doorkomt, is hij zijn laatste troef kwijt. Poetins munitievoorraden volstaan wellicht om nog een jaar door te schieten, maar oorlogsexperts als de Britse hoogleraar Lawrence Freedman waarschuwen tegen een te statisch beeld van een uitzichtloze ‘uitputtingsoorlog’. Oorlogen kennen verschillende fases, en welke er nog staan te wachten is afhankelijk van vele factoren – waarvan de mate van westerse steun niet de minste is. Zowel op het slagveld als in de economische strijd als in de bredere Europese strategische context (Finse en Zweedse Navo-toetreding, EU-perspectief voor Oekraïne) zijn de Russische verliezen groter dan de Russische propaganda wil doen geloven. Het doet niets af aan de grote onzekerheden die boven de oorlog hangen – inclusief het gevaar van een nucleair incident. Ook de vraag of West-Europese landen en de VS de lijn kunnen vasthouden, in weerwil van ernstige economische gevolgen en bestaande crises in hun eigen democratieën, is nog open. Tot nu toe laten de Russische wreedheden westerse politici weinig keus, maar Europa - Oekraïne voorop - wacht een moeilijke winter.||https://www.volkskrant.nl/nieuws-achtergrond/europa-wacht-hoe-dan-ook-een-zware-winter-oekraine-voorop~b120f0bf/
2022-08-19||Waarheidscommissie: ontvoering Mexicaanse studenten, die nooit werden teruggevonden, is ‘staatsmisdrijf’||Volgens de commissie waren Mexicaanse autoriteiten tot op hoog niveau bij de verdwijning betrokken. Zowel de regering van de deelstaat Guerrero als het Mexicaanse leger en de federale politie hadden weet van de verdwijning van de bussen waarin de studenten zaten. Militairen die op vijf minuten afstand gelegerd waren, kwamen de studenten niet te hulp. De 43 verdwenen jongens studeerden aan een pedagogische academie in het plaatsje Ayotzinapa, waar kinderen uit arme gezinnen tot basisschoolleraren worden opgeleid. De pedagogische academie heeft een linkse, activistische inslag en had door eerdere protestacties al de ergernis van Mexicaanse autoriteiten gewekt. Op 26 september 2014 wilden studenten van de school een herdenking bijwonen van een neergeslagen studentenprotest in Mexico-Stad in 1968. Omdat ze geen geld hadden, besloten ze twee bussen te kapen in de nabijgelegen stad Iguala. Maar ze werden aangehouden door corrupte agenten, die daarbij zes studenten doodschoten. De overige 43 studenten werden door de politie overgedragen aan het drugskartel Guerreros Unidos. Slechts drie lichamen zijn sindsdien geïdentificeerd. De vorige regering, van president Enrique Peña Nieto, heeft volgens de commissie bovendien informatie verborgen en de banden van autoriteiten met criminele groepen verdoezeld. De commissie baseert haar conclusies op meer dan 41 duizend documenten en vijftig video’s. De Mexicaanse staatssecretaris voor Mensenrechten Alejandro Encinas nam donderdagavond op een persconferentie de conclusies van het rapport over. ‘De verdwijning en executie zijn mogelijk geweest door de daden en nalatigheden van de autoriteiten’, zei hij. De verdwijning leidde in 2014 tot grote studentenprotesten in heel Mexico. Al snel bleek dat familie van de vrouw van de burgemeester van Iguala lid was van het drugskartel. Zij hield de bewuste avond een toespraak op een feestelijke bijeenkomst en was bang dat de studenten haar toespraak wilden verstoren. Haar man gaf opdracht de studenten op te pakken en over te dragen aan het kartel. Maar het is nergens uit gebleken dat de studenten op de hoogte waren van de toespraak. De studentenprotesten naar aanleiding van de verdwijning hielden onder meer aan door de reactie van de Mexicaanse regering. Die stelde dat het allemaal een vergissing was en de studenten waren verward met bendeleden. Maar begin 2018 concludeerde een federale rechtbank dat het onderzoek van de Mexicaanse justitie aan alle kanten rammelde en dat een onafhankelijke waarheidscommissie de zaak opnieuw moest onderzoeken. Het rapport van die commissie werd donderdagavond gepresenteerd. Jarenlang werd aangenomen dat leden van het kartel de studenten ’s nachts in een vrachtwagen naar een vuilnisbelt hebben vervoerd, ze daar hebben vermoord en hun lichamen hebben verbrand. De commissie stelt dat die lezing niet kan kloppen, onder meer omdat het nooit zou lukken om onopgemerkt 43 lijken te verbranden en de resten te laten verdwijnen, zeker niet omdat het die nacht regende. Wat er wel precies is gebeurd, is volgens de commissie nog altijd niet duidelijk. Ook de strafrechtelijke gevolgen voor de betrokken overheidsfunctionarissen moeten de komende tijd nog worden bepaald.||https://www.volkskrant.nl/nieuws-achtergrond/waarheidscommissie-ontvoering-mexicaanse-studenten-die-nooit-werden-teruggevonden-is-staatsmisdrijf~bb9db737/
2022-08-19||De winnaar & verliezer van de week. Adam Neumann kan weer wat techmiljardair Peter Thiel niet mag: bouwen||‘We zien graag dat oprichters van bedrijven voortbouwen op successen uit het verleden door te groeien uit geleerde lessen’, zei Marc Andreessen over de nieuwste investering van zijn durfkapitaalbedrijf. De gunsteling, Flow, is een onbekende, maar dat geldt niet voor de oprichter ervan. Dat is namelijk Adam Neumann, de afgezette oprichter van WeWork. Naarmate hij groeide als verhuurder van kantoorruimtes, kromp de werkruimte van het personeel op het hoofdkantoor, terwijl de werkruimte van Neumann zelf daar bleef uitdijen, tot zelfs een sauna en koud dompelbad aan toe. Het is in een notendop waar het zo fout ging met WeWork: het ego van de ceo was belangrijker dan de werkelijke activiteit van het bedrijf. Toen WeWork in 2019 naar de beurs wilde tegen een waardering van 47 miljard dollar, bleken beleggers heel anders te denken over de werkelijke waarde. WeWork was een vastgoedboer die een luchtkasteel had gebouwd, en daarmee 219 duizend dollar per uur verloor. Er volgde een afwaardering van bijna 40 miljard dollar, de beursgang werd afgeblazen, en Neumann werd met een oprotpremie van 445 miljoen dollar de deur gewezen. Nu krijgt de Israëlisch-Amerikaanse zakenman, met dank aan 350 miljoen dollar van Andreessen Horowitz, dus een nieuwe kans in dezelfde sector. Al is het wel in een ander segment, namelijk dat van de huur op de woningmarkt. Flow heeft daarvoor al duizenden appartementen aangekocht. Zijn nieuwe investeerder zal vast in de gaten houden hoezeer Neumanns eigen kantoor de komende tijd uitdijt. De Duits-Amerikaanse techmiljardair Peter Thiel is door zijn jongste vaderland de wacht aangezegd. Zijn bedrijf Second Star krijgt namelijk geen vergunning om in Nieuw-Zeeland een luxeoord te bouwen aan een door bergen omringd meer. Thiel verwierf in 2011 het Nieuw-Zeelandse burgerschap, wat tot protesten leidde aangezien Thiel het land tot dan toe nog maar vier keer kort had bezocht, en daarmee niet voldeed aan de vereisten voor een paspoort. Officieel is er voor hem een uitzondering gemaakt vanwege zijn filantropie – wat de kritiek voedde dat Thiel zijn burgerschap heeft gekocht – en zijn ‘uitzonderlijke ondernemende kwaliteiten’. Door dat ondernemerschap hebben milieuactivisten nu een streep weten te trekken. Thiel wou dichtbij het skioord Wanaka een luxueus gebouw neerplanten op een gebied ter grootte van elf voetbalvelden waar het voor puissant rijken prettig toeven zou zijn. Maar die vergunning is na klachten geweigerd door de districtsraad van Queenstown-Lakes. Het bunkerachtige gebouw zou te grote negatieve gevolgen hebben voor het omliggende landschap. Het argument van Second Star dat het Japanse architectenbureau Kengo Kuma het gebouw zo had ontworpen om op te gaan in het glooiende landschap was gericht aan dovemansoren, net als de verklaring dat het luxeoord de hele regio economische welvaart zou brengen. Thiel blijft hiermee overigens niet verstoken van onderdak in Nieuw-Zeeland. De excentrieke libertair maakt deel uit van een groep superrijke ondernemers die zich voorbereiden op een apocalyptische sociale, politieke of ecologische desintegratie door in Nieuw-Zeeland afgelegen schuiloorden op te kopen, zo onthulde The Guardian enkele jaren geleden.||https://www.volkskrant.nl/nieuws-achtergrond/de-winnaar-verliezer-van-de-week-adam-neumann-kan-weer-wat-techmiljardair-peter-thiel-niet-mag-bouwen~b47cd2fa/
2022-08-19||Nieuwe koopkrachtsteun is onvermijdelijk, maar wie krijgt de rekening?||Een aantal bewindslieden van Rutte IV had waarschijnlijk een wegtrekkertje toen ze de augustusraming van het Centraal Planbureau (CPB) onder ogen kregen. Het planbureau zadelt het kabinet op met een formidabele begrotingsopgave. Alstublieft: de inflatie giert en de koopkracht crasht, veel succes met het opvegen van de scherven. In maart voorspelde het CPB nog een koopkrachtdaling van 2,7 procent voor 2022. Dat cijfer was al tamelijk dramatisch, want zo’n grote achteruitgang van het gemiddelde bestedingsniveau is in minstens 45 jaar niet voorgekomen. Voor 1977 hield het CBS de jaarlijkse koopkrachtontwikkeling niet bij, dus waarschijnlijk is het nog veel langer geleden dat de gemiddelde Nederlander zoveel welvaartsverlies leed. Die 2,7 procent blijkt nu een grove onderschatting te zijn geweest, omdat de inflatie bijna twee keer zo hoog is als eerder ingeschat. Het CPB kondigde vrijdag aan dat een koopkrachtmin van 6,8 procent voor 2022 meer in de richting komt. Het gevolg daarvan is – aldus het planbureau – dat 1,3 miljoen Nederlanders volgend jaar onder de armoedegrens zullen leven, onder wie meer dan 300 duizend kinderen. Dat is een toename van 34 procent armen in twee jaar tijd. ‘We wisten dat het erg was, en het is toch nog erger dan dat’, zei minister van Economische Zaken Micky Adriaansens onthutst. Collega Sigrid Kaag (Financiën) vindt het ‘vreselijk’ dat zoveel mensen niet meer kunnen rondkomen, maar herhaalde dat ze weinig mogelijkheden ziet om de koopkracht dit jaar nog verder te stutten. Eventuele nieuwe maatregelen zullen pas volgend jaar effect hebben. Het kabinet heeft vanwege de hoge energieprijzen al voor bijna 7 miljard euro aan koopkrachtmaatregelen genomen, waaronder het tijdelijk verlagen van de brandstofaccijns en de btw op energie. Huishoudens op bijstandsniveau hebben een eenmalige uitkering van 1.300 euro gekregen. De oppositiepartijen vonden dat al voor de zomer niet genoeg en willen dat het kabinet op Prinsjesdag opnieuw de portemonnee trekt. GroenLinks-Kamerlid Tom van der Lee noemt de koopkrachtdaling die het CPB voorspelt ‘onacceptabel’ en vindt dat alle huishoudens tot anderhalf keer modaal extra financiële steun moeten krijgen. De PVV, SP en PvdA produceren soortgelijke geluiden. Het kabinet beseft dat nieuwe koopkrachtsteun onvermijdelijk is. De komende weken bespreekt de coalitie mogelijke varianten, waaronder een verhoging van de zorgtoeslag, de arbeidskorting of het minimumloon. De tijdelijke verlaging van de brandstofaccijns en de energiebelasting loopt eind dit jaar af. Het kabinet zou kunnen besluiten die maatregelen te verlengen. CDA-partijleider Wopke Hoekstra zei vrijdag in een AD-interview: ‘Tijdens de coronacrisis hebben we een pakket gemaakt om het bedrijfsleven met zijn personeel overeind te houden. Ook nu moeten we fors ingrijpen, al kunnen we niet alles compenseren. Er is minimaal 10 miljard euro nodig.’ Volgens de eigen begrotingsregels moet het kabinet die kosten dekken met belastingverhogingen. In de coalitie lijkt brede steun te zijn voor het verhogen van de belasting op (grote) vermogens in box 2 en box 3. De oppositiepartijen pleiten ook voor hogere belastingen voor het bedrijfsleven, maar daar zijn de rechtse coalitiepartijen minder voor te porren. Ze vrezen dat dit slecht is voor het Nederlandse vestigingsklimaat. Een verhoging van de vennootschapsbelasting ligt desondanks wel op de coalitietafel, net als het verhogen van de mijnbouwheffing voor olie- en gasbedrijven. Deze sector boekt extreme winsten dankzij de geëxplodeerde energieprijzen. Een flink aantal politieke partijen wil de sector onderwerpen aan een ‘mazzelbelasting’. Het zou het kabinet een lief ding zijn als werkgevers de lonen verder laten stijgen. Daar zou de koopkracht wel bij varen en het zou wat druk van de ketel halen voor het kabinet. Maar de werkgevers laten het een beetje afweten. ‘De lonen nemen opvallend weinig toe’, merkt het CPB op. ‘Uit de tot nog toe afgesloten cao’s valt geen substantiële versnelling in de loongroei waar te nemen, ondanks de krapte op de arbeidsmarkt.’ De cao-lonen stijgen dit jaar met 3,5 tot 4 procent, terwijl de inflatie volgens het CPB op 9,9 procent uitkomt. De werkgevers zijn huiverig voor structurele loonsverhogingen, omdat ze daar ook aan vastzitten als de economie in een recessie belandt. De Nederlandsche Bank (DNB) en het CPB waarschuwen dat lastenverlichting voor huishoudens contraproductief kan zijn, omdat dit de inflatie aanwakkert. DNB-directeur Olaf Sleijpen schreef deze week in de NRC dat ‘er een cruciaal verschil is met de coronacrisis, waardoor grootschalige steun nu onverstandig is en zelfs averechts werkt’. De oorzaak van de hoge inflatie is immers schaarste aan de aanbodkant (van onder meer aardgas en graan). Wie in zo’n situatie de koopkracht vergroot door consumenten extra geld te geven, jaagt de prijzen omhoog. Dit mechanisme is hetzelfde als op de Nederlandse huizenmarkt: door de dalende hypotheekrente konden huizenkopers de afgelopen jaren steeds meer lenen en daardoor hogere biedingen uitbrengen op schaarse koopwoningen. Het resultaat was dat de huizenprijzen door het dak gingen: inflatie. In de Verenigde Staten deelde de regering tijdens de coronacrisis ‘pandemiecheques’ uit aan Amerikaanse gezinnen. Die rechtstreekse inkomenssteun heeft de Amerikaanse inflatie met ongeveer 3 procentpunt verhoogd, toont een recent onderzoek aan.||https://www.volkskrant.nl/nieuws-achtergrond/nieuwe-koopkrachtsteun-is-onvermijdelijk-maar-wie-krijgt-de-rekening~beb9b70d/
2022-08-19||Chinese overheid verplicht internetbedrijven data te publiceren over hun algoritmes||Het is een verplichting van de Chinese overheid, die voortkomt uit nieuwe regels van begin dit jaar. Deze stellen dat bedrijven de geheimen van hun onlinemachinerie met de overheid moeten delen. Beijing zou daarmee naar eigen zeggen willen voorkomen dat de gegevens van burgers worden misbruikt. Die aanbevelingsalgortimes bepalen welke producten, video’s, nieuwsberichten, en social mediaposts Chinezen te zien krijgen als ze een van de apps van de techbedrijven openen. Van een video-app als Douyin (de Chinese versie van TikTok) van ByteDance is bijvoorbeeld bekend dat deze vrijwel geheel wordt gestuurd door algoritmes. In de basis: een reeks wiskundige instructies waarmee voorspellingen te doen zijn aan de hand van een grote hoeveelheid data. Die data kunnen van alles zijn: hoe lang iemand naar een filmpje kijkt, biometrische gegevens of bijvoorbeeld een opgebouwd onlineprofiel via andere sites die hij bezoekt. Een algoritme wordt weleens vergeleken met een recept: de data zijn de ingrediënten, het algoritme is het recept en de voorspelling is de taart. De toezichthouder mag van alles opvragen. Dit varieert van informatie over de manier waarop de bedrijven hun gegevens beveiligen, tot het soort data dat ze van hun gebruikers verzamelen en welke gegevens ze daarvan gebruiken om hun computermodellen te trainen. Maar ook informatie over de algoritmes zelf. Hier zit een addertje onder het gras. Het is namelijk niet de code zelf die de CAC nu heeft gepubliceerd, maar een beschrijving daarvan. Dat gebeurt in algemene termen die op geen enkele manier recht doen aan het unieke karakter van die algoritmes en die het verschil kunnen maken tussen succes of falen. Zo wordt het algoritme van TikToks zusterapp Douyin door de maker omschreven als een poging om de belangstelling van gebruikers te peilen op basis van hun feedback: waar klikken ze op, waarop geven ze commentaar, en waar geven ze een like of dislike op. De precieze stukken softwarecode zijn niet vrijgegeven, maar misschien hebben de bedrijven ze wel in vertrouwen gedeeld. Tegenover persbureau Bloomberg zegt Zhai Wei van de East China University of Political Science and Law in Shanghai dat hij vermoedt dat de toezichthouder wel degelijk veel specifiekere informatie in bezit heeft. ‘Het gaat om enkele bedrijfsgeheimen, die niet openbaar kunnen worden gemaakt’, aldus de China-expert. De officiële reden is de burger te beschermen, maar volgens verschillende deskundigen gaat het de overheid maar om één ding: controle over de binnenlandse techsector en zijn diensten. ‘Het punt met de algoritmes lijkt marktregulatie te zijn’, stelde China-expert Rogier Creemers deze week op Twitter. China heeft al een bedenkelijke reputatie opgebouwd met het censureren van politiek onwelgevallige meningen en het verspreiden van overheidspropaganda. Met de nieuwe regels zou de controle nog wat verder kunnen gaan door ook invloed te hebben op de aanbevelingslijstjes. Ook in het Westen is steeds meer aandacht voor de negatieve kanten van aanbevelingsalgoritmes, die een rol kunnen spelen bij de verspreiding van desinformatie of het ontstaan van zogenoemde filterbubbels. In de VS hebben techbedrijven als Facebook en Google tot nu toe met succes betoogd dat hun algoritmen bedrijfsgeheimen zijn. De EU heeft wel wetgeving in voorbereiding die misbruik van kunstmatige intelligentie moet voorkomen. Anders dan in China gaat die gelden voor zowel overheden als bedrijven waarmee Europese burgers te maken krijgen.||https://www.volkskrant.nl/nieuws-achtergrond/chinese-overheid-verplicht-internetbedrijven-data-te-publiceren-over-hun-algoritmes~bf9b6294/
2022-08-19||Voor het eerst Australiër bestraft voor het beklimmen van Uluru, de heilige rots van de Aboriginals||De rechtbank van de dichtstbijzijnde stad, Alice Springs, veroordeelde een man uit de deelstaat Victoria voor het betreden van ‘verboden terrein’. Hij kreeg een boete van 2.500 Australische dollar (ruim 1.700 euro). Het vonnis bewijst dat het drie jaar geleden ingestelde klimverbod wordt gehandhaafd. Een woordvoerder van gebiedsbeheerder Natural Parks, zegt tegen de Australische omroep ABC dat er regelmatig wordt gepatrouilleerd om te controleren of de berg wel mensvrij blijft. ‘Onze directeur neemt de bescherming van heilige plaatsen hoogst serieus’. Voordat het in 2019 werd verboden, beklommen dagelijks zo’n 135 mensen de 348 meter hoge Uluru (863 meter boven zeeniveau). De Uluru is van grote spirituele waarde voor de oorspronkelijke bewoners van het gebied, de Anangu. Door zijn opvallende hoogte in het vlakke landschap en zijn rode gloed bij zonsondergang groeide de rots daarnaast uit tot een wereldwijd vermaarde toeristentrekker. Met elke volle parkeerplaats, camping en touroperator in het gebied verslapte de grip van de lokale bevolking op de regio. Veel toeristen bleken lak te hebben aan het inheemse verzoek Uluru niet te beklimmen. Een reeks voorvallen, waaronder golfers en een strippers op de top, leidde tot frustraties bij de Anangu, waardoor in 2019 een klimverbod werd ingesteld. De Anangu wijzen toerisme naar de rots allerminst af, ze zeggen mensen graag over hun manier van leven te vertellen. Maar van de Uluru moeten ze voortaan afblijven. Een voormalig voorzitter van het nationaal park maakte drie jaar geleden tegen The New York Times de vergelijking met een huis: de Anangu verwelkomen toeristen met alle plezier in hun ‘woonkamer’, maar de ‘slaapkamer’ houden ze liever voor zichzelf. Bovendien is de beklimming niet ongevaarlijk. Een van de twee paden is erg steil. Sinds 1930 zijn volgens ABC 35 mensen omgekomen tijdens het beklimmen van de berg. In het scheppingsverhaal van de Anangu spelen legendes over de reus in hun landschap een belangrijke rol. Voor de buitenwereld zijn deze verhalen nagenoeg onbekend; volgens de traditie mag een buitenstaander niets meer weten dan een pasgeboren Anangu-kind. De Australische regering had, mede door die mystiek, lang nodig voor ze beseften waarom de Aboriginals hun rots terug wilden. In 1983 droeg de overheid het eigendom weer over aan de Anangu. Tot 1993 was ‘Ayers Rock’ de gangbare naam, naar de achtste premier van de deelstaat Zuid-Australië Sir Henry Ayers, in plaats van Uluru, zoals het in de lokaal gesproken taal Pitjantjatjara heet. Daarna werden beide benamingen officieel correct.||https://www.volkskrant.nl/nieuws-achtergrond/voor-het-eerst-australier-bestraft-voor-het-beklimmen-van-uluru-de-heilige-rots-van-de-aboriginals~b762c49d/
2022-08-19||Per direct preventief fouilleren en meer camera’s in Ter Apel||Dit maakte burgemeester Jaap Velema van de overkoepelende gemeente Westerwolde vrijdag bekend. Door de smalle lap gras voor het aanmeldcentrum om te dopen tot veiligheidsrisicogebied, is het voor de politie onder meer mogelijk de aldaar wachtende asielzoekers preventief te fouilleren en ze onder verscherpt cameratoezicht te plaatsen. De maatregel wordt genomen in samenspraak met het Openbaar Ministerie, de politie en de veiligheidsregio. De achterliggende gedachte is de asielzoekers, maar ook personeel dat werkzaam is op het terrein en de inwoners van Ter Apel beter te beschermen, zegt Velema. ‘Door de landelijke asiel- en opvangcrisis is aanhoudend sprake van een onwenselijke situatie bij het aanmeldcentrum’, aldus de gemeente Westerwolde vrijdag in een verklaring. ‘De sociale veiligheid is voortdurend in het geding voor zowel kwetsbare groepen op de vlucht als voor medewerkers van onder meer COA, IND, Rode Kruis en beveiliging. Ook zijn er aanhoudend zorgen over brandveiligheid en hygiëne.’ In het Groningse dorp Ter Apel staat het enige Nederlandse aanmeldcentrum voor asielzoekers, waardoor iedereen die Nederland op een legale wijze probeert binnen te komen, zich daar moet melden. Onder normale omstandigheden zouden de asielzoekers na hun registratie naar een azc elders in het land worden gebracht, maar omdat die overvol zitten, stokt de doorstroom de laatste weken geregeld. Het gevolg is dat de afgelopen nachten tot wel driehonderd asielzoekers buiten moesten overnachten. Het Rijk is weliswaar permanent op zoek naar nieuwe opvanglocaties, maar de bereidheid bij Nederlandse gemeenten om extra asielzoekers op te vangen en zo de druk op Ter Apel te verlichten, blijkt bijzonder laag. Velema deed vrijdag dan ook ‘nogmaals een dringend beroep op Rijk, provincies en gemeenten om de druk op Ter Apel structureel te verlichten, zodat de asielprocedure op een zorgvuldige en ordentelijke wijze kan plaatsvinden met inachtneming van de belangen van de asielzoekers en de inwoners van Ter Apel’. Die almaar toenemende drukte op dat grasveld tussen het aanmeldcentrum en de provinciale weg N366 zorgt vooral de afgelopen dagen voor steeds meer spanningen. Afgelopen dinsdag was de Volkskrant getuige van twee vechtpartijen die uitbraken op het voorterrein. Voor het Rode Kruis waren die terugkerende vechtpartijen zelfs reden zijn humanitaire servicepunt, dat op hetzelfde grasveld voor het aanmeldcentrum stond, te sluiten omdat het onmogelijk was de veiligheid van de medewerkers te garanderen. Burgemeester Velema van Westerwolde noemde dat vrijdag ‘een veeg teken’. Het Rode Kruis is momenteel op zoek naar een alternatieve locatie voor het servicepunt, omdat de organisatie vindt dat de bivakkerende asielzoekers wel degelijk recht hebben op medische bijstand. Vrijwel alle asielzoekers die de Volkskrant eerder deze week in Ter Apel sprak, hadden uit eerste hand verhalen over geweld en diefstal, meestal gepleegd door een relatief kleine groep van uitgeprocedeerde asielzoekers en ‘veiligelanders’. Dat zijn migranten, meestal alleenreizende mannen uit relatief veilige landen als Marokko of Tunesië, die vanwege hun afkomst nauwelijks recht hebben op asiel en daarom vaak in een bepaalde wetteloosheid vervallen. ‘Ik heb deze groep al eens eerder omschreven als een groep hooligans’, zei burgemeester Velema vrijdag. ‘Door deze maatregelen te nemen, kunnen we ze vanaf nu zeggen dat we ze in de gaten houden en dat ze het niet in hun hoofd moeten halen hier de wet te overtreden.’||https://www.volkskrant.nl/nieuws-achtergrond/per-direct-preventief-fouilleren-en-meer-camera-s-in-ter-apel~b3ab448e/
2022-08-19||Kabinet maakt extra geld vrij voor opvulling gasopslagen Bergermeer en Norg||Voor de verdere vulling van de gasopslag in het Bergermeer heeft het kabinet 210 miljoen euro opzijgezet, zo blijkt uit een brief aan de Tweede Kamer van minister Rob Jetten voor Energie en Klimaat. Van dat bedrag is 200 miljoen over uit eerdere subsidieregelingen voor het vullen van de opslag, de overige 10 miljoen komt uit de zak van het kabinet. Ook krijgt EBN, het staatsbedrijf dat de berging beheert, een lening van 2,3 miljard euro van de staat. Het doel was eerder om de opslag in Bergermeer voor 68 procent te vullen, maar met dit extra geld moet die ‘zo maximaal mogelijk verder worden gevuld’. Minister Jetten wil ook de onbenutte capaciteit van de opslag in Norg opvullen. Het doel om die gasopslag voor 80 procent te vullen werd begin deze maand gehaald, waarna het vullen stokte. Vanwege de hoge prijzen is het voor gashandelshuis GasTerra nu niet commercieel interessant om meer gas in te kopen en naar de opslag te pompen. Jetten is daarom bezig om een subsidie uit te werken waarmee GasTerra hem alsnog verder kan vullen. Binnen de EU is afgesproken dat alle lidstaten hun gasopslagen op 1 november voor ten minste 80 procent gevuld hebben. De vier Nederlandse bergingen zijn nu voor gemiddeld 71,2 procent gevuld, waarmee het doel van 80 procent volgens Jetten waarschijnlijk al in september gehaald wordt. De nieuwe maatregelen zijn dan ook bedoeld om de opslagen nog verder dan die 80 procent te vullen. Goedgevulde gasopslagen zijn belangrijk, omdat er vanwege de hoge gasprijzen vrees is voor een tekort in de winter. Hoe meer gas er voor de winter in de bergingen zit, hoe minder er dan, tegen waarschijnlijk een hoge prijs, ingekocht hoeft te worden. Nederland wil voor komende winter ook inzetten op de import van vloeibaar gas (lng) via twee drijvende terminals in de Eemshaven. Jetten schrijft dat de vergunningverlening voor die terminals pas begin 2023 rond zal zijn. Bovendien zullen ze voor hun energievoorziening tijdelijk zelf gas moeten stoken, wat leidt tot uitstoot van stikstofoxiden. Jetten gaat de provincie Groningen vragen of deze overtredingen tijdelijk gedoogd kunnen worden, zodat de terminals medio september hun productie kunnen starten. Als de winter niet al te koud wordt, en Nederland voldoende lng in kan kopen, is er komende winter in Nederland voldoende gas beschikbaar. Dat bleek uit een analyse van Gasunie Transport Services van vorige maand. De bergingen zijn volgens het ministerie een buffer om eventuele tegenvallers op te vangen.||https://www.volkskrant.nl/nieuws-achtergrond/kabinet-maakt-extra-geld-vrij-voor-opvulling-gasopslagen-bergermeer-en-norg~bc115bc9/
2022-08-19||Finse premier Sanna Marin wil met drugstest alle twijfels wegnemen na gelekte feestvideo's||In Finse media werd donderdag gespeculeerd over drugsgebruik op het feest, omdat een van de feestgangers een woord zou hebben gebruikt dat synoniem is voor cocaïne. Een Kamerlid van een coalitiepartner van Marins sociaal-democratische partij (SPD) riep de premier op een drugstest te doen. Ook de grootste oppositiepartij vroeg om zo'n test. Het resultaat van de test volgt binnen een week. Marin zei zich geen zorgen te maken over de uitslag. ‘Ik heb nog nooit in mijn leven drugs gebruikt, zelfs niet in mijn tienerjaren.’ Ze zei te betreuren dat het nodig was om een test te doen. ‘Ik wilde dat we in een samenleving leefden waar ik op mijn woord te vertrouwen was. Maar omdat sommigen toch hun twijfels hebben geuit, heb ik deze test gedaan.’ Vrijdag brachten Finse media het nieuws dat Marin tijdens het weekeinde dat het feest plaatsvond – het eerste weekeinde van augustus – geen vakantie had opgenomen, en dus in geval van nood had moeten werken. Op de vraag of ze in een ‘adequate toestand was om het land te leiden’, zei Marin: ‘Ik had dat weekeinde geen vergaderingen of verplichtingen. Ik was vrij en bracht de tijd door met mijn vrienden. Ik deed niks illegaals.’ Marin voegde eraan toe dat ze het feest zou hebben verlaten als er een beroep op haar was gedaan. Ze benadrukte dat zoiets zeldzaam is. ‘Tijdens mijn hele termijn als premier is er nog nooit een situatie geweest waarin ik midden in de nacht plotseling naar mijn kantoor moest.’ De video’s begonnen woensdag te circuleren op sociale media. Te zien is hoe Marin met vrienden danst, knuffelt en zingt voor de camera. Onder de aanwezigen zijn verschillende bekende Finnen, onder wie kunstenaars, journalisten en politici. Marin zei donderdag dat ze ‘met mate’ alcohol had gedronken. Tijdens de persconferentie ging de premier uitgebreid in op vragen. Ze benadrukte dat het een ‘menselijke behoefte’ is om af en toe te feesten en dat ze dit maar een paar keer per jaar doet. Ze zei ook dat ze verdrietig was over het feit dat privébeelden publiek zijn gemaakt. De kwestie is ook pijnlijk omdat de filmpjes opdoken op het moment dat Marins partij haar jaarlijkse zomervergadering hield waar traditioneel nieuwe plannen worden gelanceerd. Dat was dit jaar extra belangrijk omdat er komend voorjaar nieuwe verkiezingen zijn in Finland. De partij wilde onder meer praten over compensatie van gezinnen voor de hoge inflatie. Nu stond een groot deel van de persconferentie in het teken van de uitgelekte video’s. In december vorig jaar moest Marin haar excuses aanbieden omdat ze uit was gegaan nadat een lid van haar kabinet positief was getest voor corona. Sms’jes waarin ze werd geadviseerd thuis te blijven zag ze pas de volgende dag, omdat ze haar werktelefoon niet mee had genomen. Ook toen dook een beeld op van de premier tijdens het uitgaan. Marin (36) trad drie jaar geleden aan als de jongste premier ter wereld. De sociaal-democratische politicus leidt een centrum-linkse coalitie van vijf partijen. Ze staat bekend om haar goede communicatieve vaardigheden en gebruik van sociale media, waarmee ze veel Finnen bereikt. Ook maakte ze een indruk met haar reactie op de Russische inval in Oekraïne. Het Duitse Bild noemde Marin deze week ‘de coolste politicus ter wereld’. Het artikel luidde: ‘Deze regeringsleider kan ook feesten.’ Bij haar aantreden zei Marin dat ze open wilde zijn over haar leven naast haar werk. ‘Ik wil laten zien dat er gewone mensen met gewone levens in deze positie zitten. Ik heb een familieleven, mijn werk en vrije tijd die ik doorbreng met vrienden, gewoon zoals ongeveer iedereen van mijn leeftijd.’||https://www.volkskrant.nl/nieuws-achtergrond/finse-premier-sanna-marin-wil-met-drugstest-alle-twijfels-wegnemen-na-gelekte-feestvideo-s~bebec1b3/
2022-08-19||Bij de eerste beats in drie jaar gaat het op Lowlands los tot ver buiten de Alpha||Na drie jaar dan eindelijk weer een Lowlands? Dan staat de altijd toch al zo uitgelaten Lowlandsfanclub natuurlijk te trappelen aan de poort. Er waren na de lange festivallockdown wat ontwenningsverschijnselen te bespeuren bij het aan het Biddinghuizer festival verknochte publiek. Het wil vrijdagochtend naar binnen, en snel, want de indiesensatie Wet Leg staat al vroeg geprogrammeerd, in een van de grootste festivaltenten. Gelukkig mág het publiek ook naar binnen. Er is wel een boerenprotest, dat vooraf was aangekondigd, maar dat is van het ludieke soort: bij de ingang tussen het festivalterrein en de campings staat een tractor geparkeerd, een handvol agrariërs uit Zeewolde deelt wortels en appels uit. De boeren gaan desgewenst de discussie aan met de Lowlanders. ‘De discussies zijn soms pittig’, zegt actievoerder Celia Hoekman van de groep Boerenverstand Flevoland. ‘Maar het levert ook interessante gesprekken op. En dat is goed. We moeten er toch samen uitkomen.’ Dat doet de populatie van Lowlands sowieso graag. Het gemeenschapsgevoel is direct bij binnenkomst als vanouds. De fabriekspijpen, zwart-oranje gevlamd, staan weer op hun plek, de groene dancekathedraal Bravo is ook nog intact. Iedereen blij. De saamhorigheid wordt nog groter als blijkt dat bijna het voltallige Lowlandspubliek de Britse band Wet Leg wil zien, op het Heineken-podium. Er kan om half 2 al geen kip meer bij. Toch opmerkelijk voor een bandje dat drie maanden geleden nog speelde in popzaal Ekko in Utrecht, voor een paar honderd man. Wet Leg is niet de allereerste band van het festival, maar het voelt als een inwijding, zeker als de groep al snel Wet Dream speelt: ‘Let’s begin! Here we go, here we go, here we go.’ ‘Wat is het heet, hè?’, zegt leadzangeres Rhian Teasdale. Nou, inderdaad. In de vrijdagzon en in de Heineken-tent lijkt het wel even heet als een dikke week geleden, al zegt de thermometer iets anders. In de loop van het optreden toont Wet Leg zich een charmante, maar nog altijd prille en schuchtere band. Niet zo vreemd, want de heerlijke debuutsingle Chaise Longue verscheen twee jaar ná de vorige Lowlandseditie. Het Lowlandspubliek zit er niet mee en biedt Wet Leg een zweterige omhelzing. Verder gaat het. Het terrein op. Heel veel lijkt er niet te zijn veranderd. Na twee coronajaren was voor al te spectaculaire nieuwigheden ook geen geld: Lowlands maakte gedurende de pandemiejaren veel kosten, die niet konden worden terugverdiend. De kleine Lima-tent is nog dezelfde. De grote open Alpha-spelonk ook. Wel nieuw: aan het verbindingsstraatje dat de twee helften van het terrein verbindt, is de Current, het nieuwe podium voor het gesproken woord, een soort fabrieksloods met een façade van aluminium golfplaat, glanzend in de zon. In de grootste Alpha-tent barst om 2 uur een van de eerste echte feestjes los bij de Haagse Frenna, een vurig rappende hoofdrolspeler in zijn eigen, opmerkelijk spectaculaire show, met spetterende visuals, explosies en vuurzuilen. Hoeveel zin het Lowlandspubliek er na drie jaar wachten in heeft, blijkt hier: bij de eerste de beste springbeat gaat het los tot ver buiten de Alpha. Dat de techniek het halverwege even laat afweten (pats, geluid uit), is bij Frenna een overkomelijk probleem. De kop is er nu écht af. Het feest wordt snel voortgezet, bij een band die ook voor dat doel in het leven is geroepen. In de Heineken speelt het Bosnische partyorkest Dubioza Kolektiv een tetterende balkanpunk en -skaset, die op deze eerste Lowlandsdag wordt ontvangen als heilig vuur uit de festivalhemel. Het publiek danst de houten vlonders aan splinters en duikt toch ook maar even de regen in, als er toch nog plotseling een enorme stortbui over Biddinghuizen trekt. Ook wat dat betreft is het Lowlandsgevoel helemaal terug. Of dat doorzet, is natuurlijk de vraag. Lowlands kreeg (zoals bijna alle grote festivals van dit jaar) een aardig rijtje afzeggingen te verwerken, van vooral Amerikaanse acts, bevangen door coronavrees en zorgen over de reizigersinfarcten op Europese vliegvelden. De lege plekken die de annuleringen van onder meer Noah Cyrus en Ela Minus veroorzaakten, zijn knap en razendsnel opgevuld, maar een blik op het programma voor drie dagen leert dat Lowlands enigszins aarzelend uit de coronatijd komt, en dat deze editie ook weer niet vanzelf een legendarische zal worden. Eigenlijk staan er, op drie festivaldagen, maar twee echt grote headliners op het affiche: Arctic Monkeys en Stromae. Maar als Lowlands ons gedurende bijna dertig jaar één ding heeft geleerd, dan is het dat succes niet alleen afhankelijk is van grote namen. Kleinere acts kunnen juist op Lowlands boven zichzelf uitstijgen, of door het publiek hoog worden opgetild. Als de hongerige Lowlanders het willen, wordt Lowlands 2022 onvergetelijk.||https://www.volkskrant.nl/cultuur-media/bij-de-eerste-beats-in-drie-jaar-gaat-het-op-lowlands-los-tot-ver-buiten-de-alpha~b366f039/
2022-08-19||Frenkie de Jong, model en stuk vlees||Frenkie de Jong was nog niet vergeleken met een stuk vlees toen hij in de Amerikaanse staat Utah knielde voor zijn vriendin, Mikky Kiemeney. De foto van het huwelijksaanzoek stond begin juli op Instagram. I said yes, liet zij verrukt weten. Om de hele achterban van het liefdeskoppel te bereiken, plaatste De Jong tegelijkertijd dezelfde foto op Instagram, met de tekst ‘she said yes’. Het nieuws werd snel opgepikt. In De Telegraaf dook het woord ‘huwelijksbootje’ op en werd hun woonplaats Barcelona omschreven als de ‘zonovergoten Spaanse stad’. Op de felicitatielijst stonden de namen van talloze voetballers en BN’ers, onder meer Lieke Martens, Jochem Myjer, Luca Borsato, Monica Geuze, Anna Nooshin en iemand die door De Telegraaf ‘de verloofde van Guus Meeuwis’ werd genoemd. De Jong is meer dan een voetballer, en zijn vriendin meer dan een vriendin. Op Instagram heeft Kiemeney ruim anderhalf miljoen volgers. Dat zijn er negen miljoen minder dan haar vriend, maar genoeg om haar een influencer te kunnen noemen. De vakantie van het stel uit Arkel - altijd even vermelden - kon door iedereen worden gevolgd. De roadtrip voerde vanuit Las Vegas naar diverse natuurparken in Californië, Arizona en Utah en uiteindelijk Mexico. Voor voetballers is dat een ongebruikelijke vakantiebestemming, de meesten gaan gewoon naar Ibiza of Dubai. Het beeld van de alternatieveling die met zijn jeugdliefde met de rugzak op de bonnefooi door de Grand Canyon trekt is aantrekkelijk, maar klopt niet. De romantische foto van het huwelijksaanzoek was zorgvuldig geënsceneerd en gestileerd en er was in de woestijn een bekwame fotograaf ter plekke om het moment vast te leggen. In plaats van een vakantiekloffie draagt De Jong een lange zwarte broek en een keurig wit overhemd met lange mouwen, en dat in de verzengende hitte van zomers Utah. Dit alles ten behoeve van het succesvolle merk Frenkie/Mikky (anno 2014). Toch een kleine tegenvaller. Niet alles is wat het lijkt. Als voetballer beleeft hij intussen beroerde tijden. Hij verdient te veel. Om financiële ruimte te creëren, wil Barcelona van hem af, ondanks een eerder loonoffer van De Jong. Intussen trekt de club voor miljoenen de ene na de andere speler aan. Niemand die het nog begrijpt. De Engelse presentator en voetbalinfluencer Gary Lineker zei deze week in The Sun dat Barcelona hem behandelt als een ‘piece of meat’. Nederlandse media namen het gretig over. Iedereen is fan van De Jong, om begrijpelijke redenen. Arkel en zo, en die Cruijffiaanse looks, aanvalslust en lach. Dat hij in Spanje al drie jaar wisselvallig voor de dag komt, zelden op zijn favoriete positie mag spelen - die is voorbehouden aan de stokoude veteraan Sergio Busquets - en regelmatig reserve is, wordt over het hoofd gezien. Frenkie de Jong is het slachtoffer van een piramidespel, schreef buitenlandspecialist Süleyman Öztürk in zijn column in Voetbal International waarin ook pittige woorden vielen als ‘maffiapraktijken’ en ‘chantagepraktijken’; terecht, maar ook het andere, hier te lande goeddeels genegeerde perspectief kwam aan bod. Als Xavi zegt dat hij De Jong niet kwijt wil en goed genoeg acht voor het basiselftal, zou hij liegen. ‘Xavi vindt dat hij te veel balcontacten nodig heeft, dat hij te veel dribbelt en het spel nodeloos ingewikkeld maakt’. De Jong is overbodig verklaard. ‘Eerst door zijn trainer en daarna door de man die over de getallen gaat’. De ongemakkelijke waarheid is dat hij niet alleen maar het slachtoffer is van het wanbeleid van Barcelona en de perversiteit van het voetbalkapitalisme. In de zonovergoten Spaanse stad is hij niet de Frenkie geworden waarop door iedereen zo vurig was gehoopt.||https://www.volkskrant.nl/sport/frenkie-de-jong-model-en-stuk-vlees~b680bfc7/
2022-08-19||Blauwdruk van het 8-secondendoelpunt op Het Kasteel||Bondscoach Louis van Gaal was net gaan zitten na de door hem luidkeels meegezongen Sparta Marsch op Het Kasteel toen hij alweer mocht staan voor een volgende zangronde. De mars klinkt in het Sparta-stadion steevast kort voor de aftrap en na doelpunten van Sparta. En daar zat afgelopen zondag tijdens Sparta - AZ maar acht seconden tussen. Arno Verschueren nam de aftrap, combineerde met Jonathan de Guzman en kaatste de bal daarna op Younes Namli. Die verstuurde direct een dieptepass op Vito van Crooij, die langs AZ-doelman Hobie Verhulst dribbelde om de bal diagonaal in het lege doel te tikken. Van Crooij sprong in de armen van assistent-trainer Nourdin Boukhari. Boukhari bleek het meesterbrein achter dit, in Nederland zelden vertoonde, ‘aftrapdoelpunt’ dat direct viraal ging. Als de 42-jarige Boukhari later in de week uitgebreid over de treffer vertelt, neemt hij het woord ‘kunst’ een paar keer in de mond. ‘Zo zie ik het. Je bedenkt iets en dat wordt dan precies zo uitgevoerd, terwijl elf tegenstanders dat proberen te voorkomen.’ Het allermooist vond hij zondag de gezichten bij de staf en spelers van AZ. ‘Die totale verbazing van: wat is hier gebeurd?’ Mensen verrassen zit in de genen van Boukhari. Dat deed hij al als kleine jongen op de pleinen van Rotterdam waar hij tegenstanders, waaronder Robin van Persie, steeds op een andere manier probeerde te omspelen. Hij demonstreerde het later bij onder meer NAC, Ajax, het Marokkaans elftal en de club waar hij begon en eindigde, Sparta. ‘Maar ik was ook altijd gefascineerd door goochelaars. Las graag over Houdini, keek naar die lepelverbuiger, Uri Geller, naar tv-programma’s als Goochelaars Ontmaskerd en naar Victor Mids.’ Het aftrapdoelpunt was geen noviteit. Op social media dook vlot een bijna identiek doelpunt op, gemaakt door Bournemouth-aanvaller Dominic Solanke december jongstleden. Boukhari wijst in een ruimte nabij de spelerstunnel van Het Kasteel naar zijn iPad. Daar heeft hij allemaal bijzondere voetbalsituaties op verzameld. ‘Doe ik al jaren. Ik kijk best veel voetbal, en zag Bournemouth dit doelpunt maken tijdens een wedstrijd tegen Fulham. Ik dacht: dit is een van de makkelijkste manieren om een goal te maken.’ Maar dat valt tegen. ‘Real Madrid probeerde deze variant een paar keer in de Champions Leaguewedstrijden, maar dat mislukt steeds net.’ Doordat ploegen elkaar almaar minder ruimte toestaan om onverdroten aan te vallen, besteden coaches steeds meer aandacht aan zogeheten standaardsituaties zoals corners, vrije trappen en zelfs ingooien om op die manier tot een doelpunt te komen. Boukhari: ‘Deze generatie voetballers is opgegroeid met aandacht voor standaardsituaties. Door de huidige technologie kun je ze dingen heel makkelijk visueel uitleggen.’ Sinds dit seizoen is Boukhari chef standaardsituaties bij Sparta. Best opmerkelijk, want als actieve profspeler voetbalde hij puur op gevoel. Maar hij neemt zijn job enorm serieus. ‘Ik heb er gevoel voor. Ik zie vaak heel snel wat een tegenstander gaat doen bij een corner.’ Het aftrapdoelpunt stond al op zijn lijstje. De eerste thuiswedstrijd van het seizoen is een mooie gelegenheid, schatte hij in. ‘Ook al wordt het geen doelpunt: als je met een aanval begint, krijg je meteen het publiek erachter.’ Belangrijk detail: voor het eerst sinds jaren speelde Sparta weer een thuiswedstrijd op echt gras. Op kunstgras stuitert de bal hoger en onvoorspelbaarder op. ‘Zeker op de kunstgrasmat die we hier op het laatst hadden, die was al aardig kaal. Daarop had ik het niet geprobeerd. En je krijgt maar een kans, hè. Nu weten ploegen dat wij dit doen. Dus alles, echt alles moest kloppen.’ Boukhari benaderde het bijna als een militaire operatie. Hij hield zijn plan voor zich tot halverwege vorige week. Het was wel door zijn hoofd geschoten de aftrapvariant te oefenen tijdens de seizoensvoorbereiding, maar zelfs bij kleine oefenwedstrijdjes staat er vaak een lokale zender te filmen. Er uitgebreid op trainen was ook geen optie. ‘Op ons trainingscomplex gluren soms spionnen van de tegenstander mee. Als je truc bekend is dan werkt hij niet.’ Vorige week woensdag lichtte Boukhari, hoofdtrainer Maurice Steijn voor het eerst in. Vrijdag liet hij de beelden zien. Steijn was snel overtuigd. Boukhari begon een plan van aanpak uit te schrijven. Over welke kant zouden ze de aanval uitvoeren? En welke spelers zou hij wat laten doen? Hij sparde erover met Jeroen Rijsdijk, de andere assistent. Voor de rest sprak hij er met niemand over. De aanval zou over Sparta’s rechterkant plaatsvinden, besloot Boukhari, want dan kon Van Crooij het beste gelanceerd worden. Voor de combinatie in de middencirkel koos hij voor De Guzman en Verschueren vanwege hun ‘uitstekende techniek’. De man van de pass moest een goede trap met links hebben, want met links kun je de bal het best in de loop van een rechtsbenige aanvaller krijgen. Hij twijfelde tussen Namli en Pinto en koos voor Namli, want dat is een middenvelder. Het zou teveel opvallen als Pinto, een linksback, ineens in het midden zou staan. De afmaker moest snel en handig zijn: Lokilo of Van Crooij. Het werd Van Crooij. ‘Zo’n loopactie van buiten naar binnen zit al in zijn spel’, verklaart Boukhari. Er werd die zaterdag op getraind in het stadion dat hermetisch is af te sluiten voor pottenkijkers. Pas vlak voor de training toonde Boukhari beelden van het aftrapdoelpunt van Bournemouth aan de spelers die het moesten uitvoeren. Daarna sprak hij ze allemaal nog even persoonlijk toe. Boukhari weet nog wat hij tegen beoogde afmaker Van Crooij zei: jij bent degene die dat doelpunt maakt. ‘En dus niet van: jij moet daar lopen en schieten. Nee jij gaat een goal maken. Dat moest in zijn hoofd komen.’ Er werd wel even raar opgekeken door de spelers. Het was de eerste keer dat Sparta op een aftrap oefende. En voordat ze het wisten was het al voorbij. Boukhari: ‘Normaal duurt het een keer of drie, vier voor een variant goed loopt. Maar bij de eerste poging ging het al bijna perfect en schoot Vito (van Crooij) op de lat. Hadden ze nog vaker geoefend dan was het misschien een paar keer misgegaan dan komt er twijfel in een groep.’ Zondagmiddag, 16.45 uur. Boukhari zit op zijn stoel langs de zijlijn vol ‘positieve adrenaline’. Alsof hij zelf een belangrijke vrije trap moet nemen, dat gevoel. Maar hij leunt nonchalant achterover, zijn iPad half voor zijn hoofd. Hij wil geen aandacht op zich vestigen. ‘Bij andere clubs zie ik assistenten vrij druk coachen bij corners en ingooien. Ik vind: dan maak je de tegenstander wakker.’ Vlak voor de aftrap kijken Steijn en Boukhari elkaar kort aan. Ze denken hetzelfde: dit kan hem gaan worden. Dat komt doordat de cover-up, de misleiding, lijkt te slagen. Een aantal AZ-spelers schuift op naar Sparta’s rechterkant, de zijde waar Steijn en Boukhari zitten. Boukhari geamuseerd: ‘Dat was geen toeval: we hadden Dirk (Abels) en Tobias (Lauritsen) gezegd bij ons te gaan staan en dan naar voren te rennen. Zij zijn lang en Kerkez, de linksback van AZ, is kleiner. Dus AZ verwachtte een lange bal daar. Als je de beelden terugkijkt, zie je ook nog hoe Adil (Auassar) zijn hand omhoogsteekt naar Tobias dat hij die lange bal op hem gaat spelen. Doordat hun linker centrale verdediger Martins Indi naar links schoof, kwam er een gat voor Vito om in te duiken.’ Ook een fijn detail: Namli doet net of hij zijn veters strikt naast De Guzman. Zo had AZ niet door dat hij ook in het spel betrokken zou worden. ‘Hij kon ongemerkt met een boogje naar de bal lopen waardoor hij er makkelijker tegenaan kon trappen.’ Alleen voor de afwerking is vooraf geen vastomlijnd plan bedacht. ‘Dat liet ik aan Vito (van Crooij) over. Hij kon meteen schieten of de bal meenemen. De scoringskans was even groot.’ De ontlading is groot na het doelpunt, al wordt die even onderbroken doordat de grensrechter zijn vlag opsteekt. De VAR corrigeert hem. Direct verschijnen er overal headlines dat het snelheidsrecord van NAC-speler Koos Waslander (die 40 jaar geleden ook na acht seconden scoorde) is geëvenaard. Maar Boukhari juicht vooral om de uitvoering. ‘Het ging me om de kunst, om de gedachte erachter. Dat geeft het voor mij een bepaalde eeuwigheidswaarde. Het doelpunt van Waslander was een fout van een verdediger, Israel, die verkeerd terugspeelde. Geef mij maar de strafschop van Cruijff met Olsen in twee keer. Briljant. Is later ook nagedaan, maar vaak mislukt.’ Hoongelach kan bij een onbekende variant je deel zijn. De huidige Feyenoord-trainer Arne Slot weet er alles van. Als speler van FC Zwolle wipte hij in 2011 de bal op om hem direct zo hoog en ver mogelijk de lucht in te schieten richting het vijandelijke strafschopgebied van opponent Cambuur. Er kwam geen doelpunt voort uit deze vuurpijlaftrap. Analyticus René van der Gijp zat er de maandag erop aan tafel bij het tv-programma Voetbal International twee minuten lang over te giebelen. Boukhari: ‘Je moet daar niet bang voor zijn, je moet erin geloven.’ Hij is vooral blij met de internationale aandacht voor Sparta. ‘Maar ik hoop ook dat het inspirerend werkt. We moeten hier in Nederland veel meer aandacht aan besteden.’ Hij is geabonneerd op een kanaal waar trainers uit verschillende landen allerlei informatie met elkaar delen en volgde een workshop over standaardsituaties bij de KNVB van keeperstrainer Frans Hoek. ‘Bij Liverpool hebben ze allemaal verschillende trainers voor verschillende spelhervattingen, tot een ingooicoach aan toe. Hoe scoorde PSV tegen Rangers? Tweemaal uit hoekschoppen.’ Hij staat op, tijd voor een bespreking met Steijn. Komend weekeinde komt Ajax naar Het Kasteel. Heeft hij iets in petto? Grijnzend: ‘Daar ga ik niets over loslaten. Top secret.’||https://www.volkskrant.nl/sport/blauwdruk-van-het-8-secondendoelpunt-op-het-kasteel~b2110427/
2022-08-19||De slappe knieën van Hoekstra in het stikstofdossier: politiek op haar lelijkst||Steeds dieper wordt de kuil die het kabinet voor zichzelf graaft. In het coalitieakkoord uit januari is afgesproken dat de doelen uit de Wet stikstofreductie en natuurverbetering niet in 2035, maar in 2030 moeten zijn behaald. VVD, D66, CDA en ChristenUnie namen bij hun volle verstand de bevindingen over van een college van experts, onder leiding van VVD-coryfee Johan Remkes, nadat de Raad van State het eerdere stikstofbeleid van tafel had geveegd. In plaats van standvastig en voortvarend de uitvoering ter hand te nemen, is het kabinet acht maanden later kampioen in het afgeven van verkeerde signalen. Voorafgaand aan de eerste ministerraad na het reces maakte CDA-leider en vicepremier Wopke Hoekstra het vrijdag wel heel bont. In een interview met het AD stelde hij doodleuk: ‘2030 is voor ons niet heilig’. Waaraan hij toevoegde: ‘Natuurlijk kun je op veel plekken vóór 2030 de stikstofdoelen al halen, maar als het elders langer duurt, moeten we die tijd nemen.’ Het is de zoveelste uiting die duidelijk maakt dat het kabinet zijn onderhandelingspositie ten opzichte van de boeren in hoge mate aan het verzwakken is. Eerder al noemde premier Mark Rutte tijdens een werkbezoek het kaartje waarmee de impact van het beoogde kabinetsbeleid werd gevisualiseerd ‘ruk’. Ook zei hij na de aanstelling van Remkes als ‘onafhankelijk gespreksleider’ tussen boeren en kabinet, dat er ‘geen taboes’ zouden zijn. Die woorden gebruikte Remkes zelf ook, in weerwil van zijn eigen dwingende advies van twee jaar eerder. Het wekt alles bij elkaar de indruk dat intimiderend actievoeren loont. De drie regeringspartijen VVD, CDA en CU stelden vorige week opeens allerlei kritische Kamervragen over hoe noodzakelijk de geplande verlaging van de ammoniakuitstoot in de landbouw eigenlijk is. Zij vroegen naar onderbouwingen, terwijl die al in ruime mate voorhanden zijn. Kamerlid Tjeerd de Groot van coalitiegenoot D66 karakteriseerde dat als ‘uitstelgedrag’ en ‘pappen en nathouden’. Hoekstra tart de coalitiepartner nu opnieuw. Intussen weigeren boerenorganisaties met Remkes in gesprek te gaan, evenals supermarkten, vleesverwerkers, zuivelfabrikanten en veevoerbedrijven. Aanstaande maandag praat hij met provincies, waterschappen en gemeenten. Afgelopen week zat een aantal bedrijven en banken aan tafel, alsmede werkgeversorganisaties en natuurverenigingen. Op zijn beurt zegt Hoekstra in het kranteninterview daar dan weer over: ‘Ik ben dankbaar dat Remkes probeert de boel vlot te trekken, maar daarmee zijn we er niet. We moeten het proces herstarten, boeren moeten weer bondgenoten worden.’ De boeren zullen zich in de handen wrijven: de door hen geëiste concessies lijken niet ver weg meer te zijn. Bart Kemp van de radicale boerenorganisatie Agractie zei vrijdag in de Volkskrant zelfs dat hij buiten Remkes om rechtstreeks met Rutte belt. ‘Onze eisen liggen bij hem op het bureau en ik zie op die punten beweging bij het kabinet.’ Het is politiek op haar lelijkst, al zullen de betrokkenen zelf dit vermoedelijk als een goed voorbeeld van het in Nederland zo geliefde polderen beschouwen. Dat het CDA de electorale adem van nieuwkomer BBB bij de komende verkiezingen voor Provinciale Staten in de nek voelt, is ongetwijfeld een achterliggende reden voor de uitspraken van Hoekstra. Hij koestert verwachtingen van uitstel en toezeggingen, maar de rechter zal daar opnieuw korte metten mee maken.||https://www.volkskrant.nl/columns-opinie/de-slappe-knieen-van-hoekstra-in-het-stikstofdossier-politiek-op-haar-lelijkst~bf02006c/
2022-08-19||In het mini-Qatar van Italië spelen Nederlandse brievenbusfirma’s een grote rol ||Alberto Battaglia staat op een plein met fenomenaal uitzicht. Achter hem schitteren villa’s in zonovergoten groene valleien, maar genieten van de schoonheid doet de Italiaanse eilandbewoner niet. De paar honderd boze Sardijnen met wie hij is samengekomen, produceren getoeter, gefluit en boegeroep. Ze protesteren in wat zij zien als het hol van de leeuw: het exclusieve vakantieoord Porto Cervo. De demonstranten zijn in juni 2021 hun baan kwijtgeraakt bij Air Italy, de luchtvaartmaatschappij in handen van het emiraat Qatar en een Frans-Pakistaanse prins. Jaarlijks verwelkomde het KLM van Sardinië miljoenen toeristen op hun eiland. Nu is de luchtvaartmaatschappij opgeheven en hebben de ex-werknemers hun spandoeken tot in de kleinste hoekjes volgeklad. ‘Aga Khan en Qatar, waarom deze haast om arbeiders te ontslaan?’ ‘1.300 families bleven achter zonder inkomen’, herinnert Battaglia zich een jaar later. ‘Toen de aandeelhouders het bedrijf opbraken, werden we een probleem dat zo snel mogelijk opgelost moest worden.’ De Sardijn werkte 22 jaar als webmarketeer voor de luchtvaartmaatschappij. Hij wijt zijn baanverlies aan de nukken van Air Italy’s laatst ingevlogen aandeelhouder: oliestaat Qatar. ‘Als Qatar zijn strategie verandert kan dat een aardbeving veroorzaken voor de economie van ons hele eiland.’ Qatar beschikt op Sardinië niet alleen over het lot van honderden werknemers van een luchtvaartmaatschappij. Vrijwel alle zakelijke activiteiten in Porto Cervo zijn afhankelijk van het oliestaatje. Het geld dat de Qatarezen daarmee verdienen, sturen ze naar Nederland, blijkt uit onderzoek van de Volkskrant. Zo vangt staatsinvesteringsfonds Qatar Investment Authority (QIA) huurpenningen van winkelpanden in Porto Cervo waar merken als Louis Vuitton en Hermès hun waren slijten. Het fonds baat het zalmkleurige Cervo Hotel uit. Verder bestiert QIA de lokale tennisbaan, de golfclub, de jachthaven, de scheepswerf, het ziekenhuis, nog drie luxehotels en talrijke restaurants en cafés. En o ja: 2.300 hectare zeer gewild bouwland met uitzicht op de Middellandse zee. De Qatarezen zijn de grootgrondbezitters van de zogenoemde Costa Smeralda. In het luxe vakantieoord wemelt het zomers van de puissant rijke vakantiegangers, van filmsterren tot oligarchen. Niet toevallig waarschuwde vakbond CISL dat de sancties tegen Rusland meer dan duizend Sardijnse banen in gevaar brengen. Autoriteiten op het eiland legden al beslag op villa’s ter waarde van 231 miljoen euro. Voormalig Arsenal-aandeelhouder Alisjer Oesmanov, staalmagnaat Aleksej Morasjov, bankier Petr Aven en Formule 1-racer Nikita Mazepin moeten het voorlopig doen met eerder op het eiland gemaakte vakantiekiekjes. Qatar Investment Authority is een wereldwijd opererend investeringsfonds dat de olie- en gaswinsten van Qatar investeert in talloze bedrijven en sectoren. Maar een gewone investeerder is QIA niet. Via het fonds combineert Qatar, de organisator van het WK voetbal dat in november begint, politieke en economische slagkracht. De Volkskrant dook in de jaarverslagen en ontdekte dat Nederland een belangrijke rol speelt in het financiële netwerk van QIA. Zo valt het Sardijnse bezit van de Qatarezen onder de Amsterdamse brievenbusfirma Qatar Holding Netherlands. De exclusieve hotels en golfclub op Sardinië zijn maar een van de vele investeringen van QIA. Een kleine selectie: de oliestaat van de koninklijke familie Al-Thani bezit talloze Europese luxehotels, voetbalclub PSG, het chique warenhuis Harrods in Londen plus delen van het Empire State Building in New York en de Londense luchthaven Heathrow. In totaal waren alle buitenlandse bezittingen van Qatar eind 2021 volgens het Amerikaanse zakenblad Forbes ruim 310 miljard euro waard. Een belangrijk deel van de investeringen zijn door het Qatarese staatsfonds bij een Nederlandse brievenbusfirma geplaatst. Zo zijn de aandelen in autoconcern Volkswagen (10,5 procent) en rederij Hapag-Lloyd (12,3 procent) indirect eigendom van een Nederlands dochterbedrijf van QIA, evenals vastgoed in Spanje en Londen. Energie-investeringen in Indonesië en Brazilië lopen via een andere Nederlandse tak. In Nederland zelf bezit Qatar onder meer het Amstelhotel in Amsterdam. De Nederlandse brievenbusfirma’s hebben op twee manieren nut: in sommige gevallen bespaart het staatsfonds via Nederland belasting in andere landen, in andere gevallen fungeert de Nederlandse besloten vennootschap (bv) simpelweg als grote hoop waar de Qatarese eigenaren hun internationaal verdiende geld verzamelen. Naast Nederland gebruikt QIA ook Luxemburg als Europese verzamelplek. Vorig jaar betaalde een van de Nederlandse bv’s bijvoorbeeld 700 miljoen euro aan dividend aan een Luxemburgs dochterbedrijf. Uit het Volkskrant-onderzoek blijkt dat Indonesië, Spanje en Polen sinds 2014 minstens 40 miljoen euro aan belastinginkomsten mislopen doordat QIA Nederland als tussenstation gebruikt. De werkelijke belastingontwijking van Qatar via Nederland ligt vermoedelijk veel hoger, maar door gebrekkige jaarverslagen van de Nederlandse brievenbusmaatschappijen is dat niet goed te becijferen. Dat Qatar niet graag bronbelasting betaalt over de winsten van QIA, blijkt ook uit een analyse van de belastingverdragen die de oliestaat afgelopen jaren afsloot met EU-landen. Negen lidstaten zijn akkoord gegaan met een ongebruikelijke vrijstelling voor staatsbedrijven. Griekenland, Letland, Spanje en Bulgarije noemen bevoordeelde partij QIA zelfs bij naam. Met andere woorden: Qatar zet zijn politieke macht in voor economisch gewin, met medewerking van de Europese Unie. Een dergelijke verdragentactiek is niet gebruikelijk. ‘Je ziet hierin de slimheid van Qatar. De belastingdruk in het buitenland zo laag mogelijk krijgen, lijkt een duidelijke strategie te zijn van de Qatarese overheid’, zegt hoogleraar Arjan Lejour van Tilburg University, ook onderzoeker bij het Centraal Planbureau (CPB). Uitzonderingen voor staatsbedrijven zijn een onderwerp van discussie in de fiscale wereld. Voorstanders vergelijken de investeringsfondsen met pensioenfondsen, die ook fiscale voordelen genieten. Het idee is dat ze allebei voorzien in het onderhoud van inwoners van hun land van herkomst. ‘Maar je kunt je afvragen wat het verschil is met een commercieel bedrijf. Eigenlijk is zo’n uitzondering voor een staatsinvesteringsfonds heel vreemd’, zegt Lejour. De wortels van QIA voeren terug tot 2005. In dat jaar besluiten de regerende Al-Thani’s de met fossiele energie verdiende dollars niet langer opgepot te houden, maar te investeren. Qatar volgt hiermee het voorbeeld van oliestaten Koeweit en Saoedi-Arabië. Het doel van de staatsfondsen: inkomsten garanderen op het moment dat de olie- en gasvelden opdrogen. Als de kredietcrisis vanaf 2007 losbarst, maakt de wereld kennis met het investeringsfonds. Net als andere energieproducenten heeft Qatar in de gouden jaren na 2000 enorme financiële reserves aangelegd. Nu op beursvloeren paniek uitbreekt en aandelen wereldwijd in de uitverkoop gaan, slaat QIA toe. ‘Het Qatarese staatsfonds had geen schulden en genoeg geld om te investeren’, zegt politiek econoom Milan Babić van de Universiteit van Roskilde in Denemarken. Hij doet onderzoek naar staatsinvesteringsfondsen. QIA koopt in die periode grote plukken aandelen van de Zwitserse bank Credit Suisse, koopt zich in bij Volkswagen en duikt op als redder van de noodlijdende Britse bank Barclays. In ruil voor redding eist de sjeik wel dubbel zoveel opbrengsten als andere investeerders eerder zouden krijgen, schrijft Reuters in een reconstructie. Tegenwoordig bezit Qatar nog 5,06 procent van de bank. Als oliestaatsfonds heeft QIA een groot voordeel ten opzichte van andere investeerders: het kan zijn schouders ophalen over de spelregels van het zakendoen. Dat blijkt als het gesanctioneerde Rusland na de inval op de Krim wanhopig op zoek is naar harde valuta. Qatar en de in Zwitserland gevestigde grondstoffengigant Glencore helpen de Russen eind 2016 uit de brand: voor 10,2 miljard euro nemen ze 19,5 procent over van staatsoliemaatschappij Rosneft. Inmiddels is het overgrote deel daarvan – 18,5 procent – in handen van QIA. Dat Qatar en Glencore zo innig samenwerken is te danken aan voormalig Brits premier en huidig freelancer Tony Blair. Zijn diplomatieke vaardigheden trekken stroef lopende onderhandelingen tussen de Qatarezen en het handelshuis in 2012 recht. Op dit moment is QIA de een-na-grootste aandeelhouder van het handelshuis, dat onlangs een schikking van 1,3 miljard euro trof vanwege decennialange corruptiepraktijken. Naast aandelen in toonaangevende bedrijven koopt Qatar ook opvallende zaken, zoals bekende luxehotels en een voetbalclub. ‘Trofee-investeringen, wordt weleens gezegd. Maar het verbetert de beeldvorming rond Qatar. Het maakt ze bekend’, zegt Babić. ‘Andere golfstaten doen vergelijkbare dingen’, zegt de politiek econoom. Maar er is een verschil: ‘Voor Saoedi-Arabië is hun staatsfonds een van de vele gereedschappen voor buitenlandpolitiek. Voor Qatar is het de big deal.’ Ook in Sardinië werkten de Qatarese grootgrondbezitters aan hun reputatie. Als de trainers van de Italiaanse voetbalclub Juventus ’s zomers invliegen om de kinderen van de rijke hotelbewoners voetballes te geven, zijn ook lokale kinderen welkom. In de rustige wintermaanden krijgen bewoners van nabijgelegen gemeenten gratis golfles op de baan waar zomers rijke Russen en Arabieren een balletje slaan. Op vragen van de Volkskrant reageren QIA en de Sardijnse dochteronderneming Smeralda Holding niet. In plaats daarvan verwijst Smeralda Holding naar persberichten op de eigen website, die haar inzet voor de lokale gemeenschap onderstrepen. Directeur Mario Ferraro becommentarieert bijvoorbeeld de gratis gezondheidscontroles: ‘We zijn trots om de gemeenschap te helpen door de kosten voor controles op ons te nemen. Die (kosten, red.) kunnen zwaar drukken op de financiën van families.’ Alberto Battaglia laat zich er niet door overtuigen. Hij denkt met weemoed terug aan Aga Khan IV, de Frans-Pakistaanse prins die het luxe vakantieoord aan de Costa Smeralda vanaf de jaren zestig opbouwde. De op Sardinië nog altijd populaire sjiitische leider liet jachthavens, wegen en vele villa’s aanleggen. Aan het begin van het millennium verkocht hij een groot deel van zijn bezit aan een Amerikaanse investeerder. Toen de Italiaanse vastgoedmarkt in 2012 instortte kocht Qatar de boel op. ‘Vroeger maakte ik avondwandelingen door Porto Cervo. Het was een soort sprookje: een prins die van ons land houdt. De Sardijnen voelden zich betrokken. Nu haat ik die plek, het is een trofee van de rijken’, zegt Battaglia. De Sardijn leeft tegenwoordig van inkomsten uit appartementenverhuur en is dus nog altijd afhankelijk van de toeristenstroom. ‘Wat als ze zich bedenken en weer weggaan?’ Qatar beseft niet hoeveel mensen van ze afhankelijk zijn. Toerisme is onze olie.’ Deze publicatie is tot stand gekomen met steun van het Fonds Bijzondere Journalistieke Projecten BJP en het Lira Auteursfonds Reprorecht.||https://www.volkskrant.nl/economie/in-het-mini-qatar-van-italie-spelen-nederlandse-brievenbusfirma-s-een-grote-rol~b765183e/
2022-08-19||Reuzenmeteoriet die de dino’s doodde had mogelijk een sidekick||Tot deze conclusie komen vier aardwetenschappers in een artikel dat deze week verscheen in Science Advances. Vrijwel niemand betwijfelt meer dat de dino’s uitstierven door een kosmische inslag. In oude aardlagen onder de kust van Mexico is een 180 kilometer grote krater ontdekt. Bovendien is de fall-out van de inslag, in de vorm van kosmisch iridium, overal op aarde teruggevonden. Nu ziet het ernaar uit dat het 12 kilometer grote projectiel dat de catastrofe veroorzaakte misschien gezelschap had van een sidekick met een diameter van ongeveer 400 meter. Altijd nog groot genoeg om een krater van bijna 9 kilometer groot te slaan, en om een geweldige regionale verwoesting te creëren. Uisdean Nicholson van de Heriot-Watt University in Edinburgh en zijn collega’s beweren die krater gevonden te hebben, zo’n 350 kilometer voor de kust van Guinee, bedolven onder een paar honderd meter afzettingsgesteenten. De Nadir-krater, zoals hij is genoemd, vertoont alle kenmerken van een inslagkrater en is ongeveer 66 miljoen jaar oud. Volgens de onderzoekers was er indertijd dus mogelijk sprake van een dubbele klap. Op zich niet zo gek: veel planetoïden (grote kosmische rotsblokken) worden vergezeld door een kleiner maantje. Ook in Zweden liggen twee (oudere) inslagkraters met exact dezelfde leeftijd. Het is ook mogelijk dat het grote projectiel heel poreus was en bij een eerdere scheervlucht langs de aarde uiteen is gevallen in verschillende fragmenten. Misschien, zo schrijven de auteurs, was er op de grens van de geologische tijdperken Krijt en Paleogeen zelfs wel sprake van een hemels ‘bombardement’ dat zich over honderdduizenden jaren uitstrekte: ook de 24 kilometer grote Boltysh-krater in Oekraïne is een kleine 66 miljoen jaar oud. Geoloog Jan Smit van de Vrije Universiteit, die veel onderzoek deed aan de ‘dino-krater’, spreekt van ‘een leuke observatie, maar wat mij betreft nog pure speculatie’. Smit wijst erop dat de onzekerheid in de leeftijdsbepaling van de Nadir-krater bijna één miljoen jaar bedraagt. ‘Dat lijkt me niet erg overtuigend.’ Ook als de twee kraters wél tegelijkertijd ontstonden, betekent dat niet dat beide inslagen hebben bijgedragen aan het uitsterven van de dino’s, aldus de Nederlandse paleontoloog Melanie During van de Universiteit van Uppsala in Zweden. ‘De kleinere Nadir-inslag had een veel minder desastreus effect dan de 12 kilometer grote meteoriet die in Mexico insloeg’, zegt ze. Om zekerheid te krijgen over de ware aard en de precieze leeftijd van de Nadir-krater moeten dure oceaanboringen worden uitgevoerd. Of dat op korte termijn gaat lukken, is allerminst zeker.||https://www.volkskrant.nl/nieuws-achtergrond/reuzenmeteoriet-die-de-dino-s-doodde-had-mogelijk-een-sidekick~b32857fb/
2022-08-19||In februari streken 110 Oekraïense vluchtelingen neer in Loosdrecht. Hoe verloopt dat nu?||Als je inwoners van Loosdrecht oproept kleding te doneren, zijn het geen Zeemannetjes die je binnenkrijgt. Een blauw windjack van Björn Borg, een keurig colbert van Claudia Sträter, een beige trui van Geisha met het kaartje er nog aan: 99 euro. Vrijwilliger Saskia Vreeman laat haar handen over een rode blazer glijden. ‘Goh, ook een leuk jasje.’ Nee, corrigeert ze zichzelf, zo moet ze helemaal niet kijken, het is natuurlijk allemaal voor de Oekraïners. Het is begin april en onlangs opende het dorp de Shop voor Nop, een weggeefwinkeltje in een voormalig jeugdhonk, waar Oekraïense vluchtelingen twee keer per week gratis hun garderobe mogen aanvullen met de giften van Loosdrechters. Een tengere dorpsbewoonster die net twee volle Jumbotassen kleding heeft gebracht, vraagt aan Vreeman of er nog vraag is naar specifieke artikelen. ‘Grotere maten, XXL’, leest Vreeman voor van een handgeschreven briefje van haar collega. ‘Beha’s komen we nog tekort, ondergoed, en spiegeltjes.’ Vreeman staat hier nu op een maandagochtend jurken aan knaapjes te hangen omdat ze het gevoel heeft dat ze ‘iets concreets’ wil doen. ‘Wat me raakt’, zegt ze, ‘is dat dit mensen zijn uit een welvarend land, net als wij, die van de een op de andere dag alles kwijt zijn.’ Even later, als ze twee vluchtelingen nakijkt die met plastic tasjes vol tweedehands kleding het pand verlaten, verzucht ze: ‘Je zult toch maar zo moeten leven.’ Loosdrechter Rolf Engels komt binnen met Katarina en Natalia, twee vrouwen van middelbare leeftijd die sinds kort bij hem thuis onderdak hebben gevonden. Ze kunnen wel wat extra broeken gebruiken. Vragend kijkt Natalia naar Vreeman. Dan pakt ze haar telefoon met vertaalapp erbij. ‘Zijn er ook broeken in grote maten?’, vertaalt de computerstem haar woorden uit het Oekraïens. ‘Big, big’, gebaart Natalia ter verduidelijking. Vreeman begint enthousiast te grasduinen in een stapel en houdt haar de opties voor. Rolf Engels kijkt eens om zich heen. ‘Kunnen we het niet wat gezelliger maken hiero?’ Hij heeft thuis nog Oekraïense vlaggetjes. ‘Ik ga ze halen, de dames zijn toch nog wel even bezig.’ Een kwartiertje later staat hij in de regen de gevel te versieren met geel-blauw plastic. Daar staat ineens ook de tengere dorpsbewoonster weer in het winkeltje. Uit haar tas glijden acht nieuwe beugelbeha’s, onderbroeken en twee spiegels. ‘Ik ben maar gewoon even langs de Hema gegaan, dan heb je alles.’ Vrijwilliger Vreeman kijkt er verbluft naar. ‘Wauw, dit vind ik echt heel bijzonder.’ Witte zeilboten scheren over de glimmende Loosdrechtse plas. Op de lage hangbanken van de Marina Lounge van het Fletcher Hotel knijpen gasten hun ogen samen tegen de zon, nippend van een speciaalbiertje of koel water met bubbels. Dit is Nederland ontdaan van zijn rafelrandjes. Veel verder kan een collectieve gemoedstoestand niet verwijderd zijn van een oorlog. Toch kan het zomaar zijn dat de taco krab die je hier bestelt, is bereid door een kok op de vlucht voor Russische bombardementen. Loosdrecht bestaat uit een oud deel – een lintdorp dat zich uitstrekt over de dijk tussen de plassen – en de nieuwe dorpskern. Gelegen tussen Amsterdam en Utrecht werkt het plaatsje als een magneet op welvarende stedelingen die zoeken naar rust, ruimte en water. Maar de ongeveer negenduizend inwoners kregen dit voorjaar ook gezelschap van pakweg 110 Oekraïners. Hun komst maakte in maart een ongekende saamhorigheid los in Loosdrecht. De fietsenmaker wierp zich op als ‘fietsencoördinator’, die alle gedoneerde fietsen voor de vluchtelingen een beurt gaf en verspreidde, de hockeyvereniging knapte met de leden de beheerderswoning op zodat er vluchtelingen konden wonen, tientallen dorpsbewoners hielpen mee om buurthuis Het Drieluik om te bouwen tot huisvesting voor acht Oekraïense families. De hulpbereidheid was zo groot dat het volgens de dorpscoördinator van de gemeente soms te veel werd. ‘We willen allemaal iets doen. Maar je moet de mensen ook niet verstikken met alle goedbedoelde hulp.’ De Volkskrant volgde afgelopen maanden hoe het de nieuwe dorpelingen en hun gastgezinnen verging. Is de golf van dorpse saamhorigheid iets tijdelijks? En hoe kijken de ontvangers van deze hulp eigenlijk aan tegen alle goede bedoelingen? ‘We hebben geluk gehad hoor, met die van ons’, vertelt Wietske van Ierssel aan de grote houten eettafel in haar met riet gedekte woonboerderij aan de Oude Loosdrechtsedijk. Haar Oekraïense gasten Anna Zalevska (21) en Rada (18) spreken een paar woorden Engels, ze zijn rustig en lief, en ze wilden zelf graag zo snel mogelijk aan het werk. ‘Dus overdag komen we elkaar eigenlijk amper tegen.’ Van Ierssel snapt dat andere gastgezinnen het misschien minder goed troffen. Ze heeft zelfs al gehoord van een familie die dacht Oekraïners in huis te halen, maar later ontdekte dat het Polen waren. Ze wilde zo graag iets doen dit voorjaar, dat ze bijna zelf hun grote Volvo had gepakt om naar het oosten te rijden. Het was haar man die zei dat ze beter eerst hun oude hockeyvriend uit Amsterdam nog eens kon bellen. Die was al een paar keer op en neer gereden om vluchtelingen op te halen uit Polen. Zo werd de link gelegd met Anna en Rada, die nu slapen op de eerste etage van de woonboerderij, ieder in een eigen kamer en met een badkamer voor hun twee. Het hele gezin van Van Ierssel met drie zoontjes is tijdelijk naar de begane grond verkast. Dat is dus even inschikken, maar ze heeft het er graag voor over. ‘Ik wil hiermee aan mijn kinderen iets meegeven, laten zien dat je ook iets voor anderen kunt doen. Natuurlijk merken zij nu soms dat hun ouders even wat minder tijd voor ze hebben, maar je ziet dan als kind ook waarom dat zo is.’ Dat ze er zo druk mee is, komt doordat Van Ierssel zich heeft opgeworpen als een soort manager van de hulp aan vluchtelingen in het dorp. In het dagelijks leven traint ze ondernemers in het zakelijk gebruik van sociale media. ‘Ik ben er goed in om snel de juiste mensen bij elkaar te brengen’, zegt ze zelf. Dus spoorde ze de gemeente aan een locatie te bedenken voor de ‘shop van nop’ en regelde ze de vrijwilligers. Ze organiseerde een crowdfunding, begon een Facebook-groep en maakte een gids vol praktische tips voor gastgezinnen. ‘Voor ons als gezin is dit het mooiste en beste wat ons is overkomen’, schrijft ze in de inleiding van dat handboek. Dan denkt ze bijvoorbeeld aan de gesprekjes die ze haar oudste van 10 hoort voeren met Anna en Rada, eerst nog verlegen, later in steeds enthousiaster Engels. Of aan hoe haar man onlangs op een beurs een belangrijke ondernemer tegenkwam die ook Oekraïners in huis heeft. ‘Dan heb je een goede binnenkomer bij zo’n zakelijk contact.’ Mooi meegenomen, denkt Van Ierssel dan. Als ze even willen ontsnappen aan het oorlogsnieuws, wandelen Anna en Rada over de dijk met El Chapo, Anna’s dwergkeeshond. Ze passeren de rietgedekte boerderijen, watervilla’s en jachthaven van Loosdrecht en verbazen zich over de kalmte van dit dorp. ‘Zo’n omgeving met van die grote landhuizen, dat heb je niet waar ik vandaan kom’, zegt Rada. In vergelijking met haar bruisende thuisstad Charkiv is het hier voor een 18-jarige misschien best wel saai, maar Rada vindt dat deze lente alleen maar een voordeel. ‘Er is hier geen enkel geluid waar we van schrikken. Het is echt een goede plek om tot rust te komen.’ De twee jonge vrouwen zouden met hun donkere, steile haar voor zusjes kunnen doorgaan. In werkelijkheid leerden ze elkaar pas onlangs kennen in een sporthal vol noodbedden in Polen. Ze waren allebei nog nooit in het buitenland geweest. Het voelt soms een beetje surrealistisch dat zij nu in deze andere wereld lopen, die wel uit een vakantiebrochure lijkt te komen, terwijl ze via hun smartphone volgen hoe achtergebleven familie en vrienden om de haverklap de schuilkelders in worden gedirigeerd. Anna, die opgroeide in Centraal-Oekraïne, kreeg onlangs gruwelijke beelden door van haar verwoeste geboortedorp, waar lichamen van oude buren levenloos op straat lagen. ‘Ik loop hier steeds maar rond met de vraag: waarom zij wel, en ik niet?’, zegt Anna. ‘Tegelijkertijd probeer ik mijn gevoelens te onderdrukken, want ik wil al die negatieve gedachten niet overbrengen op de Nederlanders. Dat verdienen ze niet. Ze doen alles om ons te helpen en ze proberen ons op te vrolijken. We zijn niet hier om de mensen somber te maken.’ ‘Graag een heel groot applaus voor Natalia en Katarina, die enorm hard hebben gewerkt in de keuken!’, schettert de stem van Rolf Engels in onvervalst Amsterdams door de schuur. De Oekraïense gasten op hun klapstoeltjes kijken wat gelaten. Het duurt even voordat de dorpstolk – een Oekraïense die al langer in Nederland woont – zijn woorden heeft vertaald. Maar dan komen Natalia en Katarina binnen met schalen vol gehaktballetjes en vareniki, een soort Oekraïense dumplings, en klinkt er toch geklap. Engels runt in de hoofdstad een verfwinkel die ooit de krant haalde met de introductie van een Amsterdamse kleurencollectie in tinten als grachtengroen en hoerenrood. Zoals wel meer succesvolle ondernemers kwam hij in Loosdrecht terecht om ruimer te wonen. Zijn twee Oekraïense logees hebben een eigen opgang in het voorhuis van zijn monumentale boerderij met traditionele raamluiken. In de houten schuur op het erf – ‘voor verjaardagspartijtjes’ – wordt duidelijk met welk doel Engels al die Oekraïense vlaggetjes in huis had gehaald. De ruimte is versierd, er is taart voor de kinderen, de houtkachel brandt en de drankjes liggen koud. ‘Gezellig’, stelt Engels tevreden vast. Hij organiseerde dit samenzijn zodat de Oekraïners in Loosdrecht en hun gastgezinnen onderling kunnen kennismaken en ervaringen uitwisselen. Er zijn rond de 25 gasten gekomen. Terwijl binnen de eerste gesprekjes aarzelend op gang komen, buigt buiten een 6-jarig Oekraïens jongetje zich over de vijver. Met zijn handje peilt hij de watertemperatuur. ‘Ga lekker zwemmen’, grapt Rolf Engels, zijn armen maaiend in een schoolslag. De oma van het jochie glimlacht voorzichtig. Daar doet hij het voor, zal Engels even later zeggen. ‘Die vrouw kwam helemaal gespannen binnen. De mensen moeten toch even hun gedachten kunnen verzetten.’ ‘Amsterdam is altijd een stad geweest waar de vreemdeling welkom was’, zegt Rolf Engels. ‘Ken je Nadja Filtzer?’ Op zijn telefoon zoekt hij naar het nummer van de Amsterdamse chansonnière dat voor hem mede de inspiratiebron was om Natalia en Katarina in huis te nemen. Mijn gouden stad, een levenslied begeleid op accordeon: ‘De vreemdeling van verre/ Weggejaagd en op de vlucht/ Vond hier werk en warmte/ Veiligheid en frisse lucht’. Engels staart naar de vijver in zijn tuin. Er drijven imitatie-eenden in. Zijn ogen worden vochtig. ‘Schitterend, toch?’, zegt hij, als het lied is afgelopen. Toen er rond 2015 veel Syriërs naar Nederland kwamen, speelde Engels ook met de gedachte om hulp te bieden, vertelt hij. ‘Maar mijn omgeving was daar toen geen voorstander van.’ Hij weet eigenlijk niet zo goed waarom niet. ‘Misschien omdat het toen meer mannen waren? Misschien omdat ze een ander geloof aanhangen?’ Zelf heeft hij daar geen moeite mee. ‘Ik heb veel gelezen over de islam. In de kern is dat een heel mooi, vredelievend geloof.’ Misschien zie je het anders als je ergens woont waar je de mensen niet tegenkomt, denkt Engels. ‘Ik zit natuurlijk met mijn zaken in Amsterdam. Voor mij zijn moslims geen buitenaardse wezens.’ Een tijdje terug nog vroeg een Marokkaanse werknemer – ‘een heel goeie, daar wil je er wel tien van’ – of hij ruimte kon krijgen om te bidden. Dat regelt Engels dan meteen. ‘Zo’n jongen vindt dat dan heel bijzonder. Terwijl ik denk: dat zou toch normaal moeten zijn?’ De krapte op de arbeidsmarkt in de praktijk: op de Loosdrechtse banenmarkt voor vluchtelingen zijn meer wanhopige werkgevers dan werkzoekende Oekraïners. Wietske van Ierssel heeft met succes haar hele netwerk afgebeld om ondernemers warm te maken voor het in dienst nemen van een vluchteling. De gemeente hoefde enkel de locatie te regelen. Niet om onaardig te zijn, zegt Van Ierssel, maar je moet niet op ambtenaren gaan zitten wachten om zoiets te organiseren. ‘Dat duurt allemaal veel te lang. De mensen willen graag aan het werk en bedrijven hier in de omgeving zitten te springen om personeel.’ Haar eigen gasten, Anna en Rada, zijn er deze donderdagochtend trouwens niet: die zijn al aan het werk als kok en kamermeisje in het Fletcher Hotel aan de Loosdrechtse Plassen. Onder het systeemplafond van het gemeentehuis worden vooral de jonge vluchtelingen die een woordje Engels lijken te spreken, allerhartelijkst besprongen. Twee jonge recruiters van een horeca-uitzendbedrijf beginnen bijna te likkebaarden als een vrijwilligster binnenstapt die vertelt dat in de grote Hilversumse opvanglocatie verderop honderden vluchtelingen wonen, van wie velen willen werken. Maar hoe moet dat met vervoer, vraagt de vrijwilligster zich af. Niks om je zorgen over te maken, aldus een van de recruiters. ‘Reken maar dat een werkgever maar wat graag een busje betaalt om ze op te halen. Ze zitten allemaal te springen om mensen.’ De Oekraïense Tetiana wordt aan de praat gehouden door een recruiter van Eurosort, een bedrijf dat sorteermachines maakt voor postpakketten en in de coronaperiode enorm is gegroeid. Ze hebben bij Eurosort zoveel ‘handjes’ nodig dat ze eigenlijk niet meer aan traditionele sollicitatieprocedures doen. ‘We vragen geen brieven meer of cv’s’, zegt de recruiter. ‘Liever nodigen we mensen uit om bij ons te komen kijken wat er zoal te doen is. De werkzoekende kan dan zelf aangeven waar de interesse ligt.’ Tetiana stemt in met een afspraak. Relatief gezien was de banenmarkt een succes, vertelt Van Ierssel een maand later. ‘Vijftig procent van de deelnemers heeft er werk aan overgehouden.’ Klein detail: er waren maar twaalf deelnemers. Dat, geeft Van Ierssel toe, ‘is nog een verbeterpuntje’. De schoolbus komt zo, maar Arina Alyeksyeyenko (4) heeft vandaag geen zin. ‘Ze moet nog heel erg wennen’, zegt haar moeder Katya. Sinds een paar weken bezoeken Arina en haar broer Yaroslav (8) de internationale school in Bussum, 12 kilometer verderop. Het is een zonnige zomerochtend aan de Vuntus, de kalmste plas van Loosdrecht. De hoge ramen van het huis waar de familie Alyeksyeyenko tijdelijk verblijft, geven uitzicht op het rimpelloze water. Maar daar is vanochtend geen oog voor. Terwijl vader Yaroslav de rugzak voor zijn zoontje inpakt, warmt moeder Katya noedels op voor het ontbijt en stopt ze kant-en-klare pannenkoeken in de magnetron. ‘Deze lijken wel een beetje op onze blini.’ De ouders besluiten Arina vandaag toch maar thuis te houden. Het meisje voelt zich soms niet lekker en plast de laatste tijd ook ineens weer in haar broek. Katya denkt dat dat komt door alle grote veranderingen. ‘We willen haar niet te veel pushen met school’, zegt ze. Er zijn weliswaar ook een paar Oekraïense docenten, maar niet voor de kleuterklas. Dat begrijpt Katya niet zo goed. ‘Je zou denken dat het juist voor de jongste kinderen het belangrijkst is dat ze een leerkracht hebben die ze kunnen verstaan.’ De situatie van het gezin Alyeksyeyenko illustreert waarom lang niet alle Oekraïense vluchtelingen meteen werk zoeken. ‘Wij vinden het belangrijk dat onze kinderen eerst een beetje gewend zijn aan alles’, zegt vader Yaroslav. Op een dag als vandaag is hij er liever voor zijn dochter. En dan is dit nog een gezin met twee ouders, terwijl de meeste kinderen alleen met hun moeder in Nederland zijn. Mannen mogen Oekraïne in principe niet verlaten, maar Yaroslav slaagde er toch in de grens over te steken – de details daarvan heeft hij liever niet in de krant. Ze vluchtten als compleet gezin vanwege de gezondheidsproblemen van Katya, maar ook omdat ze geen toekomst zien voor hun kinderen in Oekraïne. ‘Zelfs als de Russen vandaag stoppen met bombarderen, zijn er allerlei groepen in Oekraïne die nu beschikken over wapens’, zegt Yaroslav, een zeeman die niet erg patriottisch lijkt aangelegd. ‘Dit wordt nog een jarenlange strijd. Wij kennen onze landgenoten.’ Over het vinden van een baan maakt Yaroslav zich niet druk. Hij spreekt goed Engels en heeft ervaring op de grote vaart. ‘Als ik mijn baas bel, kan ik zo weer opstappen in Rotterdam of Antwerpen. Maar ik wil in deze situatie niet een half jaar van huis. Als we iets meer zijn gesetteld, ga ik wel op zoek.’ Achter het huis zoeft de gastheer van de familie Alyeksyeyenko over het water op een e-foil, een elektrisch aangedreven surfplank. Deze opkomende watersport is de nieuwste business van ondernemer Jan Bart Fanoy, die zijn geld verder onder meer verdient met de handel in drinkwaterfilters. Hij is samen met zijn buurman een bedrijfje begonnen dat lessen e-foiling geeft. Ze zouden vluchteling Yaroslav best willen inhuren, bijvoorbeeld om cursisten uitleg te geven over de werking van het board. Maar tot nog toe hebben de Oekraïners weinig interesse getoond in het water, zegt Fanoy als hij weer op de kant staat. ‘Ze vinden het te koud, geloof ik.’ Het Oekraïense gezin verblijft op de begane grond van zijn huis, voorheen in gebruik als sport- en wellnessruimte. Er staan turnattributen en een glimmende witte capsule waarin je kunt drijven op zout water. Het is een ruimte die Fanoy prima nog een tijdje kan missen, zegt hij. ‘Het kan natuurlijk niet eeuwig duren, maar er is ook absoluut geen haast.’ Sowieso wil hij geen enkele druk uitoefenen op het gezin. ‘Ze moeten hun eigen keuzes maken.’ Het feit dat het distributiecentrum van zijn bedrijf ook snakt naar personeel, noemt hij daarom niet eens. ‘Je bent toch bang dat mensen zich dan verplicht voelen tot iets.’ Als ze ’s avonds laat thuiskomt van haar werk in het Fletcher Hotel, sluipt Anna zachtjes de trap op naar de eerste etage van de woonboerderij. ‘Thuis zou ik misschien de wasmachine nog even aanzetten of na het douchen mijn haar föhnen, maar dat doe ik hier niet.’ Anna en Rada zijn zo benauwd om overlast te veroorzaken voor hun gastgezin, dat ze op hun tenen lopen. Soms letterlijk. ‘Ze hebben gezegd: je mag zo lang blijven als je wil’, zegt Rada. ‘Maar we voelen ons ongemakkelijk. Want zij hadden natuurlijk ook niet verwacht dat het maanden zou gaan duren.’ Rada worstelt ook met schuldgevoel. ‘Ik zie online dat mijn vrienden in Charkiv proberen de stad te herstellen, straten schoon te maken. Wist je dat mensen weer bloemen planten? Dan denk ik: ik moet ook helpen. Het is mijn land. Iedereen is heel lief hier, maar ik ben hier niet thuis.’ Ze hebben allebei het idee dat ze het niet kunnen maken nog veel langer in het gastgezin te blijven. Anna waant zich weer een kind, nu ze zo afhankelijk is van anderen. Ze wil van dat gevoel af. De kleding die ze eerder gratis meenam uit de ‘shop voor nop’, ligt daarom klaar op een stapeltje om terug te brengen. ‘Ik werk, ik kan nu mijn eigen kleding betalen. Misschien is er iemand anders die het meer nodig heeft.’ Op het briefje in de ‘shop voor nop’ staan de specifieke items die nog worden gezocht, zoals een paar sneakers in maat 33 of een regenjas voor een jongen in maat 116. Het dilemma: wie gaat dit keer de hulpvraag delen op Facebook? De vrijwilligers voelen zich bijna bezwaard om hun volgers alweer om kledingstukken te vragen. Een verzoek tot het inbrengen van bikini’s en kinderzwemkleding leverde deze zomer welgeteld nul reacties op. Terwijl zo’n zelfde oproep drie maanden eerder ‘zeker weten’ tot zakken vol spullen had geleid. ‘Je leest in de media ook steeds minder over Oekraïne’, zegt Wietske van Ierssel. ‘Maar als ik zie wat die meiden van ons op Instagram delen, dan is het daar nog net zo verschrikkelijk als in maart.’ Het lijkt wel alsof de mensen een beetje oorlogsmoe zijn. ‘Dat is onze luxepositie’, zegt Van Ierssel tegen de twee vrijwilligers in het winkeltje. ‘Wij kunnen ons ervoor afsluiten. Zij niet.’ Rada, Natalia, Katarina en Tetiana willen om privacyredenen niet met hun achternaam in de krant.||https://www.volkskrant.nl/nieuws-achtergrond/in-februari-streken-110-oekraiense-vluchtelingen-neer-in-loosdrecht-hoe-verloopt-dat-nu~b423f40c/
2022-08-19||Wopke Hoekstra wil geen dogma’s, geen taboes en eigenlijk ook geen D66 meer||Wopke Hoekstra verklaarde vrijdag in het AD dat er voor het CDA geen ‘dogma’s’ meer zijn in het stikstofbeleid. Voor de oplossing van de asielproblemen zijn er ‘geen taboes’. Bovendien moet er minstens 10 miljard naar de burgers om de koopkracht op peil te houden, zelfs een boven-modaler als Wopke schrikt zich tegenwoordig ‘een hoedje’ bij de kassa van de supermarkt. Hoekstra ging als een olifant door de porseleinkast in de plattelandskrant. Premier Rutte zei dat Hoekstra’s woorden wel een paar wenkbrauwen hadden doen rijzen. Volgens hem was het staatsrechtelijk ‘op het randje’, aangezien Hoekstra behalve de leider van het CDA ook lid is van het kabinet. Maar gelukkig, Rutte dacht dat het allemaal ‘net kon’ wat Hoekstra had gezegd. Het CDA is de gezworen regeringspartner van de VVD, eendrachtig hielden ze vorig jaar ‘de linkse wolk’ buiten het kabinet. Dus waarschijnlijk viel het mee met Ruttes staatsrechtelijke zorgen en kwam de interventie van Hoekstra hem niet zo slecht uit. De VVD zit ook in de maag met de stikstofplannen en de asielzoekers, dus als het CDA zegt dat er opnieuw onderhandeld moet worden, zal de VVD geen no-goarea’s formuleren. Het regeerakkoord leek jongstleden december nog in steen gehouwen, maar is nu alweer een historisch document uit de Middeleeuwen waarmee je niet meer kunt aankomen, zo snel gaat het. Er staat bijvoorbeeld in dat de stikstofuitstoot in 2030 gehalveerd moet zijn. Hoekstra vindt dat nu een dogma waar we vanaf moeten, door de veranderde omstandigheden, de trekkerterreur van de boeren en de ineenstorting van het CDA in de peilingen. Trekkerterreur en peilingdrama heb ik er overigens zelf bij bedacht, zoiets zou Hoekstra nooit zeggen. Hoe dan ook, alleen de stikstofplannen zijn al afdoende om Rutte IV op te blazen, en dan heb ik het nog niet eens over de asielideeën (‘De migratie moet fors omlaag’) van het CDA, waaraan het rumoer in een voormalig CDA-bolwerk als Tubbergen niet voorbij is gegaan. Dat is het probleem van de christen-democraten: de diverse crises hakken er bij hún achterban op het platteland het hardst in, althans bij wat de achterban van het CDA wás. De problemen rond stikstof en asielzoekers vind je vooral op het platteland en de armoe – op de drie grote steden na – eveneens. De woordvoerder van het geplaagde platteland is het CDA al lang niet meer. Die rol is overgenomen door Caroline van der Plas, die in haar eentje in 508 dagen het ooit zo machtige CDA kleineerde tot een partijtje met een zetel of zes. Wopke had daarom weinig keus. Hij is de kapitein van de Titanic die zijn schip op de ijsberg ziet afkoersen en als een waanzinnige aan het roer staat te draaien. Eerdere koersafspraken tellen niet meer, de ondergang dreigt. ‘Bel het AD!’, seinde Hoekstra. Wopke moest zich wel profileren op de aloude kernpunten van het CDA, de partij heeft nu eenmaal weinig andere, de boerenlobby is al decennia de corebusiness. Met clichés als ‘een eerlijke boterham voor onze boeren’ doet hij wat hij kan, maar sterk kwam het niet over. De BBB voert die lobby, samen met de boerenstormtroepen in het veld, veel efficiënter. De voorman van Agractie, Bart Kemp, onderhandelt volgens eigen zeggen al rechtstreeks met Rutte. ‘Onze eisen liggen bij hem op het bureau.’ En D66? Die zit binnenkort in een kabinet met ten minste twee partijen die het regeerakkoord als hinderlijk ervaren. ‘Is dit een bom onder het kabinet?’, vroeg iemand vrijdag aan Rutte. Die reageerde niet, maar het antwoord was ja.||https://www.volkskrant.nl/columns-opinie/wopke-hoekstra-wil-geen-dogma-s-geen-taboes-en-eigenlijk-ook-geen-d66-meer~b51f9d58/
2022-08-19||Asielzoekersopvang in hotel ook bij twee andere gemeenten niet bekend||In Nieuwerkerk aan den IJssel bleek dinsdag dat 42 asielzoekers al sinds juli worden opgevangen in een hotel, zonder dat de gemeente hiervan af wist. De gemeente Purmerend moest er via via achterkomen dat er over twee weken honderd statushouders in een hotel arriveren. Op beide plekken gaat het om Van der Valk hotels. De gemeente Zuidplas, waar Nieuwerkerk aan den IJssel onder valt, hoorde voor het eerst over het verblijf van de asielzoekers toen een aantal van hen zich woensdag met een zorgvraag bij het gemeenteloket meldden. Over wat voor zorgvraag het gaat, doet de woordvoerder van de gemeente om privacyredenen geen uitspraak. Toen gemeenteambtenaren vervolgens een bezoek brachten aan het hotel bleken sommige basisvoorzieningen, die het COA normaal gesproken regelt, ondermaats. Zo was er onvoldoende kleding en speelgoed voor de kinderen en waren er onvoldoende luiers voor een baby die er verbleef. De gemeente heeft hierover bij het COA haar beklag gedaan. De groep blijft nog tot 27 augustus in het hotel. Het gebeurt vaker dat asielzoekers worden opgevangen in hotels. Fletcher Hotels heeft bijvoorbeeld sinds 1 april vijf volledige hotels ingericht om Oekraïners op te vangen. Verschillende veiligheidsregio’s hadden dat de hotelketen gevraagd. Het gaat om hotels in Naaldwijk, Steenwijk, Roden, Arcen en Beekbergen. In het laatste hotel worden inmiddels asielzoekers ondergebracht, die daar voor maximaal een anderhalve week verblijven. Aan de verhuur van de hotels verdient de hotelketen niet veel, zegt Ben de Ruijter, operationeel directeur van Fletcher Hotels Nederland. ‘De rest van onze 110 hotels hebben de hele zomer vol gezeten tegen goede tarieven. We doen dit dus vooral vanuit maatschappelijk oogpunt.’ Een deel van de Oekraïners die in de hotels verblijven, werken inmiddels ook voor de hotelketen. Het Centraal Orgaan opvang Asielzoekers (COA) is niet verplicht gemeenten op de hoogte te stellen als het asielzoekers opvangt in hotels. Maar zowel de gemeente Purmerend als de gemeente Zuidplas had het graag van te voren geweten, zeggen ze in een reactie. ‘Omdat het om asielzoekers gaat, hadden we graag de bewoners van te voren op de hoogte gesteld om onrust te voorkomen’, zegt de woordvoerder van de gemeente Zuidplas. Afgelopen dinsdag werd bekend dat het COA zonder medeweten van de gemeente Tubbergen een hotel in Albergen heeft aangekocht voor de opvang van 150 tot 300 asielzoekers. De gemeente Tubbergen reageerde ontzet op die aankoop. ‘Het geeft geen pas dat Den Haag dit zomaar over de schutting kiepert’, aldus verantwoordelijk VVD-wethouder Ursula Bekhuis. Het COA was vrijdag niet beschikbaar voor een reactie. Zij lieten eerder aan Omroep West weten dat het in het geval van het hotel in Nieuwerkerk aan de IJssel om miscommunicatie gaat. Normaal gesproken stelt het COA gemeenten op de hoogte op het moment dat asielzoekers of statushouders worden ondergebracht in een hotel.||https://www.volkskrant.nl/nieuws-achtergrond/asielzoekersopvang-in-hotel-ook-bij-twee-andere-gemeenten-niet-bekend~b2614154/
2022-08-19||Drie bekende gezichten gaan columnist Sheila Sitalsing vervangen||‘Ik vind de columns van Julien Althuisius wel zo’n traktatie dat ik hoop dat jullie-van-de-Volkskrant ‘m na de zomer ergens een vaste plek geven’, schreef een lezer. Een ander was erg enthousiast over Ibtihal Jadib: ‘Kunnen jullie haar niet houden als vaste columnist? Ik hou van haar lichte toon en vaak verrassende inzichten!’ Omdat columnisten ook op vakantie gaan, treedt in de zomer elk jaar een heel leger vervangers aan. Dat zijn vaak bekenden die al een column hebben en er in de zomer een paar extra schrijven, maar het is ook het ideale moment om nieuw talent een kans te geven. Dit jaar stond schrijver Lisa Weeda bijvoorbeeld twee weken op pagina 2, debuteerde Simone Atagana Bekono als columnist bij de Volkskrant in het Zomermagazine en verving Julien Althuisius de hele zomer Aaf Brandt Corstius. Veel van onze columnisten hebben we in de zomer ontdekt. Thomas van Luyn begon als zomercolumnist, Sheila Sitalsing, die onlangs na ruim 11 jaar afscheid nam als vaste columnist op pagina 2, brak in 2010 door met een zomercolumn uit Suriname, waar ze toen woonde. Het was niet eenvoudig een opvolger voor Sheila Sitalsing te vinden. Net als Bert Wagendorp wordt ze niet opgevolgd door een columnist maar door een drievrouwschap. We hebben gekozen voor vrouwen die middenin de samenleving staan, die niet alleen van de zijlijn beschouwen maar ook meedoen. Ibtihal Jadib, jurist en plaatsvervangend rechter van beroep, zal de dinsdag voor haar rekening nemen. U kent haar van haar zomercolumn , maar ook van de persoonlijke column die ze jarenlang voor het Magazine schreef. Marcia Luyten kunt u voortaan elke week op donderdag lezen. Ze heeft een brede en ook internationale journalistieke ervaring, heeft een prachtig boek geschreven over de schade die de sluiting van de mijnen in Limburg aanrichtte en schreef daarnaast een biografie van Koningin Máxima. Ze staat nu al met een column op de opiniepagina’s en schrijft daarin vaak over de opwarming van de aarde. Op zaterdag treft u Merel van Vroonhoven aan op pagina 2. Door de combinatie van haar werk in het onderwijs en haar ervaring als bestuurder, is ze niet alleen zeer geëngageerd, maar heeft ze ook een unieke en doorleefde kijk op alles wat er misgaat in bestuurlijk Nederland en op de maatschappelijke krachten die ten goede werken.||https://www.volkskrant.nl/columns-opinie/drie-bekende-gezichten-gaan-columnist-sheila-sitalsing-vervangen~ba58c22c/
2022-08-19||Niemand zo trefzeker in de sprint als Wiebes||‘Een raket’ is Lorena Wiebes, en niet volgens de minsten. Marianne Vos omschreef de sprintster zo nadat ze voor de tweede maal de rapste was geweest in Tour de France Femmes. En eerder was het Lotte Kopecky, winnares van de Ronde van Vlaanderen van dit jaar, die met die typering haar bewondering voor de Nederlandse uitdrukte. Zondag moet die raket herhalen wat Fabio Jakobsen een week eerder deed: de Europese titel pakken. In de wegrit over 128 kilometer zijn de stalorders duidelijk. Er zit weinig reliëf in het parcours en een massasprint lijkt onvermijdelijk. Uittredend kampioen Ellen van Dijk heeft in München daarom in gedachten al afstand genomen van de trui die ze vorig jaar op de EK in Trente veroverde. ‘Ik heb er een mooi jaar in gehad.’ Zij mocht voor haar kans gaan bij de tijdrit van afgelopen woensdag, waar ze als tweede eindigde. Zondag zal ze zich zonder morren wegcijferen voor de 23-jarige Wiebes, het ideale wapen in de sprint. Niemand is immers zo trefzeker in een eindsprint als Wiebes. Dit seizoen alleen was ze zestien keer de snelste. En in Europese context heeft ze bovendien al eens laten zien dat ze kan winnen. In 2019 werd ze door Vos naar de zege op de Europese Spelen in Minsk geloodst. Ze werd toen de ‘nieuwe Kirsten Wild’ genoemd. Die vergelijking, met de rappe baan- en wegwielrenster, is ze inmiddels wel ontgroeid. Wiebes is Wiebes. In haar jeugd in Mijdrecht deed de ranke renster aan acrobatische gymnastiek. Ze dankt naar eigen zeggen haar sterke spieren en explosiviteit aan de zes jaar dat ze die subdiscipline van het turnen beoefende. Na een korte uitstap op het voetbalveld belandde ze via haar vader, ex-triatleet, op het fietszadel. Aanvankelijk begon ze met veldrijden en een paar wedstrijdjes op de BMX, maar het werd de wegfiets waarop ze haar draai zou vinden. Drie jaar geleden kwam ze geheel in lijn met haar spurterskwaliteiten als een komeet het vrouwenpeloton binnen. Ze reed in het shirt van de bescheiden profploeg Parkhotel Valkenburg naar vijftien zeges, waaronder de nationale titel, en eindigde het seizoen bovenaan in de wereldbekerstand, nog voor Marianne Vos en Annemiek van Vleuten. Ze toonde zich aan het eind van 2019 ook een exponent van de nieuwste generatie wielrensters die begrijpt dat in de steeds verder professionaliserende vrouwentak van hun sport een zakelijke houding niet verkeerd is. Ze wilde van haar contract bij Parkhotel af, dit zeer tegen de zin van de Nederlandse ploeg die dreigde met een kort geding om haar aan haar dienstverband te houden. Uiteindelijk werd de zaak in der minne geschikt en kwam Wiebes in de eerste maanden van 2020 voor haar oude ploeg uit, voordat ze de overstap maakte naar Team DSM, toen nog onder de naam Team Sunweb. Op dezelfde wijze als ze bij DSM terechtkwam, vertrekt ze er na dit seizoen. Ze heeft voor drie jaar getekend bij SD Worx. Ze had eigenlijk een overeenkomst die nog doorliep, maar kon daar onderuit. Wijs geworden uit het gedoe bij haar vorige werkgever had ze in haar contract een clausule laten opnemen dat ze onder bepaalde voorwaarden ook tijdens de looptijd vertrekken mocht. Naar verluidt wordt ze bij haar nieuwe ploeg de beste verdienende vrouw van het peloton. Haar toekomstige jaarloon wordt geschat op zo’n 3 à 4 ton. Zo soepel als haar loopbaan verliep, zo kommervol was de situatie waarin haar familie zich bevond. Terwijl zij zich weg naar de top baande, belandde haar zes jaar oudere broer Enrico in een diep dal. Hij was verslaafd aan cocaïne en in laatste poging om hem daaruit te trekken deed Wiebes mee aan het televisieprogramma Verslaafd. Met horten en stoten lukte het haar broer om clean te worden. Hij was erbij toen ze in juli de openingsrit van de Tour de France op de Champs Elysées won. Dat betekende veel voor Wiebes, die hem na afloop om de hals viel. Op haar rechter onderarm heeft ze in het Arabisch ‘voor altijd in mijn hart’ laten tatoeëren. Haar broer heeft dezelfde tekst op zijn lijf. De zorgen om haar broer hebben haar gevormd, vertelde ze in Parijs, waar ze het geel en groen mocht aantrekken. ‘Als je zoveel tegenslag hebt meegemaakt, leer je makkelijker te relativeren en kun je het makkelijker van je laten afglijden als je een keer niet goed hebt getraind of een sprint hebt verloren. Ik denk dat ik er onbewust een sterker persoon door ben geworden.’||https://www.volkskrant.nl/sport/niemand-zo-trefzeker-in-de-sprint-als-wiebes~b6d3852b/
2022-08-19||Vier je tieten, of vier ze niet, maar laat je niet wijsmaken dat die keuze heldhaftig is||We moeten het nog even hebben over het vieren van tieten. Het spijt me dat ik dat soort kleutertaal gebruik, maar dat is wat de redactie van Linda ons vraagt, inclusief de nogal brave kreet: jetsers nog aan toe. ‘Onze borsten en ons lichaam zijn van onszelf, en van niemand anders’, twitterde chef Rianne Meijer bij een cover waarop negen bloedmooie bekende vrouwen staan in perfect zittende bluejeans, kuis hun boezem afschermend. ‘Het is klaar met de betutteling van het vrouwenlichaam.’ Kun je weinig op tegen hebben. Grof gezegd moet iedereen zijn mond houden over andermans lichaam. Ook als iemand met dat lijf te koop loopt, in de openbare ruimte of op sociale media, moet die persoon – hem, haar of hen – dat vooral zelf weten. Dat geeft niemand het recht om een ander te betuttelen, te beledigen, of erger. Dat gezegd hebbende, en met enige aarzeling vanwege mijn makkelijke perspectief als mens zonder borsten of baarmoeder, maar: vieren we tieten niet al best veel? En: hoe spannend of interessant is dat statement? Ergens in de afgelopen tien jaar is er een omslag in de media ontstaan, waardoor vrijwel elk tijdschrift, tv-programma, boek of artikel zijn bestaansrecht moet ontlenen aan het taboedoorbrekende karakter ervan. Een cover is geen cover, nee, het is een kans om bewustzijn, ik bedoel: awareness, te kweken. Hoe vaak het laatste taboe al is beslecht – ik ben de tel kwijt. De hoogte van je salaris, de schaduwzijdes van het moederschap, single zijn, geen zin in seks hebben, mentale problemen. Zodra het laatste taboe doorbroken is, duikt een nieuw op om aan te pakken. De enige manier om dat te doen is met ‘openhartigheid’, een woord dat nooit ‘too much information’ betekent maar altijd als iets intrinsieks goeds wordt gezien. Dapper, hoor je er dan bij. En altijd gaat het over lijven. Negen perfecte lijven op de cover, hoe ruimdenkend we ook zijn. Waarom het leven in al zijn complexiteit vieren, als je ook domweg de tiet kunt bevrijden? Quasi-kritisch wordt er in Linda geschreven over het onhaalbare schoonheidsideaal en het seksualiseren van tepels, in een blad dat dat ideaal volop toont en tepels zo sexy mogelijk in beeld brengt. Een opgespoten influencer, naakt aan haar aanrecht. Op de 162 pagina’s staat niet één hangtiet, niet één afwijkende of grote tepel. We wonen goddank niet in het hypocriet-puriteinse Amerika, waar een blote tepel de carrière van Janet Jackson in 2004 nog verwoestte. Uit eigen ervaring (of eigenlijk die van mijn vriendin) weet ik sinds kort dat je in Nederland in de horeca of op straat zonder gêne je baby borstvoeding kunt geven en dat niemand daar gek van opkijkt – als je zelf doet alsof er niets aan de hand is. Ook valt in het stedelijke straatbeeld al een paar zomers op dat bh-loze tepels soms trots en unapologetic door dunne T-shirts priemen. Toch gaat het in Linda vooral over afgeplakte tepels, bh’s met extra dikke padding, moeders die nare reacties krijgen op borstvoeding geven in het openbaar en meisjes die niet topless durven te zonnen. Ja, er is meer preutsheid dan in 1978, onder meer door de alom aanwezige camera’s en het nooit vergetende internet, en door die eerder genoemde schoonheidsidealen en seksualisering. Maar er zijn, zeker over decennia gekeken, ook andere tendensen. De strijd tegen bekrompenheid en ongewenste bemoeienis is een project dat nooit af is. Dat is dan ook het eeuwige tegenargument. Hoe doorzichtig of onorigineel de intenties ook zijn, de taboestrijder kan altijd zeggen: als het maar één iemand helpt, is het de moeite waard geweest. Ja, het kan zomaar dat een meisje van 16 de Linda openslaat en denkt: inderdáád, fuck het patriarchaat. Maar het benoemen en opblazen van een taboe, alvorens het te ontmantelen, kan ook een averechts effect hebben, alle goede bedoelingen ten spijt (ervan uitgaande dat die bedoelingen integer zijn). Verworvenheden waarvoor gevochten is, bijvoorbeeld op het gebied van het bevrijden van het lichaam, doe je min of meer teniet als je aan duizenden meisjes en vrouwen vertelt dat er nog steeds een Heel Groot Eng Stigma rust op vrouwelijke seksualiteit of blootheid. Het taboemodel is in de media zo gangbaar, zo ingebakken dat sommige redacties nauwelijks beseffen dat er ook andere redenen zijn om ergens aandacht aan te geven. Bijvoorbeeld dat je het onderwerp, nu ja, interessant vindt. Of sexy. Of dat het goed verkoopt. Maar kom daar dan eerlijk voor uit, in plaats van die mierzoete en neppe empowermentsaus die nu over alles wordt gegoten. De taboestrijders lijken gek genoeg op de groep die zo bang is voor cancelcultuur: ze willen te graag dat de weerstand tegen hen immens is, ze verabsoluteren de kritiek van enkelen tot algeheel verbod. Dat is het niet. Vier dus je tieten, of vier ze niet, wat jij wil, maar laat je niet wijsmaken door de media dat die keuze heldhaftig is.||https://www.volkskrant.nl/columns-opinie/vier-je-tieten-of-vier-ze-niet-maar-laat-je-niet-wijsmaken-dat-die-keuze-heldhaftig-is~b11edfd5/
2022-08-19||De beste muziek van de week: zware onderwerpen op een relaxte plaat en zenuwslopende autonome kunst||‘Traumazine (★★★★☆, 18 nummers) van Megan Thee Stallion. De Amerikaanse rapper is veel in het nieuws geweest de afgelopen jaren, bijvoorbeeld met WAP, een heel leuk nummer dat nogal wat gedoe veroorzaakte. Daarna werd ze een echte ster en de manier waarop dwong heel veel respect af bij mensen, ook bij mij.’ ‘Megan Thee Stallion heeft echt moeten knokken in een mannenwereld voor haar kunst, heeft een moeilijke familiesituatie en rondde ondertussen ook nog een keiharde universitaire opleiding af. Ze spreekt zich uit tegen het geweld wat zwarte vrouwen in Amerika ondergaan; zelf werd ze in haar voet geschoten.’ ‘Dat soort onderwerpen komen aan bod op deze plaat. Ze betrekt het politieke op zichzelf, wat ze heel sterk doet. Het nummer Anxiety, bijvoorbeeld, gaat onder andere over hoe vrouwen door de geschiedenis heen zijn gefileerd door de media. Als vrouwen hun kop boven het maaiveld uitsteken, worden ze nog wel eens in stukjes gehakt en verorberd door hongerige media, zoals Britney Spears en Marilyn Monroe gebeurde.’ ‘Ik wil ook het nummer Her noemen: een heel onderkoelde track met een heel fijne dancebeat. Basic en basaal, maar een leuk, tof en dansbaar. Traumazine gaat over zware onderwerpen, maar blijft een relaxte plaat om naar te luisteren. Het blijft lekkere hiphop die prettig draait.’ ‘Cry Sugar (★★★★☆, 19 nummers) is een beetje een moeilijke plaat. Hudson Mohawke draait deze plaat niet om hits te scoren, dit is echt autonome kunst. De Schotse Mohawke is populair als producer bij veel grote hiphopartiesten, zoals Pusha T, ASAP Rocky en Drake. Hij maakt mooi gekunstelde, gelaagde, avantgardistische beats voor ze.’ ‘Maar als-ie solo gaat, laat hij alle beperkingen los en gooit alles bij elkaar wat hij mooi vindt. Dat is op Cry Sugar heel mooi geworden. Het is zenuwslopend, druk, het schiet alle kanten op. Soms komt er keiharde gabber doorheen, dan hoor je hem gewoon genieten in z’n studio, maar wat het doet met de luisteraar is een tweede. Tegelijkertijd staan er zulke mooie stukken op, waarop je hoort hoe geniaal hij is.’ ‘Een van die pareltjes is Bow, een meeslepend nummer met een trage hiphopbeat. Eentje die je lekker kan opzetten, die niet te heftig is. Zo ook Lonely Days, waar een strijkkwartet prachtig speelt rond een eenvoudige synthesizer. Uiteindelijk blijft alleen het strijkkwartet over. Waanzinnig mooi: echt een hoogtepuntje van het integreren van klassieke instrumenten in een dancetrack.’ Verwacht de jazz, hiphop en soul op Love Quantum (★★★☆☆, 11 nummers) van trompettist Theo Croker. Op het vrij korte album met grootse arrangementen is veel ruimte voor vocalen, maar helaas horen we Crokers prachtige trompetspel wat weinig.||https://www.volkskrant.nl/cultuur-media/de-beste-muziek-van-de-week-zware-onderwerpen-op-een-relaxte-plaat-en-zenuwslopende-autonome-kunst~bccdb9aa/
2022-08-19||Veel opwaaiend stof door stikstofuitspraken Hoekstra: legt hij een bom onder het regeerakkoord?||‘Eigenlijk zegt Hoekstra dat de stikstofdiscussie in een impasse is beland. Hij geeft in het interview aan dat het CDA bereid is concessies te doen. Het kabinetsdoel van 2030 is volgens hem niet heilig. Daarmee lijkt hij te suggereren dat de partijen opnieuw naar het regeerakkoord gaan kijken. ‘Het interview heeft zeker stof doen opwaaien, maar tot de val van het kabinet zie ik het niet meteen leiden. Wel wordt weer duidelijk dat de stikstofcrisis erg gevoelig ligt binnen de coalitie. De coalitiepartijen balanceren met z’n allen op een heel dun koord. ‘Deze actie van het CDA zat er al een beetje aan te komen. Je kunt het niet los zien van de electorale situatie van de partij. Ze worden deels leeggegeten door de Boer Burger Beweging van Caroline van der Plas. Met de Provinciale Statenverkiezingen die eraan komen is dat geen prettig vooruitzicht. Hoekstra staat onder druk van zijn achterban, en dit is zijn eerste stap om die tegemoet te komen. ‘In iets mindere mate zie je bij VVD en ChristenUnie een soortgelijke situatie. Vanuit die achterbannen klinkt ook steeds feller kritiek op het stikstofbeleid. Die partijen hebben ook moeite met de gemaakte afspraken, en willen er soepeler naar kijken. Rutte zei eerder al dat er geen taboes bestaan rond de stikstofcrisis. Aan de andere kant heeft het rapport van de commissie Remkes, dat onlangs verscheen, uitgewezen dat 2030 de uiterste deadline is om de natuurgebieden te kunnen redden. In die zin is er dus geen ruimte voor herziening.’ ‘Nee. Het is ook zeer de vraag of Hoekstra dat echt aandurft. De coalitietop heeft vanochtend met hem gebeld, en toen heeft hij volgens ingewijden niet gezegd dat hij onder de afspraken uit wil. Als hij het regeerakkoord toch wil openbreken, staat alles opeens op losse schroeven. Dan zullen andere coalitiepartijen ook weer allerlei concessies willen, en kom je feitelijk in een doorstart van de formatie terecht. Hoekstra lijkt daar voorlopig voor terug te schrikken. ‘Dat is ook wat D66-fractievoorzitter Jan Paternotte tegen ons heeft gezegd: ‘Hoekstra heeft niet uitgesproken dat hij het regeerakkoord wil openbreken.’ D66 wil vasthouden aan de stikstofafspraken, en vindt dat het allemaal al veel te lang heeft geduurd.’ ‘Dat is zo, maar dat komt dus ook omdat Hoekstra vooralsnog niet doorbijt. Dat leidt weer tot verbazing en verwarring bij de andere coalitiepartijen. Wat wil het CDA nou precies, en hoe ver is de partij bereid om te gaan? Dat zijn hun vragen. ‘Toch lijkt een kabinetscrisis op dit moment in niemands belang. De vier regeringspartijen zeggen altijd uit te zijn op een stabiel landsbestuur, dan kan je de boel niet laten escaleren nu het land voor grote problemen staat. Wat verder meespeelt is dat VVD, CDA en D66 er momenteel slecht voor staan in de peilingen. Dan zit je als partij doorgaans niet te wachten op een crisis.’ ‘Rutte wil bovenal voorkomen dat de coalitiepartijen allemaal hun eigen plan gaan trekken in de media. Het komt niet vaak voor dat een bewindspersoon zich op deze manier publiekelijk uitlaat over de koers van het kabinet. Rutte weet hoe belangrijk het is om als coalitie eenheid uit te stralen. De verdeeldheid is er, zeker, maar met twee monden gaan communiceren leidt alleen maar tot meer onrust. De sfeer is er niet beter op geworden binnen de coalitie. ‘Volgende week komt de Tweede Kamer terug van reces om te debatteren over de verdeeldheid binnen het kabinet over het stikstofbeleid. Tegen die tijd moet er een eenduidig verhaal liggen. Anders kan de spanning wel eens verder oplopen.’||https://www.volkskrant.nl/nieuws-achtergrond/veel-opwaaiend-stof-door-stikstofuitspraken-hoekstra-legt-hij-een-bom-onder-het-regeerakkoord~b29df562/
2022-08-19||Sokolov laat als coach onervaren talenten van Oezbekistan uitblinken op Olympiade||De op een na succesvolste Nederlander op de Olympiade in Chennai was de 16-jarige Eline Roebers, die naast vijftig ratingpunten een zilveren medaille won voor haar score van 7,5 uit 10 aan het eerste bord in het vrouwentoernooi. Toch was er een Nederlander die met nog meer voldoening op zijn prestatie kan terugkijken. Ivan Sokolov leidde als coach het zeer getalenteerde, maar onervaren team van Oezbekistan naar de olympiadezege. We kennen Sokolov (54) als een topgrootmeester die grote toernooien heeft gewonnen, tweemaal nationaal kampioen werd en viermaal Nederland vertegenwoordigde op olympiades. Minder bekend is dat hij sinds 2013 ook furore maakt als coach van jonge, talentvolle spelers. In een prachtig interview met Peter Doggers op de site chess.com vertelt Sokolov over zijn nieuwe carrière die na successen in de Verenigde Arabische Emiraten en Iran een voorlopig hoogtepunt bereikte met de gouden medaille van Oezbekistan. Voor de hand ligt de vraag of Sokolov ook in staat is een Nederlandse ploeg naar een mooi olympiadesucces te leiden. Ik vermoed dat dit zeker mogelijk is, maar alleen als de teamleden net als die van Oezbekistan gedisciplineerd, getalenteerd, toegewijd en niet extreem eigenwijs zijn. Nederlandse topschakers beschikken doorgaans over de meeste van die essentiële eigenschappen, maar niet over alle. In Chennai voldeed Nederland met een tiende plaats ongeveer aan de verwachtingen. Lang draaide het team mee in de (sub)top totdat, zoals vaker in het verleden, een nederlaag in de slotronde een veel mooiere klassering bedierf. Met uitzondering van Erwin L’Ami, die na twee nederlagen niet meer werd opgesteld, behaalden alle teamleden positieve scores. Nationaal kampioen Max Warmerdam debuteerde verdienstelijk met zeven punten uit tien partijen. Kantor – Warmerdam Hongarije – Nederland 1.d4 d5 2. c4 e6 3. Pc3 Pf6 4. cxd5 exd5 5. Lg5 Lb4 6. e3 h6 7. Lxf6 Dxf6 8. Da4+ Pc6 9. Pge2 0-0 10. Pf4 Td8 11. Tc1 g5 12. Pd3 Een voorzichtige reactie op zwarts agressieve laatste zet In aanmerking komt ook 12. Ph5 Dg6 13. Le2, eventueel gevolgd door h2-h4. 12 ... Lf8 13. Le2 Pe7 14. 0-0 c6 15. Pe5 Pf5 16. Lh5 Le6 17. Pd3 (?) Door zijn 15de zet terug te nemen toont wit dat hij zich in deze stand niet op zijn gemak voelt. Er is geen reden toe. Na 17. Tce1 of zelfs 17. f4 (17 ...Pxe3 18. f5) staat wit beter. 17 ... Ld6 18. Dd1 Kh8 19. b4 Tg8 20. h3? Deze vrijwillige verzwakking van de koningsstelling lokt de volgende storm uit. Als wit een pionzet wil doen, komt 20. g3 meer in aanmerking. 20 ... g4! 21. Lxg4 Of 21. hxg4 Pg7! 22. Pe1 Pxh5 23. gxh5 Dh4 24. f4 Tg4 met winnende aanval. 21 ... h5! 22. Lxh5 Dh4 23. Df3 Weinig keus. Na 23. Lg4 wint 23 ... Pxe3 24. fxe3 Lxg4. 23 ... Pxd4 24. exd4 Lxh3 25. Pe5 Lxe5 26. dxe5 26 ... Txg2+ 27. Kh1 Tg1+! Een mooi slot. 28. Kxg1 Tg8+ Wit geeft op.||https://www.volkskrant.nl/sport/sokolov-laat-als-coach-onervaren-talenten-van-oezbekistan-uitblinken-op-olympiade~be802222/
2022-08-19||Groei estafetteteams kent ook een keerzijde||De estafettelopers zijn pionnen op het schaakbord van bondscoach Laurent Meuwly. De Zwitser wikt welke ploegen de halve finales van vrijdagochtend lopen en beschikt welke atleten hij spaart. Bij de 4x400 meter bij de vrouwen is Lieke Klaver opgesteld, Femke Bol krijgt rust. Vlak nadat ze zich met Andrea Bouma en de zussen Laura en Lisanne de Witte vrij gemakkelijk voor de finale van zaterdag heeft geplaatst in 3.25,84, beent Klaver de atletiekbaan alweer af. Ze heeft nog net tijd voor een knuffel met haar teamgenoten, maar dan is ze weg. Ze heeft op vrijdagavond nog de 200 meter op het programma en moet zich daar zo snel mogelijk op voorbereiden. Ondanks die 200-meterfinale werd ze opgesteld door Meuwly. Bol, die iets eerder op vrijdagavond om de titel op de 400 meter horden moet strijden, houdt hij aan de kant. Misschien omdat hij Bols kansen op goud groter acht dan die van Klaver, misschien omdat Klaver drie kwartier langer de tijd heeft om van de estafette-inspanning te herstellen. De estafettelopers weten niet precies wat de overwegingen zijn. Zij hoorden de samenstelling op donderdagmiddag. ‘Wij bepalen het niet’, zegt Laura de Witte. En dat is geen probleem, vindt haar zus Lisanne. ‘Het is een gepuzzel met iedereen die nog finales moet lopen of die al gelopen heeft. Het is zo ingewikkeld dat wij dat niet hoeven doen.’ Acht vrouwen zijn er in München voor de 4x400 meter estafette. Dat is een ongekende luxe, weet Laura de Witte uit ervaring. ‘In 2016 waren we op de EK met vier of net aan vijf meiden. Nu acht, en dan laten we ook nog een hoop goede thuis. Het is nu vechten voor je plekje.’ Dat de vijver van 400-metertalent is gegroeid, hangt samen met de nadruk die de Atletiekunie op de estafettes legt. Die focus op teamonderdelen in een hoofdzakelijk individuele sport is geen zeldzaamheid. Er zijn in andere disciplines ook coaches die beseffen dat juist de estafettes een perfecte voedingsbodem kunnen vormen voor succes. Niet alleen voor de teams, maar ook voor individueel talent. Het is de aanpak die in het shorttrack tot olympische victorie heeft geleid en ook bij de zwembond zijn met het oog op de Spelen van 2024 en 2028 de estafettes tot speerpunten verklaard. ‘Met de juiste strategie, sterke overnames en een goede teamdynamiek kun je het verschil maken’, stelde zwembondscoach Mark Faber eerder deze week. Op Papendal is het teamgevoel ook het belangrijkste uitgangspunt voor Meuwly. En daarnaast heeft het oefenen van het doorgeven van het stokje prioriteit. ‘Andere landen hebben snellere lopers, maar slordige wissels’, zei Charles van Commenée, scheidend hoofdbondscoach bij de atletiekbond daar enkele jaren geleden over. Om internationaal mee te komen moeten de Nederlanders tot het uiterste gaan. En dat kan niet altijd met het beste viertal, zeker niet in de voorrondes. Dat zou een te zware belasting zijn voor diegenen, als Bol en Klaver, die ook nog kans op succes op individuele nummers hebben. ‘We moeten elke keer een tactische keuze maken wie je de kwalificatie laat lopen en of je daar doorheen komt. Dat is een gecalculeerd risico. Dat kan niet altijd goed uitpakken’, zei Ad Roskam, technisch directeur, daarover bij de WK. Hetzelfde geldt voor de wissels zelf. Ook daarin nemen de Nederlanders risico om tijd te winnen. Het is vaak op het randje. En als het meezit leidt de aanpak tot olympisch zilver zoals bij de Spelen in Tokio bij de mannen op de 4x400 meter. In München verloopt alles volgens plan, ook de mannen op de 4x400 meter bereiken de finale, net als de beide 4x100-meterteams. Zit het tegen, dan halen ze de finale niet, zoals dat de vrouwen overkwam bij de WK in Eugene. Daar kletterde het stokje op de grond en werd Nederland, dat dankzij een inhaalrace van Bol nog een puike tijd noteerde, gediskwalificeerd. Laura de Witte, die voor de finaleploeg was ingetekend, zou in Eugene geen meter lopen. Sowieso is er een keerzijde aan de grote selecties waarover Meuwly beschikt. Wie met acht atleten naar een toernooi gaat, weet zeker dat er een aantal niet in actie komt. ‘We zijn allemaal wel eens reserve geweest en dat is best lastig’, geeft Bouma toe. ‘Aan de ene kant is het vervelend om reserve te zijn’, zegt Lisanne de Witte. ‘Maar het is ook een opstap naar individuele prestaties. Het motiveert enorm. Als je er net niet bij zit, denk je: ik wil er de volgende keer wel bij zitten.’ Dat het zo werkt, heeft ze van dichtbij kunnen zien. ‘Zie Femke en Lieke, die zijn ook op de estafette begonnen en kijk waar ze nu staan.’||https://www.volkskrant.nl/sport/groei-estafetteteams-kent-ook-een-keerzijde~b100c47b/
2022-08-19||Vuelta is voor debuterend kopman Thymen Arensman een grote ontdekkingsreis ||De Pelikaan van Deil is zijn bijnaam. Thymen Arensman (22) heeft geen idee waar het op slaat, laat staan dat hij weet wie dat ooit heeft verzonnen. Veel gebruikt is het raadselachtige predicaat niet. Op sommige wielersites keert het wel eens terug. Zou het misschien zijn lengte kunnen zijn (1,90 meter), waardoor hij er in het peloton wat bovenuit steekt? Kan het de licht geprononceerde mond zijn? Kloppen doet het sowieso niet meer: hij woont tegenwoordig in Beesd, hemelsbreed 3 kilometer verwijderd van de plek waar hij opgroeide. Liever is hij er helemaal van af. Mocht de bedenker een associatie willen oproepen met de mythe van de zichzelf opofferende watervogel die de jongen zijn eigen bloed toedient, dan is dat intussen ook achterhaald. Arensman is vrijdag in Utrecht in de Vuelta van start gegaan als de kopman van zijn ploeg, DSM. Het zijn anderen die de komende drie weken in zijn dienst gaan rijden. Zijn familienaam duikt steeds frequenter op in wielerberichten. Het is voor het eerst dat hij volledig op het klassement mikt in een grote ronde, na twee eerdere deelnames in Spanje en de Giro d’Italia dit voorjaar. In de Ronde van Polen, eind juli, begin augustus, was het debuut als kopman. Hij boekte er zijn eerste zege als prof, in een klimtijdrit. In de eindrangschikking was er een tweede plek. Of hij er op zijn 22ste aan toe is? Hij bouwt alvast wat reserves in. ‘Het wordt voor mij een ontdekkingsreis. Ik heb het nog nooit drie weken gedaan, dat is toch echt een andere ervaring dan één week in Polen. Ik zal zeker in het begin proberen geen tijd te verliezen. Als het wel gebeurt, is het geen ramp. Dan ga ik dingen ondernemen die ik ook leuk vind: aanvallen, proberen voor etappezeges te gaan. Ik ga mijn uiterste best doen.’ Zijn aanwijzing tot troefkaart komt niet uit de lucht vallen. Arensman reed sterk in de lente. In de Tirreno-Adriatico mat hij de krachten met tweevoudig Tourwinnaar Tadej Pogacar en de latere geletruidrager op de Champs-Élysées Jonas Vingegaard. In de Giro d’Italia was hij, na het uitvallen van zijn kopman Romain Bardet, een paar keer dicht bij een etappezege. Voor hem voelt het niet als een doorbraak. ‘Ik kan me voorstellen dat het publiek wel zo denkt. Ik reed meer in beeld. Maar vorig seizoen streed ik meestal voor een tiende plek. Daar richten de camera’s zich niet op. Ik zie het meer als een gestage ontwikkeling.’ Dat hij in betrekkelijk korte tijd een fors aantal treetjes hoger is komen te staan, valt niet tegen te spreken. In zijn eerste Vuelta, in 2020, sprak de Belg Tim Wellens, met wie hij in een ontsnapping zat, hem nog aan in het Engels; geen idee wie die jonge gast in het shirt van, toen nog, Sunweb, was. Nu, zegt hij zelf dan toch, heeft hij ‘bijna wel aansluiting’ met de wereldtop. Hij ziet zijn progressie aan de vermogens die hij trapt. ‘Die zijn niet hoger dan vorig seizoen, maar ik haal hetzelfde niveau ook als ik vermoeid ben, na vier of vijf uur koersen. Dat is een enorm verschil. Op dit niveau begin je nooit fris aan een finale.’ Hij schrijft het onder meer toe aan de winter waarin hij goed kon trainen en de intensieve begeleiding van de ploeg. ‘En ik ben weer een jaartje ouder. Dan ben je net wat sterker en wat wijzer.’ Tot dusver verloopt zijn carrière goeddeels volgens het scenario dat hij als beginnend prof voor ogen had: het moet stap voor stap gaan. Niet zoals dat van Pogacar, achter wie hij in de Ronde van de Toekomst in 2018 als tweede eindigde (‘je kon toen al zien dat hij wel erg hard omhoog reed’) en die al een jaar later door Team UAE Emirates werd ingelijfd. Arensman verkoos een geleidelijkere weg: ‘in de luwte groeien’, formuleert hij het. Hij bleef bij de opleidingsploeg SEG Racing Academy en wilde ook nog geschiedenis studeren in Utrecht. Na twee jaar propedeuse stopte hij. Het lukte hem niet de leerstof tot zich te nemen, de deadlines voor papers te halen en intussen te trainen en te koersen. ‘Ik vind het nog steeds jammer. Maar het zijn twee fulltime jobs. Die combinatie was niet te doen.’ Feitelijk is het wielrennen voor hem altijd een zoektocht naar zijn mogelijkheden geweest, vanaf de eerste meters op een crossfietsje tussen de pylonnetjes die zijn opa voor hem uitzette op een grasveldje naast de ouderlijke woning – veldrijden was zijn eerste liefde. De fiets behoort in zijn familie tot het ameublement. ‘Mijn vader en moeder hebben elkaar tijdens het wielrennen leren kennen, mijn zusje heeft gefietst, ooms en tantes fietsen, neefjes en nichtjes ook. Mijn ouders lieten me vrij in de keuze voor een sport, maar ik moest en zou fietsen. Ik ben wel de enige die prof is geworden.’ Hij schetst zelf zijn bevindingen in het traject van ‘ruw talent’ tot ‘volwaardig wielerprof’. ‘Bij de jeugd merkte ik dat ik niet superexplosief was, maar wel heel hard kon fietsen. En dan maar hopen dat er niemand in mijn wiel zat. Bij de nieuwelingen en junioren was het niet anders, totdat ik een keer in Limburg op een klimmetje een snelle tijd neerzette. Met mijn ouders ging ik naar de Alpe d’Huez. Dat ging ook goed. Tijdens mijn eerste internationale wedstrijden met de beloften, zoals in de Tour d’Avenir, kwam ik erachter dat ik ook op dat niveau bergop meekon en dat tijdrijden me wel lag. Ik werd datzelfde jaar ook derde in Parijs-Roubaix. Ja, als je die kwaliteiten bij elkaar optelt – hard rijden, behoorlijk klimmen, een goede tijdrit – dan rolt er vanzelf uit dat je voor een klassement kunt gaan.’ Tegenslag hoort erbij: in het seizoen 2018-2019 brak hij tot drie keer toe een sleutelbeen. Een jaar later volgde in Spanje de ontdekking dat hij klassementsrenners partij kon geven. In één adem volgt de relativering. ‘Dat is echt wat anders dan kopman zijn. De mentale belasting is groot, je moet met de druk om leren gaan, stressbestendig zijn, de hele dag alert zijn, ploeggenoten aansturen. Er komt zo veel bij kijken.’ Het afgelopen seizoen stak hij het nodige op van Bardet, in wiens dienst hij reed in de Tour des Alpes (de Fransman won, Arensman eindigde als derde) en de Giro d’Italia (Bardet gaf op met maagproblemen). ‘Ik heb tien weken met hem op trainingskamp doorgebracht. Dan zie je pas wat er voor nodig is om het niveau te halen waarop hij acteert. Altijd bezig met zijn voeding, consequent zijn oefeningen uitvoeren, vaak een half uurtje extra op de fiets. Ik kon van dichtbij meemaken hoe je naar een Giro toewerkt. Dat is allesbehalve een makkelijke opgave. Het was inspirerend te zien hoe hij met de anderen omgaat, hoe hij ze coacht, complimenteert, motiveert. Daar heb ik veel bewondering voor, ik heb het in Polen op dezelfde manier geprobeerd. Dat was een mooie repetitie.’ Hoewel het zijn derde optreden in Spanje wordt, is de Vuelta niet zijn favoriete ronde. De klimmen zijn er net wat te steil naar zijn zin, de temperatuur kan er fiks oplopen. Hij heeft moeite met hitte, het was de reden waarom hij in juni voortijdig de Ronde van Zwitserland verliet. ‘Maar de ploeg stuurt vaker jonge renners naar de Vuelta om ervaring op te doen en ze niet meteen aan het begin van het seizoen een grote koers voor te schotelen. Het paste destijds ook beter bij mijn ontwikkeling. De Giro en de Tour liggen me, denk ik, beter. Ik hou het meest van het rijden in Italië, vanwege de sfeer eromheen en het land. Het kan er ook nog koud zijn en flink regenen. Daar gedij ik goed in. Over de Tour ben ik iets minder enthousiast. Er hangt zoveel vanaf, de aandacht is zo groot. Het gaat wat ver, naar mijn gevoel.’ In de route die Arensman voor zichzelf heeft uitgezet, dient zich binnenkort een al veelbesproken draai aan: volgens stellige berichten maakt hij volgend seizoen de overstap naar de kapitaalkrachtigste ploeg in het wielrennen, het Britse Ineos. Daar staan grote namen als Egan Bernal, Geraint Thomas, en Daniel Martinez onder contract. Daarmee slinken zijn kansen op het kopmanschap in een grote ronde. Arensman bevestigt de transfer niet. ‘Bij mijn weten is er officieel nog niks bekend gemaakt. Feit is wel dat ik DSM ga verlaten. Ik vind het nog steeds een supergoede ploeg, maar de reden dat ik vertrek is dat ik nog veel meer wil leren. Ik ben nog maar 22, ik kan nog zoveel opsteken van renners die zelf al een grote ronde hebben gewonnen. Om extra stappen te kunnen zetten, moet ik naar een ander team. Hopelijk kan ik zelf zo iemand zijn, over vier tot zes jaar.’ Wat is er mogelijk, de komende weken? ‘Ik ben totaal niet bezig met een resultaat. Als je er iets op gaat plakken, levert dat allemaal maar nodeloze stress op en je stelt jezelf teleur als je het niet redt. Ik wil proberen het beste uit mezelf te halen en nog iets van plezier te beleven.’ De tweede etappe van de Vuelta, zaterdag van Den Bosch naar Utrecht, levert in elk geval herkenning op: het parcours voert over wegen waar hij veel trainingskilometers heeft liggen en de finish ligt in het Utrecht Science Park, de voormalige Uithof, waar hij studeerde. Zo bezien is in het stappenplan van Thymen Arensman zowaar nog ruimte voor stapjes terug.||https://www.volkskrant.nl/sport/vuelta-is-voor-debuterend-kopman-thymen-arensman-een-grote-ontdekkingsreis~b75708d6f/
2022-08-19||Naam Ajax is ook goed voor verkoop vanaf de bank||Ajax maakte vrijdag bekend liefst negen miljoen euro te ontvangen van Torino FC voor Perr Schuurs, een centrumverdediger die doorgaans reserve is. Het bedrag kan zelfs via bonussen oplopen tot 11,3 miljoen. Ajax is de laatste jaren bedreven in het verkopen van wisselspelers voor miljoenenbedragen. Sinds 2016 heeft de landskampioen voor ruim 200 miljoen opgehaald aan spelers die geen onbetwiste basisspeler waren. Ter vergelijking: bij Feyenoord kwam in die periode zo’n 70 miljoen euro minder binnen voor alle uitgaande transfers. Naast Schuurs verkocht Ajax deze zomer ook Nicolás Tagliafico voor 4,2 miljoen, en een halfjaar eerder David Neres voor 12 miljoen. Die laatste twee speelden veel wedstrijden voor Ajax en hadden dus een behoorlijke reputatie opgebouwd voordat ze op het tweede plan belandden. Maar dat geldt niet voor Razvan Marin en Lassina Traoré die toch nog 10 miljoen euro opleverden. Op Marin werd overigens 2,5 miljoen euro verlies geleden, maar diens reputatie kreeg bij Ajax een enorme knauw. Opvallend is ook bijvoorbeeld het hoge bedrag dat werd getoucheerd voor reservespits Kasper Dolberg: 20,5 miljoen. Dolberg werd door Ajax voor nog geen drie ton gekocht. Er zijn diverse factoren van invloed: het contract (duur en hoogte) van de speler, zijn leeftijd, zijn status, de reputatie van Ajax als opleidingsclub en de recente prestaties van Ajax in Europa. Sinds 2017, toen Ajax de Europa League-finale haalde, is het aanzien van de Amsterdamse club weer gestegen. Het bereiken van de halve finale van de Champions League in 2019 deed daar nog een enorme schep bovenop. Ajax is ook voor forse bedragen gaan inkopen onder de inmiddels vertrokken directeur Marc Overmars, daardoor hebben spelers sowieso al een bepaalde waarde, schetsen insiders. Overmars wordt door hen ook geroemd als sterk onderhandelaar. De scouting van Ajax heeft daarbij een goede naam gekregen de laatste jaren dankzij voltreffers als Davinson Sánchez, Lisandro Martínez, Hakim Ziyech, Antony, Arek Milik, Jasper Cillessen en Edson Alvarez. Daar staan ettelijke aankopen tegenover die niet slaagden in Amsterdam. Aangezien Ajax wil beschikken over minimaal 22 spelers die op Champions League-niveau kunnen presteren is dat deels ingecalculeerd. Schuurs, in 2018 voor 2 miljoen overgenomen van Fortuna Sittard, werd bij Ajax overvleugeld door Jurriën Timber, maar kon zich alsnog in 95 wedstrijden tonen, waarvan 11 in de Champions League. Wellicht dat hij ook heeft geprofiteerd van de opmars van een andere voormalige Ajax-centrumverdediger, Sven Botman. De zelfopgeleide Botman was zelfs nooit serieus in beeld bij het eerste, maar werd bij Lille, dat hem voor 8 miljoen kocht, kampioen van Frankrijk en afgelopen zomer voor 37 miljoen doorverkocht aan Newcastle United. Anderzijds lukt het oud-Ajacieden de laatste jaren niet om bij Europese topclubs tot een doorslaand succes uit te groeien. Ziyech en Donny van de Beek zijn geen basisspelers bij Chelsea en Manchester United. Matthijs de Ligt werd door Juventus na twee jaar met klein verlies doorverkocht aan Bayern München en wacht daar nu op zijn kans, net als Ryan Gravenberch en Mazraoui. Barcelona wil af van Frenkie de Jong en Sergiño Dest, al is dat vooral om veel geld op te halen. Toch blijven de hoge transfersommen binnenstromen. Zelfs nu ‘meesteronderhandelaar’ Overmars al een poosje weg is.||https://www.volkskrant.nl/sport/naam-ajax-is-ook-goed-voor-verkoop-vanaf-de-bank~bbda6b5f/
2022-08-19||Deze foto van serene Kenianen haalde niet het nieuws, die van een enkele woedende landgenoot wél||Een moment van bijna vreugdevolle verwachting, anders laat de foto zich nauwelijks lezen die eind maandagmiddag is gemaakt. Vrijwel zonder uitzondering hebben de aanwezigen, vooral mannen, op de massabijeenkomst in Kenia diezelfde uitdrukking op het gezicht. Hun blik is gericht op eenzelfde object buiten beeld, rechts achter de fotograaf. De spanning hangt in de lucht, de meeste kaken worden lichtjes op elkaar gehouden, de vuisten zijn gebald, sommige handen worden, zonder wanhoop, gewrongen. Allemaal signalen van ingehouden emoties. De meeste aandacht gaat natuurlijk uit naar de man in camouflagejas met de pet op in het midden. Hij staat verheven boven iedereen uit, met losjes gevouwen handen. Zowel zijn houding als de gezichtsuitdrukking, waaruit vertrouwen spreekt, verleent hem een bijna bijbelse statuur. De paar armen die min of meer symmetrisch links en rechts achter hem omhoog worden gehouden, maken die religieuze connotatie nog sterker. Toch weten we dat hier niet de komst van de Messias aanstaande is. Daarvoor is er te weinig devotie zichtbaar op de gezichten, en er vloeien geen tranen van ontroering. Ik zie niet zo vaak foto’s waarop zo veel mensen zo’n zelfde, bijna serene uitdrukking hebben als op deze bijeenkomst in Eldoret, de op vier na grootste stad van Kenia. De golf van woede bij voetbalsupporters op de tribune na een zware overtreding, hun collectieve vreugde na een doelpunt: ook dat zijn eenduidige, door iedereen gedeelde gevoelens. Maar de emotie die de Kenianen in de greep houdt, is veel minder primair, en tegelijk gekoppeld aan een groter belang dan sportieve eer: de politieke toekomst van hun land. De foto toont het moment waarop een belangrijke verkiezingsuitslag zal worden geprojecteerd op het grote scherm achter de fotograaf, waarop alle ogen zijn gericht. Maandag werd na lang wachten eindelijk de uitslag van de presidentsverkiezingen bekend. De huidige vicepresident William Ruto heeft die met nipte meerderheid gewonnen van oppositieleider Raila Odinga. De nieuwe president is de zakenman die, aldus Volkskrant-correspondenten Joost Bastmeijer en Saskia Houttuin, als jongetje blootsvoets naar school ging en kip en pinda’s langs de weg verkocht om wat geld te verdienen. Een jongen uit het volk, kortom, die voor het volk de economie uit het slop wil trekken. Het is dat volk dat we op de foto uit Eldoret zien: dit zijn aanhangers van Ruto, herkenbaar aan de gele hesjes die sommigen dragen. Op andere beelden van de bijeenkomst prijkt het logo van Ruto’s UDA, de United Democratic Alliance. Hun hoop werd dus bewaarheid – niet meteen overigens, want pas ruim een uur later is de eerste foto gemaakt waarop dezelfde mensen hossend feest vieren. De kalme foto van AP-fotograaf Brian Inganga staat in schril contrast met het merendeel van de persfoto’s die de afgelopen week uit Kenia kwamen. Aanhangers van verliezer Odinga staken na het bekend worden van de verkiezingsuitslag op straat autobanden in brand, resulterend in dreigende, gitzwarte luchten en hoog oplaaiende vlammen. Op andere foto’s is te zien hoe een maraboe (een soort ooievaar) die Ruto symboliseert, door woedende tegenstanders levend wordt verscheurd. Er zijn foto’s van straten bezaaid met stenen, na rellen, en zelfs van een Odinga-aanhanger, dreigend met een machete in de hand. Individuele persfotografen valt misschien niet te verwijten dat zij nieuws opzoeken waar woede en teleurstelling van afspatten, maar tezamen bezorgen zij, en de persbureaus waarvoor zij werken, de wereld toch een verwrongen werkelijkheid van de verkiezingen in Kenia. Op veel foto’s is vast te stellen dat het aantal relschoppers bescheiden is. De rookontwikkeling van brandende autobanden is zo enorm dat al gauw de onterechte indruk kan ontstaan dat de Dag des Oordeels is aangebroken. Het kwellen van een vogel is afschuwelijk, maar dat bizarre protest heeft voor zover bekend geen navolging gekregen. Mocht iemand denken dat Kenia sinds de uitslag in geweld is ondergedompeld: de rust daalde na de opstootjes van eerder in de week snel neer over het land. Maar ja, nieuwsfoto’s waar de rust van afspat, halen maar zelden de krant.||https://www.volkskrant.nl/cultuur-media/deze-foto-van-serene-kenianen-haalde-niet-het-nieuws-die-van-een-enkele-woedende-landgenoot-wel~bf472746/
2022-08-19||Zo spaart jouw bedrijf kosten met oud papier ||Lang werd gedacht dat je papier 7x kon recyclen. Uit recent, onafhankelijk onderzoek, uitgevoerd door de Graz University of Technology in Oostenrijk, blijkt daarentegen dat papier – mits goed gesorteerd aan de bron – tot wel 25x gerecycled kan worden. Met deze kennis zou het haast vanzelfsprekend moeten zijn om papier gescheiden in te zamelen en ter recycling aan te bieden. Toch zien we dat er nog steeds bedrijven en organisaties zijn die ervoor kiezen om oud papier via het restafval af te voeren. Waarschijnlijk ligt zogenaamd gemak hieraan ten grondslag. Zonde, omdat papierrecycling voorkomt dat er onnodig extra bomen gekapt moeten worden. Een ander bijkomend voordeel is dat een papiercontainer veelal goedkoper is dan een restafvalcontainer. Naast de grondstoffenwinst ligt hier dus ook een financiële besparingsruimte. Daar komt nog eens bij dat papier apart afvoeren helemaal niet moeilijk hoeft te zijn. Integendeel. Het waste-to-product bedrijf Renewi heeft jarenlange ervaring op het gebied van afvalinzameling en -recycling. Renewi biedt voor alle afvalstromen een oplossing, zo ook voor oud papier en karton. Als bedrijf neem je een abonnement en bepaal je zelf hoe vaak per maand het papier ingezameld wordt. Het ingezamelde papier wordt vervolgens duurzaam gerecycled. Van oud papier worden kantoorpapier, verpakkingsdozen en tissueproducten gemaakt. Ook voor vertrouwelijk papier en archiefverwerking kun je bij Renewi terecht. Binnen de papier-en karton inzameling heb je de keus dit via standaardverwerking te doen of via een gesloten vertrouwelijk systeem (Destra Data). In beide gevallen is duurzaamheid geborgd. Onder de naam Destra Data biedt Renewi bedrijven en instellingen een service die garant staat voor 100% vertrouwelijke verwerking van vertrouwelijke papieren. Zo bescherm je als bedrijf de persoonsgegevens van je klanten en medewerkers en voorkom je fraude. De processen van Destra Data voldoen aan de hoogste certificeringseisen (CA+ en ISO). Indien gewenst wordt een vertrouwelijke verwerkingsverklaring afgegeven. Papier met vertrouwen uit handen geven, daar gaat het om. Voor bedrijven is het bij wet verplicht om schoon papier en karton te laten recyclen, zoals vermeld in de Sectorplannen LAP3 van Rijkswaterstaat. Door papier apart te laten inzamelen door een bevoegde partij als Renewi, ben je er als organisatie van verzekerd dat deze minimumstandaard behaald wordt. Het goed scheiden van papier en karton begint met de juiste bak op de juiste plek. Maar ook voor andere afvalstromen levert sorteren bij de bron voordelen op. Renewi Inhouse Services helpt bedrijven en instellingen om afval te voorkomen door afval direct bij de bron te sorteren. Zo is afval geen afval meer, maar een grondstof voor nieuwe producten. Een mooi voorbeeld hiervan is de Qubic: een serie afvalbakken – gemaakt van 100% gerecycled materiaal – voor verschillende afvalstromen. Bijzonder zijn de speciale inwerpopeningen die duiden wat er in de bak moet waardoor correcte scheiding gestimuleerd wordt. Door papier en karton te laten recyclen bespaar je op allerlei fronten. Er worden namelijk meer grondstoffen behouden en je vermindert de CO2-uitstoot. Wist je dat je door 1000 kilo oud papier te recyclen 3 bomen uitspaart? Uit 1000 kilo gerecycled papier haal je 800 kilo aan ‘nieuwe’ papiergrondstof. Naast het positieve milieuaspect bespaar je ook nog eens op je kosten. Wil je je papier ook slim en gemakkelijk gescheiden laten ontzorgen? Bekijk dan de mogelijkheden voor papiercontainers en begin met besparen!||https://www.volkskrant.nl/nieuws-achtergrond/zo-spaart-jouw-bedrijf-kosten-met-oud-papier~b9cef598/
2022-08-19||Lezersbrieven: Verdeel de problemen eerlijk over Nederland||Tussen de migratiecrisis in Europa en het Nederlandse Albergen kunnen we parallellen trekken. De Europese Commissie stelde voor alle EU-lidstaten een verdeel­sleutel voor vluchtelingen op. Die werd vanaf het begin geboycot door Oost-Europa. Men had de indruk dat Brussel zijn ­moderne ideeën wilde opleggen aan het rurale, traditionele oosten. Ook in de Nederlandse agrarische gebieden heeft men het idee dat Den Haag van alles oplegt aan het platteland. Na de ingreep in de boerensector en de gaswinning in Groningen, volgt nu dit weer. Ook in het christelijke Polen en Hongarije wijst men naar Brussel. De energietransitie, lhbti-rechten, opname van vluchtelingen, het homohuwelijk, alles moet op de schop. In de EU hielp praten niet en tot nu toe heeft het in Nederland ook niet geholpen. Als de VVD-ministers Christianne van der Wal (Natuur en Stikstof) en Eric van der Burg (Asiel en Migratie) overgaan tot onorthodoxe maatregelen kraait het oproer. Een tegenbeweging die zo sterk is, dat de ministers water bij de wijn zullen gaan doen. De vluchtelingenproblematiek vraagt een zo snel mogelijke behandeling van de wet waarbij alle migranten die onder deze problematiek vallen eerlijk over heel Nederland worden verdeeld. Tot die tijd zijn onorthodoxe maatregelen onontbeerlijk.Jan Bouman, Zeist Een belangrijk bezwaar van Albergen en andere gemeenten tegen de huisvesting van asielzoekers, is het aangezicht van vooral hangende, relatief jonge mannen. Waarom lossen we dit niet op met de enorme tekorten op de arbeidsmarkt? Genoeg vacatures waar kennis van de Nederlandse taal geen noodzaak is, denk daarbij aan alle mensen uit Oost-­Europa die hier werken. Een aanzienlijk deel beschikt over basiskennis van de Engelse taal, anders waren ze naar alle waarschijnlijkheid niet in Nederland terechtgekomen. Met het initiatief te vluchten, mag je verwachten dat ze meer kunnen dan alleen maar hangen. Geef werkgevers ruimte en eventueel subsidies om met deze mannen aan de slag te gaan terwijl hun asielprocedure loopt. Maak daarmee ook gelijk duidelijk dat ze hun eigen welzijn voor een belangrijk deel zelf in handen hebben. De druk die deze groepen nu al langere tijd op de samenleving legt, is te groot en de empathie brokkelt steeds verder af. Als we dit niet op heel korte termijn anders gaan aanpakken, gaan we heel andere verkiezingsuitslagen krijgen.M. Van Leeuwen, Heemstede Het kabinet wil dat werkgevers de lonen verhogen. Dit noemen wij ‘afschuiven’. Het kabinet ‘vergeet’ dat het zelf de uitkeringen en de AOW moet verhogen. Want daar zitten de grootste pijnpunten, meer dan bij de loontrekkers.Joseph van der Meer, Schiedam Aan het begin van de coronacrisis had minister Wopke Hoekstra diepe zakken om bedrijven te steunen. Het gaat nu niet meer om bedrijven, maar om de burger. Gezien het moeizame overleg over iets extra’s doen voor huishoudens die in de financiële problemen komen, zijn die zakken waarschijnlijk leeg of dichtgenaaid. Of komt het omdat onze huidige minister van Financiën minder pakken draagt? In dat geval stel ik een ­banenruil voor.Ilona Dekker, Nieuwegein We kennen al jaren het fenomeen van de lobbyist: een bedrijf of een bepaalde sector in de samenleving wil politiek iets bereiken en gebruikt het informele lobbycircuit in Den Haag of zorgt er zelf voor om op het juiste moment bij het juiste overleg aanwezig te zijn om informeel de boodschap te droppen bij de verantwoordelijke politici. Het laatste bekende voorbeeld is Neelie Kroes voor Uber. Nu is het tijd om terug te lobbyen. Den Haag moet iets van de voedselindustrie. Mark, Johan, Wopke, Sigrid, ze kennen allemaal al die ceo’s van Rabobank, Albert Heijn, Jumbo, Campina, Vion en weet ik wie allemaal nog meer. Ik zou zeggen: nodig ze informeel uit voor een kopje thee en peper hen de boodschap in.Jaap Lampe, Haarlem Uit protest tegen het dralende en (dus) falende stikstof-, milieu-, natuur-, klimaat-, en immigratiebeleid heb ik besloten helemaal geen vlag meer op te hangen. Lopend door de stad merk ik tot mijn grote tevredenheid dat zeer velen met mij instemmen.Leo van Bergen, Nijmegen Over Shell en vervuiling is veel te doen. Shell levert een milieu-onvriendelijk product ( fossiele brandstof) en doet aantoonbaar weinig – in verhouding tot de winst – aan onderzoek naar hernieuw­bare schone energie. Tot zover is de kritiek terecht en invoelbaar. Maar waarom vooral Shell op de korrel nemen? De Rabobank levert net als Shell een product waar veel vraag naar is. In dit ­geval leningen, veelal gericht op de agrarische sector. Leningen kunnen – anders dan fossiele brandstoffen – niet alleen vervuilen, maar ook vergroenen. Echter wat blijkt nu? De Rabobank heeft in de afgelopen decennia bewust vooral schaalvergroting en daarmee vergroting van vervuiling gefinancierd. Terwijl, zoals uit de krant bleek, de leningen aan vergroenende en biologische bedrijven niet (of nauwelijks) ondersteund werden. Terwijl Shell louter een veelgevraagd milieuverontreinigend product aanbiedt, had de Rabobank een product dat het milieu had kunnen sparen. Maar de Rabobank koos er actief voor dat product niet in te zetten. Dit alles om ‘bedrijfseconomische redenen’, oftewel korte termijn winstbejag. Welk van beide bedrijven is nu het meest kwalijk te nemen?Rutger Boot, Den Haag Een belangrijke kanttekening bij het opiniestuk van Roel Bekker en Geert van Maanen, beiden ex-­topambtenaar, is dat zij vergeten te vermelden wie daadwerkelijk een wet op papier zet. Bij mijn weten wordt een minister aangesteld om de politieke leiding van een ministerie uit te voeren. Hij of zij heeft ambtenaren ter beschikking om nieuwe wetgeving vorm te geven. De minister ‘schrijft’ dus niet zelf aan de wet, dat is nog altijd de ambtenarij. Bekker en Van Maanen laten het nu lijken alsof alleen de politiek verantwoordelijk is voor slechte wetgeving, terwijl de ene ambtenaar een wet opstelt die voor de andere onuitvoerbaar blijkt.Sven Schellekens, Amsterdam Hulde aan Caspar Janssen voor zijn artikel over de in ons land uitgestorven ortolaan. We verloren deze autochtone vogel omdat de, eveneens autochone rogge, moest wijken voor de allochtone mais. Inmiddels is een roggeboterham met een plak kaas een dure delicatesse geworden. Ironisch genoeg zwijgen de politici die de mond vol hebben van ‘omvolking, boreale cultuur’, enzovoorts, als het graf over de ‘omvolking’ van ‘boreale’ roggeakkers door ‘allochtone’ maisvelden. Vanuit landbouwtechnisch oogpunt is rogge veel beter geschikt voor onze ­bodem en klimaat dan mais, die kunstmest en veel water nodig heeft. Dat werd in deze droge zomer weer eens overduidelijk. Misschien wordt het langzamerhand tijd voor een namenmonument voor de ortolaan en de vele andere uitgestorven vogels, insecten en planten in ons land.Martin Poot, Amersfoort Internationale studenten die maanden eerder komen dan hun studie begint, om een kamer te zoeken en dan soms toch nog terug naar huis moeten omdat het niet is gelukt. Ik vind het een drama. Waarom niet de simpele oplossing van twee mensen op één kamer of in één appartement. In de hele wereld is een ­kamergenoot voor studenten de norm, maar wij sturen de studenten liever ­t­erug naar huis. Is toch een beetje gek vind ik. Kopen dus, die stapelbedden.Margreet van Schie, Warmond Naar aanleiding van het artikel over mbo’ers die zich sinds dit jaar in Utrecht wel in mogen schrijven bij een studentenvereniging , maar niet bij het corps wil ik graag reageren: onze zoon van 21 jaar zit in zijn tweede jaar als ondernemend meubelmaker bij het HMC College in Rotterdam en woont nog thuis bij ons in Leiden. Hij zou graag op kamers willen wonen, maar dat is moeilijk als mbo’er. Mbo’ers worden niet alleen door studentenverenigingen geweerd, maar kunnen ook geen kamer vinden in studentenhuizen. Zij kunnen zich niet inschrijven bij studentenhuisvesting en worden ook niet toegelaten in studentenhuizen als ze geen lid zijn van een bepaalde studentenvereniging (waar ze dus ook geen lid van mogen worden). Ook bij het uitgaan worden mbo-studenten geweerd. In Leiden vragen ze bij de meeste uitgaansgelegenheden om een studentenkaart en dan bedoelen ze een studentenkaart van het hbo of een studentenkaart van de universiteit. Met een mbo-studentenkaart mag je niet in. Mijn man en ik hebben allebei aan de universiteit gestudeerd en hebben dit dus zelf nooit meegemaakt en realiseren ons nu pas hoe oneerlijk dit is. Geen wonder dat er een tweedeling in onze maatschappij bestaat.Petra Willems, Leiden Tijdens het ervaren van de prachtige Surinaamse trouwfoto’s en het lezen van de begeleidende tekst verwonderde ik me opnieuw over de tegenwoordige keuze voor het aanduiden van huidskleur in termen van zwart of wit. Niemand is zwart of wit. We zitten wat huidskleur betreft met z’n allen op een spectrum van donker naar licht, waarbij zwart en wit niet bestaan. Zwart-witdenken is een uitwas van de polariserende tijd waarin we leven en draagt daaraan bij. Het consequent doorvoeren daarvan, en geel en rood erbij halen, voelt gek en geeft meteen aan hoe ongemakkelijk en onwerkelijk dergelijke aanduidingen zijn. Een reële aanduiding van huidskleur kan in de trant van ‘persoon begeeft zich aan de donkere of lichtere kant van het huidskleur-spectrum’, waarmee direct wordt aangetoond hoe belachelijk het überhaupt is de kleur van een persoon te vermelden. Hopelijk zien we zo in dat we het beter achterwege kunnen laten. Dan komen we vast ook meer toe aan het identificeren met elkaar als medemens.Ralph Koper, Den Haag||https://www.volkskrant.nl/columns-opinie/lezersbrieven-verdeel-de-problemen-eerlijk-over-nederland~b9f16740/
2022-08-19||Voor de topinkomens is het weer kassa door het herstel na de coronacrisis: groei van 32 procent||Niet alleen de economie herstelde vorig jaar krachtig van de coronacrisis, de topinkomens deden dat ook. De beloning van de bestuursvoorzitters steeg in 2021 met 32 procent, tot gemiddeld 2,8 miljoen euro. Dat blijkt uit het jaarlijkse onderzoek van de Volkskrant naar de beloning van de ceo’s in de jaarverslagen van 112 grote bedrijven en instellingen in Nederland. De cao-lonen stegen vorig jaar met 2,2 procent. De beloning in de top steeg zo sterk omdat de economie verrassend snel herstelde van de coronacrisis. Daardoor presteerden veel bedrijven beter dan verwacht, wat terug te zien was in de jaarbonussen van de bestuurders. Omdat de beurzen het vorig jaar ook goed deden, steeg de waarde van hun aandelenpakketten. Met de sterke stijging liep ook de loonkloof tussen top en werkvloer – na een daling in het eerste coronajaar – weer op, van 35 naar 40. Dat betekent dat de onderzochte bestuursvoorzitters in Nederland vorig jaar 40 keer zoveel verdienden als hun gemiddelde werknemer. Veruit de best beloonde bestuursvoorzitter in het Volkskrant-onderzoek is Lucian Grainge, de Britse baas van de Universal Music Group (UMG). Het bedrijf ging vorig jaar september in Amsterdam naar de beurs. Dankzij bonussen voor die succesvolle beursgang kwam zijn beloning uit op 274,3 miljoen euro, met afstand een record voor een baas van een in Nederland gevestigd beursgenoteerd bedrijf. Directeur Rients Abma van Eumedion, de belangenbehartiger van institutionele beleggers als pensioenfondsen, noemde de beloning van meer dan een kwart miljard euro dit voorjaar ‘on-Nederlands, buiten proportie en ordinair hoog’. Volgens UMG werd de Britse baas beloond voor het uitbouwen van de waarde van het concern van 6 miljard bij zijn aantreden naar 55 miljard dollar bij de beursgang. Verder stelde de muziekreus dat de beursnotering en het hoofdkantoor (in Hilversum) weliswaar Nederlands zijn, maar dat het een mondiaal entertainmentconcern is, met een ceo die in Los Angeles woont. Vanwege de extreme omvang is de beloning bij UMG in het Volkskrant-onderzoek buiten de berekeningen over de salarissen en de loonkloof gelaten. Na Grainge volgt Glenn Fogel van Booking, met een totale beloning van 24,9 miljoen euro. Het bedrijf merkt daarbij op dat het hoofdkantoor weliswaar in Amsterdam staat, maar dat Booking Holdings een Amerikaans bedrijf is en dus niet gebonden aan de Nederlandse beloningsregels. Een jaar eerder ontstond ophef omdat Booking bonussen uitdeelde terwijl het overheidssteun had gekregen in de coronacrisis. Het bedrijf besloot daarop niet de bonussen in te trekken, maar koos de duurdere optie om de staatssteun terug te betalen. Op drie staat Bob van Dijk van techinvesteerder Prosus met 22,9 miljoen euro, een jaar eerder nog de best beloonde bestuursvoorzitter in het onderzoek van de Volkskrant. Prosus wijst erop dat het om een pakket gaat dat al sinds 2016 is opgebouwd, dus niet alleen vorig jaar. Van Dijk wordt gevolgd door Carlos Tavares van Stellantis, het in Amsterdam gevestigde moederbedrijf van onder meer Peugeot, Citroën en Fiat. Zijn beloning van ruim 19 miljoen euro leidde dit voorjaar – in verkiezingstijd – tot beroering in Frankrijk. Een ‘geschokte’ president Emmanuel Macron sprak van ‘astronomische bedragen’ en opperde een beloningsplafond voor ceo’s, dat op Europese schaal handen en voeten zou moeten krijgen. Van dat idee is sinds zijn herverkiezing niets meer vernomen. Wel buigt de Europese Commissie zich volgend jaar weer over onder meer de beloningsregels. De topvijf wordt gecompleteerd door Nancy McKinstry van Wolters Kluwer, die jarenlang de lijstaanvoerder was van de topinkomenslijst. Vorig jaar verdiende de Amerikaanse nog eens 15,7 miljoen euro aan basissalaris, bonus, aandelenwinsten en overige inkomsten. De basissalarissen bij de 112 onderzochte bedrijven en instellingen stegen vorig jaar met iets minder dan 10 procent. De grote toename zat bij de jaarbonussen en de beloning in aandelen, die beide ongeveer verdubbelden. Wij hebben de indruk dat door de corona-onzekerheid aan het begin van 2021 de prestatiecriteria voor de jaarbonus op een niet heel uitdagend niveau zijn vastgesteld’, zegt directeur Rients Abma van Eumedion, belangenbehartiger van institutionele beleggers. ‘Aangezien de economische ontwikkelingen vorig jaar voor de meeste ondernemingen erg meevielen, vielen de jaarbonussen hierdoor veel hoger uit dan in 2020. Sommige bedrijven schrapten de bonussen vanwege de coronacrisis toen zelfs helemaal.’ Eumedion waarschuwt de commissarissen – die over de beloning van de bestuurders gaan – alvast voor dit jaar. ‘Aandeelhouders zullen er scherp op toezien dat de prestatiedoelstellingen voor 2022 veel hoger zijn vastgesteld, zodat de bonusuitkeringen volgend jaar lager uitvallen. Mocht dat niet zo zijn dan zullen aandeelhouders er niet voor terugdeinzen om tegen de beloningen te stemmen.’ Bij 77 van de 112 door de Volkskrant onderzochte bedrijven steeg de beloning vorig jaar, bij twee bleef die gelijk, bij 32 was sprake van een daling. Een van die 32 is Philips, waar topman Frans van Houten zijn beloning zag teruglopen door de hardnekkige apneu-problemen waar het concern mee kampt. Niettemin kreeg Van Houten nog een bonus van 1,8 miljoen euro doordat de commissarissen de voorwaarden daarvoor tussentijds aanpasten. Een ongekende 80 procent van de aandeelhouders stemde dit voorjaar daarop tegen de beloning. Maar omdat het alleen een adviserende stem is, hield Van Houten vast aan zijn bonus. Dit tot woede van de aandeelhouders, wier steun Philips nog hard nodig zal hebben om uit de apneucrisis te komen. Deze week werd bekend dat Van Houten dit najaar vervroegd vertrekt als Philips-topman. Door de koersexplosie van chipmachineproducent ASML vorig jaar liep de beloning van topman Peter Wennink op tot 11,8 miljoen euro, goed voor een plek in de toptien. Op de tiende plek staat Shell. Met het economisch herstel herstelde ook de beloning van Shell-baas Ben van Beurden: ruim een kwart stijging tot 7,38 miljoen euro. Met de recordwinsten in de eerste helft van 2022 zou zijn beloning dit jaar nog wel eens verder kunnen oplopen. De cijfers gaan over de beloningen van vorig jaar, maar komen naar buiten op het moment dat er in de aanloop naar Prinsjesdag veel discussie is over de lonen. Dit vanwege de hoge inflatie en stijgende energierekeningen. Het kabinet zei deze week nog dat de werkgevers ook hun bijdrage moeten leveren door de lonen te verhogen. ‘Het is ongelooflijk om te zien hoe de top van het bedrijfsleven heeft gecasht, terwijl steeds meer werknemers nauwelijks het einde van de maand halen nu de lonen ver achterblijven bij de inflatie’, zegt FNV-voorzitter Tuur Elzinga in een reactie op het onderzoek van de Volkskrant. ‘De hoge winsten komen niet op de plek terecht waar hard is gewerkt voor deze bedrijfsresultaten, maar in de diepe zakken van de topbestuurders en de aandeelhouders. Het is de hoogste tijd voor een loongolf – voor medewerkers welteverstaan en niet de top – zodat zij niet verder op achterstand komen. Zeker nu de kosten voor het dagelijks leven gierend uit de hand lopen.’ Dat de kloof tussen top en werkvloer vorig jaar opliep, bleek dit voorjaar ook al uit cijfers van het Centraal Bureau voor de Statistiek. Bij de duizend grootste bedrijven verdienden de vijf best betaalde werknemers 6,3 keer meer dan de doorsnee werknemer. Dat is de hoogste factor sinds het CBS dit begon te meten in 2010. ‘De loonkloof groeit weer, nadat die vorig jaar nog daalde. Aandelenpakketten die meer waard zijn door gestegen beurskoersen spelen hierin een grote rol’, zegt werkgeversvereniging VNO-NCW in een reactie. ‘Het liefst zie je dat binnen een bedrijf de inkomensverschillen niet te groot zijn en niet toenemen. Al helemaal in deze onzekere tijd waarin veel huishoudens en ondernemers het zwaar hebben.'||https://www.volkskrant.nl/nieuws-achtergrond/voor-de-topinkomens-is-het-weer-kassa-door-het-herstel-na-de-coronacrisis-groei-van-32-procent~b451ab81e/
2022-08-19||Het poldermodel is stuk. Kunnen we het fiksen? (5)||Door een gebrek aan aanpassingsvermogen aan veranderende omstandigheden van binnen en van buiten kachelt Nederland achteruit. Mijn hypothese, schreef ik vorige week, is dat de overgrote meerderheid van de Nederlandse bevolking snakt naar goed bestuur, zélfs als dat ten koste gaat van het eigen belang op korte termijn. Mits die aanpassingen geleidelijk gaan, redelijk zijn, en de pijn een beetje netjes wordt verdeeld. Hoe dan? Menigeen mailde me enthousiast over burgerberaden als (deel)oplossing voor het kapotte poldermodel. Maar we hebben niet zozeer een probleem met burgers, beste mailers, maar een probleem met bestuurders, politieke én niet-politieke. We hebben geen burgerberaad nodig maar een bestuurdersberaad. Waar gaat dat bestuurdersberaad over? Eerst over de analyse. Hoe staat Nederland er nu in de breedte voor? Met welke trends moeten we rekening houden bij het nadenken over de toekomst? Welke vraagstukken heeft Nederland sowieso op te lossen? Op welke manier zijn deze problemen het beste te rangschikken naar gewicht en urgentie? Dit type analyserende vragen moet het bestuurdersberaad zich in eerste instantie stellen, waarbij de Adviseur van grote waarde zal blijken. Laat het bestuurdersberaad deze analyse in concept publiceren, reacties verzamelen en een definitieve versie publiceren. Dat is fase één. Twee is: laat het bestuurdersberaad een visie formuleren op de toekomst van Nederland. Wat willen we, gegeven de analyse uit de eerste fase, in Nederland bereiken? Welk rijtje (samenhangende) doelen zouden we ons hiertoe moeten stellen, ook uitgezet in de tijd? Nee, dit is niet politiek-neutraal. Integendeel. Maar is dat een bezwaar? Niet als we ons realiseren dat de meeste, zo niet alle bestuurders lid zijn van een politieke partij. En de kiezer komt óók nog aan het woord, later. Wordt dit dan geen pandemonium? Niet per se, en hier volgt mijn tweede werkhypothese. Niet alleen bij de overgrote meerderheid van de burgers, óók bij de overgrote meerderheid van de bestuurders bestaat de wens om uit de impasse te geraken, een nieuwe start te maken, tenminste te gaan doen wat nodig is en liefst een beetje meer. In je uppie is dat lastig. Maar samen sta je sterk. En veel van het wapengekletter in de Kamer? Ach, dat is voor de bühne. Ook voor deze tweede fase geldt: concept publiceren, reacties verzamelen, definitieve versie maken. Fase 3: concretiseren, met alweer een belangrijke rol voor de Adviseur. Hoe kunnen de vastgestelde doelen uit fase 2 het beste (doeltreffend en doelmatig) worden bereikt? Welke alternatieven zijn er? Wie wint en wie verliest en is er gedeeltelijke afroming of compensatie nodig of zijn pijn en fijn al redelijk verdeeld? En andermaal: concept, reacties, definitief. In feite gaan bestuurders dus samen in alle openbaarheid een agenda maken voor de toekomst van Nederland, naar je mag hopen onder grote belangstelling van media en bevolking. Je zou de werkwijze tegelijkertijd ‘een nieuwe bestuurscultuur’ kunnen noemen. En met het maken van het plan voor het land maken ze tegelijkertijd hun gezamenlijk bestuursagenda. Wie nemen deel aan het bestuurdersberaad? Hoe gaat dat als de bestuurders het niet eens zijn? Hoe verhoudt het bestuurdersberaad zich tot de gekozen volksvertegenwoordiging? Goede vragen waarop ik volgende week op hoofdlijnen het antwoord hoop te geven. Frank Kalshoven is oprichter van De Argumentenfabriek. Reageren? Email: frank@argumentenfabriek.nl.||https://www.volkskrant.nl/economie/het-poldermodel-is-stuk-kunnen-we-het-fiksen-5~b784447d/
2022-08-19||Giftige micro-alg lijkt oorzaak van massale vissterfte in de Oder||Dat berichten ecologen van het Berlijnse Leibniz Instituut voor Zoetwaterecologie en Binnenvisserij (IGB), na onderzoek van watermonsters. Daarin troffen zij meer dan 100.000 soorten algen aan, in hoge concentraties. De vondst van de alg Prymnesium parvum, die slechts tien micrometer groot is, is opmerkelijk, omdat die vooral gedijt in brak water met een hoog zoutgehalte. Zulk water stroomt niet door de Oder. Desalniettemin houden ecologen het voor mogelijk dat bij de stuwen in het bovendeel van de Oder nu toch gunstige omstandigheden zijn ontstaan voor de alg. Bijvoorbeeld door lozing van zout afvalwater. Ook kunnen minerale meststoffen uit de landbouw in het rivierwater terecht zijn gekomen, die de algengroei bevorderen. De hitte en droogte van de afgelopen periode kunnen dat effect hebben versterkt, denken de Duitse ecologen. Warmte stimuleert de algengroei, niet alleen door de stijgende temperatuur van het water, maar ook doordat stofwisselingsprocessen versnellen door warmte. Omdat de rivier bij droogte minder water herbergt, worden de concentraties gifstoffen ook minder verdund, en is het effect dus sterker. Waarom en onder welke omstandigheden de alg Prymnesium parvum zijn gifstoffen produceert, is nog niet helemaal duidelijk. Een van de hypothesen is dat de gifstoffen hun prooi (andere algensoorten) verlammen, zodat ze die in alle rust kunnen consumeren. Bij grote algenbloei worden de concentraties gifstoffen zo hoog, dat die ook schadelijk zijn voor vissen, weekdieren en amfibieën. Het gif komt via de kieuwen en vinnen binnen en vernietigt daarna hun slijmvliezen, bloedvaten en inwendige organen. Over de oorzaak van de milieuramp, waarbij vele duizenden vissen om het leven kwamen, bestond van begin af aan veel onduidelijkheid. Aanvankelijk meldde de overheid dat kwiklozingen de vissterfte zouden hebben veroorzaakt, maar in watermonsters werd geen kwik aangetroffen. Dat de micro-alg de hoofdschuldige is, is ook nog niet onomstotelijk bewezen. De onderzoekers hebben in hun laboratorium de bewuste alg namelijk wel aangetroffen, maar niet de gifstof die hij kan produceren. Binnen enkele dagen worden de uitslagen van verder onderzoek verwacht. Dedmer van de Waal, hoogleraar Aquatische functionele ecologie aan de Universiteit van Amsterdam, noemt de nieuwe bevindingen ‘zeer aannemelijk’. Wanneer geen zware metalen zijn gevonden, zou volgens hem hooguit een sterk verhoogd zoutgehalte op zichzelf nog een oorzaak van de vissterfte kunnen zijn. Dan blijft de vraag waar die verhoging door komt. Volgens Van de Waal komt de micro-alg uit de Oder ook wel in Nederland voor, maar in zeer lage concentraties. Vissterfte door Prymnesium-algen heeft zich sinds de jaren negentig voorgedaan in Botshol, Bergen op Zoom en in Zeeland. ‘Nu ons zoetwater vooral in de kuststreek aan het verbrakken is, wordt het wel zaak hierop te monitoren. Niet alleen op deze ene soort, maar ook andere soorten die giftig kunnen zijn, soms ook voor mensen. We hebben nog te weinig grip op algengroei in onze brakwatersystemen.’||https://www.volkskrant.nl/nieuws-achtergrond/giftige-micro-alg-lijkt-oorzaak-van-massale-vissterfte-in-de-oder~bffa9c35/
2022-08-19||Gazprom stopt gastoevoer Nord Stream opnieuw vanwege onderhoud • VS sturen Oekraïne voor 775 miljoen dollar aan wapensteun||||https://www.volkskrant.nl/nieuws-achtergrond/gazprom-stopt-gastoevoer-nord-stream-opnieuw-vanwege-onderhoud-vs-sturen-oekraine-voor-775-miljoen-dollar-aan-wapensteun~b1508dd2/
2022-08-19||Hoekstra zet eenheid kabinet op het spel na draai over stikstofdoelen||‘Er zijn geen verzoeken gekomen om het regeerakkoord aan te passen.’ Premier Mark Rutte herhaalde de zin vrijdag na afloop van de ministerraad als een soort bezweringsformule. De onderliggende boodschap: de coalitieafspraken om de stikstofuitstoot voor 2030 te halveren, staan nog steeds overeind. Helemaal overtuigend klonk het niet. De premier kon niet verhullen dat een van de steunpilaren van zijn toch al zo moeizaam tot stand gekomen kabinet nog maar weinig op heeft met de gemaakte stikstofafspraken. ‘Er is een herstart nodig van het proces en daarbij zijn er geen dogma’s, 2030 is voor ons niet heilig’, verkondigde CDA-minister Wopke Hoekstra vrijdag in het AD. ‘Natuurlijk kun je op veel plekken vóór 2030 de stikstofdoelen al halen, maar als het elders langer duurt, moeten we die tijd nemen. Nu zijn we nergens, zitten heel veel partijen niet eens aan tafel, en zonder de uitvoerders heb je helemaal niks.’ De uitspraken van Hoekstra zetten de verhoudingen binnen de coalitie op scherp. D66-leider Sigrid Kaag toonde zich vrijdagochtend verbaasd en zei dat ze de terugtrekkende bewegingen van Hoekstra niet had zien aankomen. Stikstof-minister Christianne van der Wal (VVD), die al maanden het stikstofbeleid met verve verdedigt, was ontstemd. ‘Ik heb eerlijk tegen Hoekstra gezegd wat dit doet met mij als mens. Het raakt je, als je je zó inzet voor een dossier en dan zo’n interview leest. Je hoopt natuurlijk op steun vanuit het team.’ Ook Rutte deelde een tik uit aan de CDA-leider. Die zou met zijn uitspraken de eenheid van het kabinetsbeleid onder druk hebben gezet. ‘Staatsrechtelijk was dit een spannend moment, maar ik denk dat hij net aan de binnenkant van de lijn is gebleven’, aldus premier, die vergoelijkend opmerkte dat Hoekstra als minister iets meer bewegingsruimte heeft, aangezien hij als partijleider ook moet kunnen aangeven wat ‘zijn club vindt’. ‘Dat is onvermijdelijk. Maar dit moet niet te vaak gebeuren.’ Voor de ministerraad was er al telefonisch crisisoverleg geweest tussen Hoekstra en de andere coalitiekopstukken. Hun herhaalde vraag aan de CDA-leider: wil je het regeerakkoord openbreken? Hoekstra wilde die vraag niet met een ‘ja’ beantwoorden. Doordat de CDA-leider niet doorbeet, besloot D66, dat het meest hecht aan de naleving van de stikstofdoelen, de kwestie niet verder op de spits te drijven. ‘Ik snap dat de stikstofplannen heel lastig liggen bij de CDA-achterban’, suste D66-fractievoorzitter Jan Paternotte. ‘Tegelijkertijd hebben we niet voor niets in het coalitieakkoord afgesproken dat de stikstofuitstoot in 2030 gehalveerd moet zijn en niet in 2035. Die 2030 is belangrijk, omdat het met de natuur heel slecht gesteld is. Ik heb niet van Hoekstra begrepen dat hij het regeerakkoord wil aanpassen.’ Hoekstra mag er voorlopig voor terugschrikken om het regeerakkoord open te breken, dat betekent niet dat hij zijn woorden terugneemt. De CDA-leider bleef ook na de ministerraad herhalen dat er minder dogma’s moeten zijn en dat stikstofaanpak nu in een impasse verkeert. Ook Rutte erkende dat Hoekstra van mening blijft dat er soepel omgesprongen kan worden met de in het regeerakkoord afgesproken deadline. ‘Hij vindt dit.’ Om het interne meningsverschil niet te laten ontploffen, koos de coalitie er vrijdag voor de zaak voorlopig te laten rusten. Rutte: ‘We hebben besloten dit interview even terzijde te schuiven en de gesprekken van Johan Remkes (bemiddelaar bij de stikstofcrisis, red.) eerst een kans te geven.’ Ook Hoekstra noemde het ‘heel verstandig’ om Remkes nu eerst zijn klus te laten afmaken. Het meningsverschil binnen de kabinetsploeg van Rutte IV blijft zo onder de oppervlakte verder sluimeren. Op aandringen van PVV-leider Geert Wilders komt de Tweede Kamer volgende week terug van reces om te debatteren over de uitspraken van Hoekstra. De coalitie zal dan moeten proberen enige eensgezindheid uit te stralen tegenover een oppositie die nu al een hopeloos verdeeld kabinet meent te zien. De BoerBurgerBeweging, die zich ontpopt als grote electorale rivaal van het CDA, reageerde vrijdag al enthousiast op de uitlatingen van Hoekstra en sprak van ‘een doorbraak’. Partijleider Caroline van der Plas voegde er wel meteen een waarschuwing aan toe: ‘Het CDA wordt totaal ongeloofwaardig als het nu eieren voor zijn geld gaat kiezen. Als er nu wordt teruggekrabbeld, gaat het redden van de coalitie boven het redden van het land.’ Ook binnen de coalitie wordt erkend dat Hoekstra met zijn interview hoge verwachtingen wekt bij zijn eigen achterban. Als de gesprekken die Remkes voert niet leiden tot een soepelere aanpak zal dat voor Hoekstra amper te verkopen zijn. De sluimerende crisis kan dan alsnog tot ontploffing komen. Volgens premier Rutte hoeft het allemaal niet zo ver te komen. De premier heeft naar eigen zeggen ‘goede verwachtingen van het proces-Remkes’.||https://www.volkskrant.nl/nieuws-achtergrond/hoekstra-zet-eenheid-kabinet-op-het-spel-na-draai-over-stikstofdoelen~b2c59d36/
2022-08-19||Verboden te graven, maar nu even niet: deze archeoloog mag bij hoge uitzondering speuren naar sporen rond hunebedden ||Pats! Daar spatte een aardewerken beker in scherven uit elkaar. Expres kapot gegooid, voor de ingang van een gloednieuw hunebed. Zo stelt Daan Raemaekers, hoogleraar archeologie van Noordwest-Europa aan de Rijksuniversiteit Groningen, zich een scène voor die vijfduizend jaar geleden plaatsvond in het gebied dat we nu Drenthe noemen. Samen met studenten onderzocht Raemaekers begin juli de bodem rondom hunebed ‘D34’, een graf van bijna 8 meter lang, tussen de dorpen Valthe en Odoorn. Vlak bij de ingang van het hunebed bleken honderden aardewerkscherven te liggen, daar achtergelaten rond de tijd dat het hunebed werd gebouwd, en vervolgens afgedekt met een laagje aarde. Raemaekers vermoedt dat het de overblijfselen zijn van een prehistorisch ritueel, of een andere bewuste actie, dat te maken had met de bouw van het graf. Direct bewijs voor die stelling heeft hij niet, maar het idee sluit wel aan op een wijdverbreid patroon. Opgravingen zoals die bij D34 zijn uitzonderlijk, want de meeste Nederlandse hunebedden en hun directe omgeving zijn beschermd. Het is niet de bedoeling dat daar grond overhoop wordt gehaald, ook niet door archeologen. Tussen de stenen van veel hunebedden liggen zelfs betonplaten – neergelegd in de jaren tachtig – om gravers tegen te houden. Vanwege dit soort beperkingen is er in Nederland al een halve eeuw nauwelijks archeologisch onderzoek gedaan naar de bouwwerken. En tijdens eerdere onderzoeken, toen er nog wel werd gegraven, lag de focus op de graven zelf. Vondsten uit de grond eromheen kregen weinig aandacht. Ook D34 heeft een betonplaat, maar de regels voor de grond eromheen zijn net iets minder strikt dan bij veel andere hunebedden. Daarom kreeg de groep van Raemaekers deze zomer de kans er enkele tientallen vierkante meters af te graven, dun laagje voor dun laagje. Zo vonden de archeologen aanwijzingen dat de makers en gebruikers van de hunebedden ook rond de grafkamer in de weer waren. Met aardewerk, maar ook met stukjes vuursteen, en met opmerkelijk gestapelde keien. De hunebedbouwers waren vroege boeren die veel aardewerk hebben nagelaten met een trechtervorm aan de bovenkant. Daarom rekenen archeologen hen tot de ‘trechterbekercultuur’. Die besloeg een groot deel van Noord-Europa, van wat nu Nederland heet tot in Polen, en van de Donau tot in Zuid-Scandinavië. In die hele regio zijn ook hunebedden te vinden, met resten van mensen en van spullen die de doden meekregen. Net als rond D34 hebben archeologen rond die graven veel potscherven gevonden. Die lagen daar in zo groten getale, dat ze er volgens kenners bewust moeten zijn achtergelaten. En hier en daar lijken ook potten expres kapotgegooid. Het is gissen waarom dat gebeurde, maar aangezien een praktische reden niet voor de hand ligt, denken archeologen aan rituelen of iets van dien aard. Met die kennis kijkt Raemaekers naar de potscherven rond D34. Een groot deel ervan lijkt afkomstig van twee of drie stuks serviesgoed: een beker en nog maximaal twee kommen of schalen, die dus mogelijk ter plekke op de grond zijn geworpen. Kort nadat de scherven op de grond waren beland, werd de bodem daar opgehoogd. Dat gebeurde om een heuveltje te vormen over de hunebedstenen. Want de graven waren indertijd niet kaal, zoals nu, maar bedekt en begroeid. Door die bedekking konden de scherven millennia op hun plaats blijven liggen. Naast de scherven lagen er nog meer sporen van mensenwerk onder de deklaag: stukjes bewerkte vuursteen uit dezelfde tijd en, een paar meter verderop, setjes keurig gerangschikte keien van een paar decimeter groot. Met die keien krijgt het verhaal van het hunebed een extra dimensie. Want een deel ervan werd achtergelaten rond de tijd van de bouw van het graf, maar een ander stapeltje werd een paar eeuwen later neergelegd, toen het hunebed een onderhoudsbeurt kreeg. Hunebedden werden namelijk eeuwen achter elkaar gebruikt, tot wel een millennium lang. Al die tijd konden er resten van nieuwe doden in het graf worden bijgezet en waren mensen rond het hunebed in de weer. De keurig gerangschikte en gestapelde stenen in de tweede deklaag van D34 illustreren dat. Waarvoor de stenen dienden, kan Raemaekers niet vertellen. Maar samen met de stukjes vuursteen en de scherven maken ze duidelijk dat het de bouwers en latere bezoekers niet alleen om de grafkamers te doen was, maar ook om de omgeving.||https://www.volkskrant.nl/wetenschap/verboden-te-graven-maar-nu-even-niet-deze-archeoloog-mag-bij-hoge-uitzondering-speuren-naar-sporen-rond-hunebedden~b4b14a65/
2022-08-19||Op reis in Europa met de wetenschapsredactie: hier vindt u de mooiste planten, bloemen en bomen||Echt weer iets voor het immer mysterieuze en mythenrijke (Noord-)Ierland: je rijdt nietsvermoedend over een weg en ineens word je overvallen door een déjà-vu. Het kan je overkomen op de Bregagh Road, een laan die tussen locaties als Armoy, The Drones en Magherahoney (zoekt u die maar even op) noordwaarts gaat. Daar, aan het eind, sta je ineens midden op de onheilspellende, sprookjesachtige beukenlaan van Dark Hedges, die het bekende gevoel oproept. Misschien was je hier in een vorig leven, maar veel aannemelijker is dat je het beeld kent van de populaire en bejubelde fantasyserie Game of Thrones. Daarin was Dark Hedges het decor (voor de kenners: The Kingsroad) voor bonte taferelen. Met evenveel fantasie zou je in deze donkere laan achter elk van de ruim 150 imposante beuken Kate Bush in een lang gewaad kunnen zien opduiken. De bomen werden in de 18de eeuw geplant door de familie Stuart. Hun doel was de bezoeker te imponeren bij de ingang van hun georgiaanse ‘Gracehill House’. Dat is gelukt, tot op de dag van vandaag. Vooral door de bekende Netflix-serie trekken de hellende en laaghangende bomenrijen nu drommen toeristen. Een reis naar dit Poolse laaglandbos op de grens van Polen en Belarus is een reis naar eeuwen terug. Ooit lagen grote delen van Europa er zo bij, nu is het achtduizend jaar oude Nationaal Park Bialowieza het laatste restje ‘oerbos’ in Europa. Uitgestrekt over 876 vierkante kilometer staat het vol met eeuwenoude grenen, beuken, eiken (waaronder zomereiken met een hoogte van 40 meter), elzen en sparren, die onderdak bieden aan onder meer de wolf, de lynx en de bizon. De flora in het nationaal park bestaat uit zo’n duizend soorten planten. Daaronder bevinden zich diverse orchideeën en soorten waarvan alleen de naam al mooi is: de Europese trollius, geitenbaard, bokjessteenbreek en poelgentiaan. Er overheerst de heerlijk herfstige geur van rottend hout, schimmels en paddestoelen. Logisch dat Unesco het gebied al in 1979 tot werelderfgoed verklaarde. Bestaat het paradijs dan echt? Helaas, de praktijk blijkt weer eens weerbarstig. In januari dit jaar riep Unesco Polen op te wachten met het aanleggen van grenshekken dwars door het beschermde gebied. De hekken moeten asielzoekers uit Belarus tegenhouden, Unesco wil garanties dat die operatie de zeldzame flora niet schaadt. Op de website Monumentaltrees.com staat hij geregistreerd onder nummer 8314: de Karri Knight, zoals hij gedoopt is, een eucalyptus in het Portugese dorp Valle de Canas (nabij studentenstad Coimbra). Officieel de hoogste boom van Europa, die met een gemeten hoogte van 72,9 meter uittorent boven enkele soortgenoten die rond een armzalige 60 meter zijn blijven steken. Nog altijd lijkt de rek er niet uit: in 2010 bedroeg de omtrek van zijn bast 5,68 meter, in 2017 5,71 meter. De Eucalyptus diversicolor, zoals zijn Latijnse soortnaam luidt, is een snelle groeier, en mede daarom omstreeks 1890 aangeplant in het kader van herbebossing. De boom, die bloeit van mei tot december, groeit van nature in Australië en was in Portugal naar verluidt zo uitheems dat geen insect zich erin waagde. Syd Howells, een boomklimmer die wetenschappelijk onderzoek doet en de Karri Knight beklom om zijn lengte te meten, beschreef in 2015 op poëtische wijze de schoonheid van die ervaring: ‘Een enorme, schone, gladde kolom die door zijn eigen sporadische baldakijn oprijst als een marmeren pilaar, onderbroken door oude wonden en littekens die alleen maar bijdragen aan de illusie van verouderde architectuur.’ Daar valt niet tegenop te boomknuffelen: een Oosterse plataan met een omtrek van 27 meter. De breedste boom van Europa? Wel als we rekkelijk zijn en de locatie in Georgië (lid van de Raad van Europa en tal van andere Europese organisaties, maar geen lid van de EU) voor lief nemen. Daar, in het stadje Ghirmizi Bazar, provincie Goeria, vinden we – oefent u vooraf even op de juiste tongval – Tnjri. De omtrek van deze bijzondere boom is gemeten op borsthoogte, aan de wortelbasis bedraagt die zelfs 31,5 meter. Een bijzonderheid dus. Ook al doordat dit exemplaar manshoge holten heeft aan de basis, wat hem voor toeristen en andere bezoekers aantrekkelijk maakt voor instagrammable plaatjes. De Oosterse plataan kan tot wel tweeduizend jaar oud worden. De Georgische reus Tnjri is naar schatting van onderzoekers nu zo’n 2.070 jaar oud. Wie het natuurwonder zelf wil aanschouwen, moet dus snel zijn. Velen kennen de Portugese Algarve als lustoord voor zonaanbidders, maar wie wil ontsnappen aan het Benidormsfeertje van een strandvakantie, heeft maar een klein stukje landinwaarts een totaal andere ervaring. Kenners roemen de Alentejo-streek (grofweg het gebied van de Algarve-kust tot aan de rivier de Taag) om z’n rijke flora. Neem de hottentotvijg – alleen al voor die exotische naam zou je eropuit trekken. Hoewel geïmporteerd uit Zuid-Afrika en op meerdere plekken in zuidelijk Europa te zien, is deze chorão das praisas met z’n paarse bloemen en vlezige bladeren een feest voor de plantenliefhebber. In het dorpje Mértola, in de zuidelijke Guadiana-vallei, staat bovendien een 100-jarige steeneik, die met zijn reusachtige omvang in 2019 als derde eindigde in de verkiezing van de Europese Boom van het Jaar. Floristen bloeien verder op van de calla-lelie, de blauwe iris, rode klaver, blauwe lupines en de vele soorten orchideeën die in het gebied te vinden zijn. Ook groeien er ‘de vijf wonden van Christus’, oftewel wilde rozemarijn, tijm, lavendel, varens en oerbomen. Dan weet de plantenliefhebber bijna zeker: de hemel is nabij. En dat op een steenworp van de verdorven lustoorden.||https://www.volkskrant.nl/wetenschap/op-reis-in-europa-met-de-wetenschapsredactie-hier-vindt-u-de-mooiste-planten-bloemen-en-bomen~bf64919f2/
2022-08-19||Gidi Heesakkers bezorgt de krant bij Floor Suidgeest-de Vries, die het knisperende papier mist||Wie: Floor Suidgeest-de VriesWoonplaats: LeersumAfstand: 81,5 kilometerBeweegtijd: 2 uur en 46 minuten Onderweg naar Floor Suidgeest-de Vries houd ik in de buurt van Werkhoven een man staande met een fietspomp onder zijn snelbinders. Ik ben mijn gereedschap vergeten en heb een inbussleutel nodig om de losgeraakte schoenplaatjes onder mijn nieuwe fietsschoenen vast te draaien. Hij heeft geen inbussleutel, nog maar één oog en een fietstas vol smoezelige plastic zakken waarin hij met dat ene oog zoekt naar iets anders puntigs om te hulp mee te schieten. ‘Ik haat wielrenners’, zegt de man die in mij geen wielrenner lijkt te ontwaren, ik denk omdat ik vandaag mijn gravelfiets met dikkere banden heb meegenomen. Hij begint uit te leggen wat er allemaal mis is met wielrenners en maakt dan triomfantelijk de verkeerde inschatting: ‘Je blijft stil, dus je zal het wel met me eens zijn.’ Een kwartier later dan afgesproken arriveer ik bij Floor (43), die haar papieren abonnement omzette in een digitaal abonnement vanwege het tekort aan bezorgers, maar toch meer gehecht is aan papier dan ze dacht. ‘Het ruikt lekker en het knispert. Cappuccinootje erbij. Vaak komt een van de katten languit op de krant liggen.’ Ze moet nu eerst een van haar zoons met een hamer afleveren bij een speelweek in het dorp, een boerderij waar de komende dagen hutten worden gebouwd. ‘Als je het niet erg vindt om even te wachten...’ Ik mag in de net verbouwde tuin blijven zitten. Ze laat de deur naar de keuken open en is binnen tien minuten terug. De oudste zoon zit boven te gamen. ‘Hij wilde absoluut niet naar deze speelweek. Maar hij moest van ons wel iets doen, dus hij is op tennisdriedaagse in Utrecht geweest. Als ze thuis zijn, is het alleen gamen, schermpjes kijken. Ze zijn moeilijk te motiveren tot iets anders, helaas. Dan moet je of samen iets ondernemen, of ze ergens naartoe sturen. Wij hebben dat van huis uit ook meegekregen.’ Als kind uit Arnhem ging Floor op Ome Joop’s Tour, een fietskamp voor kinderen tussen de 9 en 13 jaar. ‘We fietsten naar België en weer terug, en onderweg sliepen we in sporthallen.’ Onder het afdak hangt een life is better at the beach-bordje naast een zeil met daarop een foto van de plek waar Floor en haar man in 2016 trouwden: het drenkelingenhuisje op Vlieland. Ze verhuisden twaalf jaar geleden vanuit Amsterdam naar Leersum. Toen ze op zoek gingen naar een ander huis, was het toch bos boven strand. ‘We hebben ook gekeken bij Bloemendaal, maar dat is toch een heel andere… gemeenschap.’ Ik fiets door naar de vogelkijkhut op, of moet je zeggen in Het Leersumse Veld, met uitzicht over de Leersumse Plassen. Geen idee wie dit ooit ‘het stilste plekje in Nederland’ besloot te noemen, maar dat is wat andere mensen zijn gaan nazeggen. Afgelopen winter kerfde iemand hier mijn voorletter in het hout, naast een hart, een pik en zijn voorletter. Kinderachtig. Voor zover het aan was, ging het vorige maand uit. Stil blijven, meer kun je op het stilste plekje in Nederland niet doen.||https://www.volkskrant.nl/cultuur-media/gidi-heesakkers-bezorgt-de-krant-bij-floor-suidgeest-de-vries-die-het-knisperende-papier-mist~bcdcb736/
2022-08-19||Financiële tegenvaller voor Gerko (24): Lowlands||‘Ja, shit man, die kan ik er eigenlijk niet goed bij hebben’, zegt Gerko. ‘Ik heb direct na mijn afstuderen een mooie functie kunnen vinden bij aan gaaf bedrijf en ik red het nu net wel, maar zo’n Lowlands is dan opeens redelijk vanuit het niets een enorme kostenpost. Ik zie nog niet helemaal waar ik dat geld vandaan moet halen.’ Gerko heeft bedacht dat hij de komende tijd minder geld gaat uitgeven aan boodschappen en aan verjaardagen van vrienden, en misschien gaat hij zelfs een tijdje bij zijn ouders wonen, zodat hij zijn appartement kan onderverhuren aan expats. ‘Je moet wat in deze tijden’, zegt hij. ‘En als het écht allemaal niet lukt, dan leen ik wel geld van mijn ouders.’ Volgens het Nibud staat Gerko niet alleen met deze tegenvaller. ‘Ieder jaar opnieuw komen mensen voor de kostenpost Lowlands te staan’, zegt een woordvoerder van het budgetvoorlichtingsinstituut. ‘Het overvalt ze. Mensen denken vaak ook: dan werk ik wel wat meer om het gat in het budget weer te dichten, maar dan verkijken ze zich én op wat het daadwerkelijk kost én op hun vermogen om te werken na Lowlands.’ Het Nibud heeft eigenlijk maar een echt advies: ‘Zorg dat je altijd iets opzij hebt staan op de bankrekening voor gevallen als Lowlands. Als je dat eenmaal hebt, is het verder gewoon een kwestie van knallen, je kop eraf zuipen en verdomme helemaal nergens op letten, woohoo!’||https://www.volkskrant.nl/cultuur-media/financiele-tegenvaller-voor-gerko-24-lowlands~b7125501/
2022-08-19||Nog twee weken, dan moest alles op orde zijn. Mijn bureau schoon, mijn tuin onttegeld, mijn pensioen fossielvrij||Ik had de geest gekregen. Het was begonnen bij mijn inbox, of inboxen, die helemaal leeg moesten, terug naar nul ongelezen e-mails, in plaats van zeshonderd-nog-wat, en daarna had de opruimwoede zich uitgebreid naar de rest van mijn leven. Alles moest klaar zijn voor september, als ik weer echt met schrijven zou beginnen. De nieuwe kast die al een half jaar met één deur en zonder la in gebruik was zette ik verder in elkaar. Mijn geliefde moest met zijn zwakke rug helpen om hem op zijn plek te schuiven, terwijl ons kind in zijn bedje in de andere kamer stond te brullen omdat hij niet voor onze voeten mocht kruipen. In de tuin begon ik tegels te wippen, ik strooide tuinaarde over het zand en zaaide graszaad, dat ik elke avond water gaf. ‘Vind jij niet dat dat gras langzaam opkomt?’, vroeg ik mijn geliefde na een week. Geleidelijk kwamen er stukken tafeloppervlak onder papieren en rommeltjes vandaan. ‘Wat vind jij een logische plek om ballonnen te bewaren?’, vroeg ik mijn geliefde. ‘Bij de slingers’, zei hij. ‘Hebben wij een plek voor slingers?’ ‘Wel als we daar de slingers neerleggen.’ Ik stuurde een mail naar een fossielvrije campagnevoerder die ik kende, die vroeger goede verhalen schreef en mooie foto’s maakte, maar uiteindelijk besloten had haar leven te wijden aan de strijd tegen klimaatverandering. Ik stelde me haar soms voor als een alter ego, een versie van mezelf die een andere afslag had genomen, en dan dacht ik dat het efficiënter was dat zij zich nu helemaal op het klimaat concentreerde en ik op de kunst, in plaats van dat we het allebei allebei probeerden te doen. ‘Weet jij een fossielvrij pensioenfonds voor zzp’ers?’, mailde ik haar. Want in mijn inbox was ik ook een mail tegengekomen van mijn pensioenspaarbank Brand New Day. Er stond in dat ze bezig waren hun beleggingen te verduurzamen, maar op dit moment nog wel in Shell investeerden, en dat ze hoopten me voldoende te hebben geïnformeerd. Mijn alter ego antwoordde meteen. Ze had een nieuwe vriend, een hele leuke, en verder voerde ze nog steeds actie, al werd ze er soms moedeloos van hoe langzaam dingen veranderden. Een fossielvrij pensioenfonds voor zzp’ers wist ze niet, ze deed zelf niet aan pensioensparen, ze was niet zo optimistisch over de toekomstige waarde van pensioenfondsen, inderdaad, vanwege het klimaat. Ze kende wel een paar niet-foute banken, maar of die ook pensioenspaarregelingen hadden wist ze niet. ‘Of je kan natuurlijk ook actie gaan voeren met andere zzp’ers om Brand New Day fossielvrij te maken!’, schreef ze, met een smiley met een zonnebril erbij. Ik keek in mijn agenda, het was half augustus. Nog twee weken, dan moest alles op orde zijn. Mijn bureau schoon, mijn inboxen leeg, mijn tuin onttegeld en vol fluweelgroen gras. Mijn pensioen fossielvrij. ‘Leuk idee’, schreef ik terug, met een met open mond lachende smiley erbij, ‘ga ik doen!’||https://www.volkskrant.nl/columns-opinie/nog-twee-weken-dan-moest-alles-op-orde-zijn-mijn-bureau-schoon-mijn-tuin-onttegeld-mijn-pensioen-fossielvrij~b571526a/
2022-08-19||Dus internet moet veranderen. Maar hoe? Twee Nederlandse auteurs hebben daar ideeën over||De smalle werkkamer van Geert Lovink aan de Amsterdamse Wibautstraat is van boven tot onder gevuld met vakliteratuur. Filosofen, politicologen, historici en ook planken vol met internetkritiek. Evgeny Morozov bijvoorbeeld. Zijn boek The Net Delusion (2011) stamt uit een tijd dat het allemaal nog hosanna was rondom internet, maar waarschuwde (toen al) voor de donkere kanten van sociale media, techbedrijven en apps. Tegenover het toen heersende cyberoptimisme plaatste Morozov een in scherpe bewoordingen geformuleerd contrapunt. Sindsdien zijn de problemen alleen maar groter geworden. De techbedrijven zijn nog machtiger en rijker geworden, met als resultaat een breed scala aan problemen; van desinformatie, datagraaiende techbedrijven, perverse verdienmodellen tot verslavende apps. Lovink voegt nu aan die stapel boeken met internetkritiek een nieuw exemplaar toe: Stuck on the Platform, Reclaiming the Internet. Het internet terugvorderen, dat is nogal een belofte. Vooral omdat Lovink (lector mediastudies aan de Hogeschool van Amsterdam) zelf in dit boek constateert dat al die kritische boeken tot nu toe weinig effect hebben. ‘De boodschap komt niet aan’, herhaalt hij nog maar eens. ‘En dat stemt nederig.’ Ook Rudy van Belkom, directeur van de Stichting Toekomstbeeld der Techniek, doet in zijn boek Alive and Clicking een poging internet opnieuw te ontwerpen, vooral om de democratie te verbeteren: ‘Een democratisch internet is de basisvoorwaarde voor democratie.’ Beide auteurs haken aan bij de hooggespannen verwachtingen die sinds een tijdje weer rondom het web zoemen. Niet voor niets wijdt het Amerikaanse techmagazine Wired, al sinds zijn oprichting in 1993 het lijfblad van de techoptimisten, in juni zijn omslag aan de web-wedergeboorte: A New Internet! 100% less Evil! En in dezelfde maand wordt in Zaandam onder de zinderende zon het techfestival TNW gehouden. Ook hier gonst het van het door onder meer Wired beleden optimisme rondom ‘het nieuwe internet’, ofwel Web3. Iedereen lijkt er wel over uit te zijn: ooit had je de door Sir Tim Berners-Lee bedachte eerste versie van het web, waar iedereen toegang had tot alle informatie. Met Web 2.0 ging het vervolgens fout, constateren ook Van Belkom en Lovink: toen namen de grote bedrijven het over, die de consument een platform gaven om zelf te publiceren, maar er ondertussen met al zijn data vandoor gingen. In de woorden van ’s werelds bekendste klokkenluider Edward Snowden (via een videoverbinding aanwezig op TNW): ‘Het internet is geëvolueerd in een richting die niemand heeft gewild. Click to continue.’ We klikken wezenloos en gedachtenloos op allerlei knoppen, waarmee we onze data vrijwillig afstaan aan de grote techbedrijven. Lovink zegt het zo in zijn boek: ‘De dagen van onschuldig rondsurfen op het web zijn voorbij.’ Berners-Lee zelf is overigens de eerste om toe te geven dat het is fout gelopen. ‘Ooit, veertig jaar geleden, was mijn idee: we maken een omgeving waar we met veel mensen van overal uit de wereld kunnen samenwerken’, aldus de uitvinder van het web op het podium van TNW. Om daar somber aan toe te voegen: ‘All got lost.’ Berners-Lee zag naar eigen zeggen ‘absoluut niet aankomen’ in welke richting het web na de eerste hoopvolle stappen zou evalueren. ‘Er kwamen grote sites die allemaal hun eigen regels hadden en afgeschermde tuintjes.’ Maar de 67-jarige Brit blijft hoopvol en zoekt het nu met een nieuw bedrijf in een oplossing waarbij consumenten hun persoonlijke gegevens in een eigen digitale kluis kunnen opslaan. Het is een van de ideeën om de macht weer bij de consument te leggen, iets wat web3 ook belooft. De blockchain (met in het kielzog de crypto’s) geldt hierbij als de smeerolie die alles mogelijk maakt, omdat hiermee centrale instanties buitenspel kunnen worden gezet. Data (zoals een bitcoin-transactie) worden in een decentraal digitaal logboek opgeslagen. Maar web3 noch datakluis is een wonderpil voor alle problemen, vindt zowel Van Belkom als Lovink. Beiden zoeken het in een breed arsenaal aan oplossingen, die gezamenlijk moeten bijdragen aan een ander, beter internet. Vier oplossingen. De gedachte lijkt zo simpel: laat de burger stoppen met het gebruik van al die dataslurpende apps van Big Tech en alles is opgelost. Maar zo gaat het niet: we zitten vast aan onze apps omdat ze gebruiksvriendelijk en verslavend zijn, maar ook omdat onze vrienden erop zitten. In het bewerkstelligen van grote veranderingen via de consument gelooft Lovink dan ook niet. ‘Niet meer, moet ik tot mijn spijt zeggen. Het is moeilijk te accepteren, maar de pijnlijke conclusie is dat alle pogingen iets op gang te brengen via veranderingen in individueel gedrag op niets zijn uitgelopen.’ Wat dan wel? Notificaties uitzetten kan wat helpen, zegt Lovink. Van Belkom zoekt het daarnaast ook in educatie. Niet per se mediawijsheid trouwens, maar menswijsheid: ‘Neem desinformatie, dat zich sneller verspreidt dan ander nieuws. Het is de schuld van algoritmen, horen we dan. Maar het is vooral ook de menselijke natuur die ertoe leidt dat we altijd op zoek zijn naar nieuws dat onze bestaande vooroordelen bevestigt.’ Waar jongeren volgens Van Belkom beter met technologie omgaan dan volwassenen vaak denken, daar laat de politiek het afweten. Niet alleen stond er in de laatste Kieswijzer geen enkele stelling over technologie, het onderwerp is ook nagenoeg afwezig in de partijprogramma’s. ‘Het leeft niet’, constateert de onderzoeker. Waardoor het kon gebeuren dat op de dag dat het rapport over de toeslagenaffaire werd gepresenteerd de Tweede Kamer de Wet Gegevensverzameling door Samenwerkingsverbanden aannam, die overheidsorganisaties en private partijen zeer ruime bevoegdheden geeft om persoonsgegevens van burgers met elkaar te delen. Misschien is het nog wel erger, vraagt Van Belkom zich af, en is het niet zozeer desinteresse maar het ontbreken van een moreel kompas. ‘Omdat de macht van de techbedrijven zo groot is, heb je ook stevige regelgeving nodig’, gelooft Van Belkom. Wat Van Belkom vooral interessant vindt, is de in de nieuwe Europese techwet DMA (vanaf 2023 in werking) geformuleerde eis van interoperabiliteit. ‘Het is absurd dat een WhatsApp-gebruiker geen bericht kan sturen naar een Signal-gebruiker. Als bedrijven gedwongen worden dit te regelen, wordt de drempel om Signal te gebruiken lager.’ Regulering kan zo leiden tot innovatie, denkt Van Belkom. Lovink vult aan: ‘Alle nieuwe wetgeving is een reactie op web 2.0, op de ontwikkelingen die in 2003 werden ingezet.’ Intussen komt het gevaar vooral uit China, waarschuwt hij. ‘De drones die we gebruiken, de slimme camera’s die buiten hangen: voor een groot deel van Chinese makelij. Dus de beelden gaan naar China.’ Fundamentele innovatie zal niet van de huidige grote techbedrijven komen, denken beiden. Lovink vreest zelfs dat innovatie helemaal ophoudt: ‘Als Google of Facebook geen enkele concurrentie meer heeft, waarom zouden ze dan nog innoveren?’ Los daarvan is het niet in hun belang om zichzelf overbodig of kwetsbaar te maken, zegt Van Belkom. Hij vergelijkt de huidige situatie met de openbare ruimte: ‘Het is prima als Facebook een winkel heeft, maar niet de complete straat.’ We begeven ons op sociale media alsof het de openbare ruimte is, maar dat is niet zo. Die ‘openbare’ ruimte is eigendom van de techbedrijven, die (met hun eigen regels) als poortwachter fungeren en allesbehalve een neutraal doorgeefluik zijn. Dat wringt, stelt Van Belkom: ‘De infrastructuur van internet zou neutraal moeten zijn.’ Ook Lovink zoekt het in die richting, waarbij alle lagen van internet (van de onderzeese kabels tot diensten en apps) een rol spelen. Lovink noemt dit in zijn boek een ‘techno-sociale exodus-beweging’: van het ontmantelen van grote Big Tech-datacentra tot het creëren en stimuleren van alternatieve platformen tot het bouwen van internet als een publieke infrastructuur. Makkelijk zal dat allemaal niet zijn, erkennen beiden. Het devies is: zo veel mogelijk proberen en experimenteren. De toekomstige internetsnelweg mag dan geplaveid zijn met goede bedoelingen, veranderingen van buitenaf spelen volgens Lovink uiteindelijk de grootste rol. ‘Internetcriticus Morozov zei als eerste: internet voegt zich naar de wereld, niet andersom. Dat was een nieuw geluid. En nog steeds denken veel mensen dat internet alles zal veranderen.’ Twee voorbeelden: door covid nam het gebruik van vergadersoftware gigantisch toe, terwijl landen als Rusland en China dikke muren om het internet zetten. De uitdagingen zijn gigantisch, maar Van Belkom is hoopvol. ‘Niet optimistisch, want dan zou ik denken dat alles wel vanzelf zou goed komen. Dat is niet zo.’ En Lovink, is ook hij hoopvol? Een lange stilte, en dan zegt hij: ‘Ik spreek liever van urgentie in plaats van hoop. Zonder urgentie is er sowieso geen hoop.’||https://www.volkskrant.nl/wetenschap/dus-internet-moet-veranderen-maar-hoe-twee-nederlandse-auteurs-hebben-daar-ideeen-over~bb65f50f/
2022-08-19||Deze zomer gaat documentairemaker Sinan Can ook eens in z’n vrije tijd op reis||Documentairemaker Sinan Can reist niet alleen in de zomervakantie, maar het hele jaar rond. Neem alleen al het afgelopen jaar: hij ging voor een nieuwe serie, Breuklijnen, onder meer naar Brussel, Stockholm en Parijs om het leven in kwetsbare Europese wijken te ervaren. Daarnaast was hij overal en nergens, zoals langs de rivieren de Eufraat en de Tigris (voor een andere serie). Eerder was hij nog in Afghanistan, waar hij bij toeval de laatste Jood vond die daar nog woonde. Woonde, helaas in de verleden tijd, want ook hij is inmiddels vertrokken, weg van de Taliban, nu in Turkije maar over een tijdje met behulp van een bevriende New Yorkse rabbijn naar Amerika. En Amerika, laat dat nou precies het land zijn waar Can moeite mee heeft. Moeite om binnen te komen, om preciezer te zijn, want zie maar eens met een paspoort vol stempels uit onder meer Afghanistan, Irak en Syrië langs de Amerikaanse douane te komen. Dan moet je naar de Amerikaanse ambassade om te worden ondervraagd, wat inhoudt dat je voornamelijk domme vragen moet beantwoorden. Ben je een gevaar voor de Amerikaanse democratie? Dat moet je niet aan Can vragen: ‘de grootste gevaren voor de democratie zitten allang in het land zelf’, namelijk, en dat zegt hij dan ook tijdens zo’n verhoor. Een visum krijgen is daarom moeilijk. Maar wat zou het zonde zijn als hij deze documentaire niet zou kunnen afmaken omdat ze in de Verenigde Staten net zo bang zijn voor diversiteit als in Afghanistan. Even afwachten dus, en eerst maar op reis om vakantie te vieren. Op naar een plek waarvoor hij geen stempel in z’n paspoort nodig heeft: Sardinië. ‘Mijn favoriete vakantiebestemming bij uitstek is Sardinië. Kleine eilanden kunnen me benauwen, als je het in drie uur wel gezien hebt, maar Sardinië heeft de perfecte grootte. Daarnaast heeft het ook nog de mooiste zandstranden die ik ken – een beetje zoals in het Caribisch gebied – zijn er geen snelwegen, het eten is goed en ook niet onbelangrijk: er wonen leuke mensen. En het is een gebied waar relatief veel mensen ouder dan 100 worden. Ik zou graag oud willen worden op Sardinië, in een zomerhuis. Hoewel, de 100 hoef ik niet te halen.’ ‘Ik wandel graag in Museumpark Orientalis, in Heilig Landstichting, een dorpje aan de rand van Nijmegen. Voorheen werd het ‘het Bijbels Openluchtmuseum’ genoemd. Het park verenigt nu de drie grote monotheïstische religies: het christendom, de islam en het jodendom. Je kunt er door een Romeinse stadsstraat lopen en een Arabisch vissersdorp bezoeken. Ze hebben het mooi nagebouwd, je loopt er een andere wereld in. En voor mij is het vlakbij: Heilig Landstichting hoort officieel nog bij de streek het Rijk van Nijmegen.’ ‘Mijn aller-, aller-, allerfavorietste eten is Libanees. Alles is verfijnd aan Libanees eten, de ingrediënten, maar vooral ook de kruiden. In een land met zo’n rijke geschiedenis en zo veel groepen mensen kan het bijna niet anders dan dat je er goed eten vindt. Ik kook het zelf ook graag, bij mij wordt het meer een mix tussen de Turkse en Libanese keuken. Als ik met vrienden in een Libanees restaurant zit, bestel ik zo veel dat niemand de drie dagen erna nog honger heeft. Er zijn veel verschillende gerechten, en ik wil graag dat alles wordt geproefd. Je kunt me om 3 uur ’s nachts wakker maken voor Libanees eten. Geen grap. Ik sta meteen op en ga er onmiddellijk voor aan tafel zitten.’ ‘Het mooiste boek dat ik ooit heb gelezen. Het zijn twee verhalen die parallel lopen aan elkaar. Het eerste is een verhaal over Ella Rubinstein, die voor haar werk een manuscript van de mystieke soefi Rumi moet lezen. Ella Rubinstein is een fictief karakter, maar Rumi, of vollediger gezegd Jalal ad-Din Rumi, is de beroemde dichter en soefimeester uit de 13de eeuw. Het boek is prachtig, en iedereen leest erin wat-ie op dat moment nodig heeft. ‘Neem wat van jou is’, schrijf ik er altijd in als ik het weggeef. Je kunt het eindeloos herlezen, want je haalt er telkens iets anders uit. Dit boek groeit met je mee.’ ‘Ik maak documentaires, en voor mij is Cherry Duyns de beste documentairemaker van Nederland. Hij is er een meester in om een groot verhaal aan de hand van iets kleins te vertellen. Neem zijn film De droom van de beer, waarin hij via de teloorgang van een oud Sovjetcircus de neerval van het Sovjetregime laat zien. Hij interviewt onder andere de beroemde clown Oleg Popov. Mijn vurigste wens is om ooit met Cherry samen te werken. Ik weet dat hij de Volkskrant leest, dus wie weet.’||https://www.volkskrant.nl/beter-leven/deze-zomer-gaat-documentairemaker-sinan-can-ook-eens-in-z-n-vrije-tijd-op-reis~b86be18e/
2022-08-19||Bali-bommenmaker komt mogelijk vervroegd vrij, Australische regering protesteert||Het gaat om Umar Patek, die verantwoordelijk was voor het maken van de bommen. Hij was lid van een terreurgroep die banden heeft met Al Qaida. Patek werd in 2012 in Indonesië veroordeeld tot twintig jaar gevangenisstraf, nadat hij een jaar eerder in Pakistan was opgepakt. Deze week werd bekend dat er vijf maanden van zijn straf af gaat naar aanleiding van de Indonesische Onafhankelijkheidsdag. Eerder had hij al ruim anderhalf jaar strafvermindering gekregen wegens goed gedrag. Daardoor zou Patek in 2029 de gevangenis mogen verlaten, maar omdat gevangenen in Indonesië vervroegd kunnen vrijkomen als ze tweederde van hun straf hebben uitgezeten, kan hij al dit jaar, nog voor de twintigste herdenkingsdag van de aanslagen op 12 oktober, op vrije voeten komen. ‘Dit zal de nabestaanden van de slachtoffers van de aanslag meer leed berokkenen’, zei de Australische premier Anthony Albanese. Hij liet weten dat Australische diplomaten er bij Indonesië op zullen aandringen de vervroegde vrijlating tegen te houden. Patek zou spijt hebben van zijn daden en zegt ‘een goede burger te willen zijn’, aldus een Indonesische justitiewoordvoerder. Ook voldoet de ex-bommenmaker aan de voorwaarden van goed gedrag voor strafvermindering. Het zou volgens de woordvoerder oneerlijk zijn om voor Patek andere regels te hanteren dan voor andere gevangenen. In 2008 werden drie leden van de terreurgroep Jemaah Islamiyah geëxecuteerd in Indonesië wegens het beramen van de aanslag. Een andere dader kreeg levenslang. Nog weer een andere dader werd eerder dit jaar veroordeeld tot vijftien jaar celstraf. Patek, wiens echte naam Hisyam bin Ali Zein is, werd in 2012 tevens veroordeeld voor zijn betrokkenheid bij aanslagen op kerken in Jakarta op Kerstavond 2000. Daarbij kwamen negentien mensen om het leven. De doodstraf bleef hem bespaard omdat hij na zijn aanhouding meewerkte aan het politieonderzoek. Inmiddels is Patek het boegbeeld van een programma van de Indonesische overheid om gedetineerde terroristen van hun radicale ideeën af te helpen. Hoewel Patek heeft bekend dat hij de bommen in elkaar had gezet, hield hij vol dat hij niet wist waarvoor ze zouden worden gebruikt. Volgens justitie had hij echter ook geholpen bij het maken van de zelfmoordvesten. De bomaanslagen op Bali in 2002 waren de dodelijkste terreurdaad in de Indonesische geschiedenis. Op zaterdag 12 oktober 2002 blies een zelfmoordterrorist zichzelf op in een nachtclub vol toeristen op het strand van Kuta. Een andere zelfmoordterrorist bracht een bom tot ontploffing in een auto die voor twee clubs geparkeerd stond.||https://www.volkskrant.nl/nieuws-achtergrond/bali-bommenmaker-komt-mogelijk-vervroegd-vrij-australische-regering-protesteert~bec1639e/
2022-08-19||Xenoblade Chronicles 3 is chaotisch schaakspel op steroïden, alleen voor de liefhebber ★★★☆☆||Wat is dat toch met Japanse games en reuzenzwaarden? Ze duiken overal op in Japanse titels, in de Final Fantasy-reeks, in Monster Hunter, in SoulCalibur, in Darksiders en in Devil May Cry – om er een paar te noemen. De houwdegens zijn vaak groter dan de vechtersbazen die ermee zwaaien. De zwaarden ogen zo zwaar en onhandig dat ze een povere keuze lijken als strijdmiddel, zeker als er ook vuurwapens en explosieven voorhanden zijn. Ook al hebben ze soms bijzondere kenmerken, het blijven anachronismen, net als de lichtzwaarden in Star Wars. Ook in Xenoblade Chronicles 3, een Japans vechtrollenspel dat exclusief is verschenen voor de Nintendo Switch, torsen strijders idioot grote wapens: niet alleen gigazwaarden, maar ook kolossale krijgshamers. Het wapentuig lijkt al helemaal een maatje te groot, omdat de krijgers kindsoldaten zijn. Hoe dat komt wordt uitgelegd in de eerste uren van de game. We bevinden ons op de planeet Aionios waar twee naties, Keves en Agnus, elkaar al sinds mensenheugenis de hersens inslaan. Over het waarom tast iedereen in het duister. Voor deze oneindige oorlog worden tienersoldaten met speciale vaardigheden ‘gekweekt’ om op het slagveld aan te treden. Een jonge krijger moet tien jaar meegaan. Wie de eindstreep haalt wordt in een speciale ceremonie opgenomen in een soort koninklijk nirvana, wat dus alsnog de dood betekent. Een karige beloning voor tien jaar vechten zou je zeggen. Geen wonder dat een van de hoofdpersonages in Xenoblade Chronicles 3 niet zo happig lijkt om dat lot te ondergaan. De game is, zoals de Britten dat zo mooi zeggen, voor de mensen met een acquired taste, de liefhebber van het Japanse rollenspel. Xenoblade Chronicles 3 is een hutsekluts van fantasy en science fiction, simpele dialogen die zeer gewichtig worden gebracht, een eindeloos meanderend verhaal en personages die op het strijdtoneel verschijnselen met opgedofte kapsels en kleding die niet zouden misstaan op een Parijse catwalk. Wie niets heeft met manga (Japanse strips) of anime (animatie) zal zich met lange westerse tanden door Xenoblade Chronicles 3 heen werken, alleen al omdat de cutscenes – de filmfragmenten waarin het verhaal aan elkaar wordt gebreid – soms lang uitvallen. Beeldpauzes van een half uur tot een uur zijn geen uitzondering. Al die tijd zit je als gamer werkloos aan de kant. Die gamer zal het toch vooral te doen zijn om de gevechten. Als speler stuur je een zestal krijgers aan die een vijand aanvallen – een tegenstander die kan variëren van soldaten van de andere partij tot monsterlijke dieren. In Xenoblade Chronicles 3 draait het erom de juiste mix van specialisten te laten opdraven, met ‘attackers’ die schade toebrengen, ‘defenders’ die aanvallen afslaan en ‘healers’ die gewonde teamgenoten op de been houden. De eigenschappen van elk teamlid zijn in te regelen: zoveel slagkracht van dit, zoveel uithoudingsvermogen van dat. Er zijn veel knoppen om aan te draaien. Al met al laat Xenoblade Chronicles 3 zich omschrijven als een chaotisch schaakspel op steroïden, met zes stukken die tegelijk op het bord tot leven komen, met opgewekte muziek die bij een andere game lijkt te horen, joviale strijdkreten die duizenden keren worden herhaald en veel melodrama. Eenvoudig is de game allerminst: er stroomt een diarree aan informatie over het verloop van een gevecht over het scherm. Je moet het overzicht houden op een dolle kermis van meters die langzaam vol- en leeglopen, strategische aanwijzingen en statistieken. Het spel blijft ook steeds nieuwe vechtmechanismen en bijbehorende handleidingen in de strijd gooien, zodat je aantekeningen wil gaan maken om er nog wijs uit te worden. Gelukkig is er een eenvoudige optie waarbij de computer vijf soldaten aanstuurt, een soort autopiloot, zodat jij met de zesde man of vrouw de vijand vanaf de flanken te grazen kunt nemen. Xenoblade Chronicles 3 is een spel dat alleen de grootste liefhebbers van het genre zal aanspreken. Die hebben dan wel, met alle nevenmissies erbij opgeteld, zeker honderd uur de tijd van hun leven – met of zonder een immens zwaard.||https://www.volkskrant.nl/cultuur-media/xenoblade-chronicles-3-is-chaotisch-schaakspel-op-steroiden-alleen-voor-de-liefhebber~b3f3014c/
2022-08-19||Centraal Planbureau: stijgende prijzen hebben desastreus effect op koopkracht||In zijn voorgaande raming, in maart, dacht het CPB nog dat de inflatie dit jaar zou uitkomen op 5,2 procent. Voor volgend jaar voorspelt het planbureau nu 4,2 procent inflatie. Ook dat is bijna twee keer zoveel als het CPB vijf maanden geleden nog dacht. De verhoogde inflatieverwachting stelt het kabinet voor een grote uitdaging, omdat de gemiddelde koopkracht een nog grotere duikvlucht neemt dan eerder voorspeld. In maart ging het CPB nog uit van een daling van 2,7 procent in 2022. Dat is nu 6,8 procent, meer dan twee keer zoveel. De augustusraming van het CPB vormt traditiegetrouw de grondslag van de Miljoenennota, de begroting voor het nieuwe regeringsjaar die het kabinet op Prinsjesdag presenteert. Het kabinet staat onder grote druk om Nederlanders te compenseren voor de extreem hoge inflatie, die vooral het gevolg is van de hoge energieprijzen. Het kabinet heeft al meer dan 6 miljard euro uitgegeven aan koopkrachtreparatie. Dat geld is onder andere opgegaan aan een energietoeslag van 1300 euro voor huishoudens op bijstandsniveau en aan een tijdelijke verlaging van de brandstofaccijns. Maar de Tweede Kamer drong er voor het zomerreces al bij het kabinet op aan om meer te doen. Die roep om extra koopkrachtondersteuning zal na deze nieuwe CPB-raming nog luider klinken. Voor het eerst heeft het CPB ook een inschatting gemaakt van het aantal Nederlanders dat in armoede vervalt. Door de hoge inflatie groeit het aantal Nederlanders met een inkomen onder de armoedegrens dit jaar naar 7,6 procent. Het aandeel kinderen dat in armoede leeft is volgens het CPB nog hoger: 9,5 procent. Voor de laagste inkomens komt de grootste koopkrachtdaling pas volgend jaar, schrijft het planbureau. De eenmalige energietoeslag dempt voor deze groep dit jaar nog de effecten van de hoge inflatie. Het kabinet dringt er bij werkgevers op aan de lonen sneller te verhogen, maar die oproep lijkt gericht aan dovemansoren. Het CPB constateert dat de cao-lonen ondanks de krappe arbeidsmarkt ‘opvallend weinig’ toenemen. De relatief gunstige winstcijfers in het bedrijfsleven suggereren dat er wel ruimte is voor extra loongroei, merkt het CPB op. Loonsverhogingen voorkomen uitholling van de koopkracht en zouden voor het kabinet de noodzaak verminderen om op Prinsjesdag opnieuw miljarden euro’s uit te trekken voor koopkrachtreparatie. De vooruitzichten voor de economie zijn ook verslechterd. Dit jaar groeit de Nederlandse economie nog met een indrukwekkende 4,6 procent, voorspelt het CPB. De Nederlandse burger is na de coronacrisis meer gaan uitgeven in onder andere de horeca en andere recreatiegelegenheden. Maar omdat de koopkracht onder druk komt te staan door de hoge inflatie, zullen veel Nederlanders de komende tijd hun bestedingen terugschroeven. Daardoor valt de groei van de economie volgend jaar terug naar 1,1 procent, voorspelt het CPB.||https://www.volkskrant.nl/nieuws-achtergrond/centraal-planbureau-stijgende-prijzen-hebben-desastreus-effect-op-koopkracht~bf6751a1/
2022-08-19||Golf van kritiek op Zelensky vanwege late waarschuwing oorlog||Zelensky deed dat niet ‘uit angst dat Oekraïners het land massaal zouden verlaten’, zegt hij in het interview, dat de krant dinsdag publiceerde. The Washington Post schrijft dat de kritiek in de loop van de week aanzwol. Oekraïense burgers zouden op sociale media hun ongenoegen hebben geuit en academici stellen volgens The Post onder meer dat de president ‘hierdoor zelf ook enige verantwoordelijkheid draagt voor de Russische wreedheden’. Zelensky zei in het interview met de krant dat hij vreesde voor ‘paniek en een massale vluchtelingenstroom’ met als gevolg ‘economische ineenstorting’ als hij de waarschuwingen van de Amerikaanse inlichtingendiensten met het publiek zou hebben gedeeld. ‘Sinds oktober vorig jaar zouden we 7 miljard dollar per maand hebben verloren en op het moment dat de Russen aanvielen zouden ze ons in drie dagen hebben verslagen’, stelde Zelensky. Dat Russische troepen hoofdstad Kyiv niet konden bereiken, bewijst volgens Zelensky dat hij de ‘juiste beslissing’ nam. ‘De meeste Oekraïners bleven hier en vochten voor hun thuisland. Hoe cynisch het ook klinkt, dat zijn de mensen die de indringers hebben tegengehouden’, aldus de Oekraïense president. Dat Zelensky de ‘economie boven het welzijn van Oekraïners heeft gesteld’, stuit veel inwoners tegen de borst. Zij vinden dat veel dodelijke slachtoffers voorkomen hadden kunnen worden als de bevolking adequaat was voorbereid op de oorlog, schrijft The Post. Anderen verdedigen Zelensky, die met gevaar voor eigen leven achterbleef in Kyiv toen de Russen zijn land binnenvielen. Zij vragen zich volgens de krant wel af waarom er niet ter voorbereiding op de naderende oorlog bloedbanken werden opgericht of loopgraven werden gegraven aan de grens met Rusland.||https://www.volkskrant.nl/nieuws-achtergrond/golf-van-kritiek-op-zelensky-vanwege-late-waarschuwing-oorlog~b62e7ee2/
2022-08-19||Onze kanonschoten trokken veel aandacht in Hoorn ||Toen we opstonden hadden we Texel al verlaten. We salueerden het oorlogsschip en de rede verdween uit het gezicht. De wind deed ons met maximale snelheid voortgaan. Om niet ziek te worden bleven we de hele ochtend aan dek, waar de heren ons zo amuseerden met hun leerzame en badinerende conversatie, dat we bijna vergaten ziek te worden. We kwamen grote aantallen schepen tegen, onder andere een boot voor de haringvangst. Oesters worden ook gevonden in de omgeving van Texel, waar een diepe put is. Voor de schepen op zee vonden we bakens tegenover elkaar waar de zeevaarders op moeten letten om niet op een zandbank te lopen. Het plan van de heer Hartsinck was om ons naar de kermis van Hoorn te brengen. Om drie uur passeerden we Medemblik en Enkhuizen. De stad Hoorn ontvouwde zich voor onze ogen. Het is een heel aardige zeehaven. Er lagen geen oorlogsschepen, maar wel lichters enzovoorts. We brachten een saluut aan Hoorn omdat er een Indische Compagnie is. De kermis had de straten en bruggen vol mensen gelokt en vooral onze kanonschoten trokken veel aandacht. Vioolspelers, dansers, kleine kinderen, gitaristen, alles troepte samen om zich te laten zien.||https://www.volkskrant.nl/cultuur-media/onze-kanonschoten-trokken-veel-aandacht-in-hoorn~b933a2aa/
2022-08-19||Vluchtelingenwerk waarschuwt: Nederland is spoor volledig bijster bij de opvang van asielzoekers||Zes weken sliep de hoogzwangere asielzoekster al op een veldbedje in een sporthal. Met veel moeite kreeg Anne-Els Jansen haar onlangs uit de crisisnoodopvang naar een bed in een regulier azc. ‘Ze was zeven maanden zwanger en had hier nog geen arts gezien’, vertelt de regiomanager asiel voor West- en Midden-Nederland van Vluchtelingenwerk hoofdschuddend. ‘We proberen in ieder geval, in overleg met het COA, de kwetsbaarste mensen uit dat rondreizende circus van de crisisnoodopvang te halen.’ VluchtelingenWerk Nederland (VWN), in 1979 opgericht om de overheid te helpen met de opvang en integratie van vluchtelingen, houdt kantoor in bijna alle 130 opvanglocaties van het Centraal Orgaan opvang asielzoekers (COA). De VWN-medewerkers – zeshonderd betaalde krachten en negenduizend vrijwilligers – bieden asielzoekers allerhande hulp: van sociaal-juridische en maatschappelijke begeleiding tot voorlichting. De organisatie draait op bijdragen van donateurs en fondsen en op subsidies, en streeft de naleving van de VN-regels voor vluchtelingenopvang na. Regiomanager Jansen loopt al 25 jaar mee in de asielopvang, maar zo chaotisch als die nu verloopt, heeft ze het nog niet meegemaakt. ‘De overheid is de regie volledig kwijt’, zegt ze op het eenvoudige VWN- kantoor in het azc Utrecht, gevestigd in een voormalig militair ziekenhuis. Veel persoonlijke asielverhalen kan ze niet geven vanwege de privacybescherming van vluchtelingen. Maar samen met collega Sander Schaap, die landelijk manager belangenbehartiging is, kan ze wel uitleggen hoe ze de asielketen van dichtbij heeft zien vastlopen. ‘De chaos is groter dan de crisis zeven jaar geleden toen Nederland in korte tijd grote aantallen Syriërs opving’, zegt Jansen. ‘Ook toen waren noodopvang en crisisnoodopvang nodig, en reden bussen heen en weer tot er ergens plek was. Maar iedereen had het gevoel: dit is nu nodig, we gaan ergens heen, het is snel opgelost. Maar nu zijn we het spoor helemaal bijster. Ook mensen met een verblijfsvergunning liggen opeens op een veldbedje in een gymzaal. De menselijke maat is weg. Niemand weet waar dit heen gaat.’ Anne-Els Jansen: ‘Het is heel lastig werken. Iedereen staat onder spanning. Normaal zijn er ook blije gebeurtenissen: iemand krijgt een verblijfsvergunning of erkenning van de gezinshereniging. Maar nu heerst er alleen maar onduidelijkheid en onrust. Dat krijgen wij allemaal over ons heen. Als mensen met vragen en protesten bij ons komen, kunnen we alleen maar antwoorden: sorry, we zijn het helemaal met jullie eens, maar daar hebben we geen invloed op. ‘Dat is best frustrerend. Het moet een keer verbeteren. Onze mensen kunnen ook afknappen. We merken al dat we moeilijker vrijwilligers en medewerkers kunnen krijgen, al moet gezegd dat daarbij ook de algemene schaarste aan personeel een rol speelt.’ Sander Schaap: ‘De enorme instroom van Syriërs in 2015 en 2016 is, met veel kunst- en vliegwerk, relatief goed gegaan. We kennen allemaal de protesten, zoals die varkenskoppen in bomen. Maar het algemene beeld was dat er een groot draagvlak was, ook onder gemeentebesturen, om de klus te klaren. ‘Na die crisis werd het personeel van IND en COA snel afgeschaald. Azc’s werden gesloten. Maar het waren vooral Syrische mannen die asiel hadden gekregen. Die wilden nu ook hun gezinnen uit de oorlog halen en vroegen gezinshereniging aan. Iedere deskundige zag dat aankomen. Maar de overheid leek overvallen te worden door het aantal aanvragen voor gezinshereniging. De wachttijden begonnen enorm op te lopen. ‘De IND zette extra personeel in, maar verschoof ook medewerkers van de reguliere asielprocedure naar de gezinshereniging. Daardoor ontstonden weer grote achterstanden voor asielzoekers. Er werd een taskforce ingesteld die versneld 15 duizend asielaanvragen beoordeelde en grotendeels goedkeurde. ‘De achterstanden waren vlak voor de coronacrisis nagenoeg ingelopen. Maar de geschiedenis herhaalde zich: ook die nieuwe groep statushouders vroeg gezinshereniging aan. Door corona, toen de grenzen dicht gingen, is deze crisis twee jaar uitgesteld.’ Jansen: ‘Het kabinet heeft niets geleerd van de Syrië-crisis. Het is meteen gaan afschalen en bezuinigen. Dan kom je dus capaciteit tekort. Het probleem nu is niet eens de instroom van asielzoekers of nareizigers (voor gezinshereniging, red.), want die is niet extreem hoog. Het probleem is het capaciteitstekort bij zowel IND als COA.’ Schaap: ‘Er zitten overal bottlenecks in de asielketen. In Ter Apel is het in eerste instantie de vreemdelingenpolitie, die kampt met een enorme achterstand. De asielzoekers krijgen een grijs bandje om de pols, maar zijn nog helemaal niet geregistreerd. Die worden nu rondgepompt in het land, terwijl niemand weet wie ze eigenlijk zijn. ‘Daarna moeten ze voor de eerste keer bij de IND worden gehoord, maar daar zit ook een achterstandsprobleem. De verwachting is dat voor eind dit jaar nog 27 duizend mensen bij de IND behandeld moeten worden. ‘Dan komen ze bij het COA, dat onvoldoende opvangplekken in azc’s heeft. Dat is weer het gevolg van zowel de lange asielprocedure, ook voor gezinshereniging, als de trage uitstroom van statushouders. ‘Nu worden vooral de 15 duizend statushouders die wachten op een woning gezien als de prop in de keten. Over een halfjaar zullen dat de wachtenden voor de gehoren van de IND zijn. Het hele systeem zit gewoon muurvast.’ Jansen: ‘Aan de medewerkers bij IND en COA ligt het niet: ze werken zich een slag in de rondte. Maar de procedures zijn soms wel onnodig ingewikkeld. Neem Afghanistan, dat is geen veilig land meer. Toch moeten IND’ers Afghanen indelen in allerlei risicogroepen en daarop verhoren. Het is allemaal gecompliceerd en tijdrovend. Ik lees IND-verslagen die tientallen pagina’s dik zijn. Terwijl het eigenlijk heel eenvoudig is: alleen voor de Taliban is Afghanistan veilig, alle anderen zou je gewoon een verblijfsvergunning moeten geven. ‘De IND heeft pilots lopen waarbij de medewerkers zelf bij opvanglocaties langsgaan om de gesprekken te voeren. Ik juich dat toe, maar mis soms wel de logica. Dan moeten er opeens weer op het allerlaatste moment asieladvocaten worden opgetrommeld. Ook leidt het tot onduidelijkheid en spanning bij andere asielzoekers, die niemand van de IND op bezoek krijgen. Zij komen dan bij ons aan het loket vragen: wij wachten al veel langer, wanneer komen wij aan de beurt, worden wij vergeten? ‘Dat is een vraag die constant terugkomt, ook bij nieuwkomers: weten ze eigenlijk wel dat wij er zijn? Ze zijn bang dat ze buiten beeld raken. Daarom weigeren steeds meer asielzoekers om überhaupt weg te gaan uit Ter Apel. Ze slapen daar liever buiten, dicht bij het aanmeldcentrum, dan ver weg in de crisisnoodopvang in Zeeland of Brabant. ‘En zelfs als alles geregeld is en asielzoekers een verblijfsvergunning krijgen, dan moeten ze weer wachten op een woning. Nederland is wachten, zeggen ze dan. En dat is ook zo.’ Schaap: ‘Mensen die oorlog en geweld ontvluchten, moeten hier een plek kunnen krijgen. Dat zijn we moreel en wettelijk verplicht. Dit is ook meer een bestuurlijke crisis dan een asielcrisis. Over de hele linie zie je de samenleving vastlopen omdat de overheid problemen veel te lang op z’n beloop heeft gelaten. Dat zie je ook bij de woningcrisis en de boerencrisis. ‘Van alle migranten die naar Nederland komen, is maar een klein deel asielzoeker. Het leeuwendeel bestaat uit arbeidsmigranten, internationale studenten, expats. Om dan toch steeds de focus te leggen op een kwetsbare groep die bescherming aanvraagt, daar word ik wel moe van.’ Jansen: ‘Het is relatief een kleine groep, maar wel veel in het nieuws. Het is een politiek beladen onderwerp, zeker in tijden van verkiezingen.’ Schaap: ‘Over de instroom van internationale studenten hoor je veel minder. Die moeten ook worden gehuisvest.’ Schaap: ‘Op korte termijn zijn er alleen maar lelijke oplossingen. Wij pleiten al jaren voor meer kleinschalige opvang, eerlijk verspreid over alle gemeenten in Nederland. Maar nu is er dringend grootschalige, fatsoenlijke opvang nodig om een eind te maken aan dat gesleep met mensen. De staatssecretaris moet zo snel mogelijk een spoedwet maken waarmee hij gemeenten kan dwingen mee te werken. ‘En dan niet één of een paar gemeenten uitkiezen omdat daar toevallig een geschikt pand leeg staat, zoals nu gebeurt in Tubbergen, maar alle gemeenten verantwoordelijk maken voor een eerlijk deel. Dan is het voor iedereen mogelijk om kleinschalig bij te dragen, en kan niemand naar elkaar wijzen. ‘Als je nu niks doet, blijft het hele systeem in crisis. Je moet met een paar rake klappen de crisis tot stilstand brengen, en daarna weer gaan bouwen. ‘Uiteindelijk moet er een structurele basiscapaciteit van kwalitatief goede locaties komen die gehandhaafd blijft ook als de asielinstroom wat minder wordt. Bij voorkeur zijn dat kleinschalige opvanglocaties die ook kunnen worden ingezet voor andere groepen woningzoekenden, zoals studenten of arbeidsmigranten. We moeten af van dat efficiencydenken, waarbij asielopvang steeds maar op- en afgeschaald wordt. Want dan loop je voortdurend achter de feiten aan. ‘Het is de vraag of het huidige model van asielopvang nog wel toekomstbestendig is. De organisatie is nu helemaal nationaal geregeld, maar de opvanglocaties liggen wel in gemeenten. Misschien moet je naar een model waarin gemeenten het zelf voor het zeggen hebben, ook over de organisatie van de opvang, zoals nu al met de Oekraïners gebeurt. Gewoon elke gemeente, naar rato van het inwoneraantal, verantwoordelijk maken voor de de opvang van tien tot een paar honderd asielzoekers in kleine locaties. Dat is ook beter voor het creëren van draagvlak.’||https://www.volkskrant.nl/nieuws-achtergrond/vluchtelingenwerk-waarschuwt-nederland-is-spoor-volledig-bijster-bij-de-opvang-van-asielzoekers~badfc6f7/
2022-08-19||Patiëntveiligheid hartcentrum in Zwolle in het geding, wachtlijst meer dan verdubbeld||Dat wordt duidelijk uit interne documenten in handen van de Volkskrant. De ‘patiëntveiligheid en de continuïteit van de patiëntenzorg’ zijn in het geding, schrijft het ziekenhuisbestuur in een brief die vorige week is verstuurd aan de vakgroep cardiologie. ‘De wachtlijsten worden steeds langer en ook de huidige zorg kan maar moeilijk ingevuld worden’. Uit andere interne documenten blijkt dat de wachtlijst van de polikliniek sinds maart meer dan verdubbeld is, van 3.000 naar meer dan 7.000 patiënten. Door de ontoegankelijkheid van de hartzorg in het Isala duurt het te lang voordat patiënten na een verwijzing van de huisarts terechtkunnen op de polikliniek. Daardoor verslechtert hun gezondheid en neemt de toestroom op de eerste hulp voor hartpatiënten toe, waarschuwen de documenten. Het Isala wil niet ingaan op vragen van de Volkskrant over de omvang van de wachtlijst, omdat het ziekenhuis de ‘dialoog met de betrokken partijen’ niet wil verstoren. Het Isala Hartcentrum is een van de grootste cardiologie-afdelingen van Nederland, dat patiënten uit de provincies Overijssel, Drenthe en Flevoland bedient. Het ziekenhuis kampt met een tekort aan cardiologen, onder meer door de recente schorsing van twee cardiologen. Justitie verdenkt hen ervan steekpenningen te hebben aangenomen van leveranciers van medische hulpmiddelen. De leveranciers zouden in ruil voor miljoenen euro’s een voorkeursbehandeling hebben gekregen van de cardiologen. Ook drie oud-medewerkers zijn verdachten in de zaak. Kort na de schorsing schreef het ziekenhuis te verwachten aan ‘alle patiënten de geplande zorg te kunnen leveren’. Dat lukt nu niet meer, mede omdat er een conflict is ontstaan tussen de vakgroep en het bestuur over het aannemen van nieuwe cardiologen. Daardoor zijn de patiëntveiligheid en de continuïteit van de patiëntenzorg ‘nog meer onder druk’ komen te staan dan al het geval was, schrijft het bestuur. Het ziekenhuisbestuur heeft nu ingegrepen: zeker een jaar lang mogen de cardiologen niet meer zelf beslissen over hun toekomstige collega’s. De raad van bestuur van het ziekenhuis en een afvaardiging van de overige medisch specialisten in het ziekenhuis schuiven vanaf nu aan bij de sollicitatieprocedure, schrijft het ziekenhuisbestuur aan de cardiologen. Ook op vragen over de onenigheid tussen de vakgroep en het ziekenhuisbestuur wil het Isala niet ingaan. ‘We doen er momenteel samen alles aan om de ontstane situatie te normaliseren en zetten alles op alles om de capaciteit zo snel mogelijk op orde te hebben, zodat patiënten de best mogelijke cardiologische zorg van ons kunnen krijgen’, laat een woordvoerder weten. Zo zijn er vier cardiologen uit andere ziekenhuizen aangenomen en is het Isala in gesprek met commerciële klinieken in de regio over het overdragen van patiënten. Al voordat de twee verdachte cardiologen werden geschorst, verkeerde de hartzorg in het Isala in zwaar weer. Al maanden heerst een ‘dagelijkse dreiging van een opnamestop’, waarschuwen de documenten. Dit komt onder meer door een tekort aan verpleegkundigen, de naweeën van de coronacrisis, en de moeizame werving van nieuwe cardiologen. ‘Als het zo doorgaat, is er over vijf jaar geen functionele eenheid Acute Cardiologie’, valt te lezen in een document uit het voorjaar. De afgelopen maanden zijn dan ook al maatregelen getroffen. Zo is de duur van telefonische consulten ingekort, zijn de openingstijden van de polikliniek verruimd en draaien artsen meer poliklinische consulten. Het risico op te hoge werkdruk door de maatregelen is aanwezig, waarschuwen de documenten. De Inspectie Gezondheidszorg en Jeugd (IGJ) laat weten dat het ziekenhuis de Inspectie heeft ingelicht over de risico’s van de huidige situatie en de voorzorgsmaatregelen die het heeft getroffen. De IGJ stelt daarom geen intensiever toezicht in. ‘Als die maatregelen voldoende zijn, zijn er geen aanvullende acties vanuit ons nodig’, zegt een woordvoerder. De onrust op de afdeling cardiologie van het Isala, het grootste niet-academische ziekenhuis van Nederland, speelt al jaren. Uit interne rapporten waarover de Volkskrant eerder berichtte, blijkt dat er sprake is van vriendjespolitiek en een verziekt werkklimaat.||https://www.volkskrant.nl/nieuws-achtergrond/patientveiligheid-hartcentrum-in-zwolle-in-het-geding-wachtlijst-meer-dan-verdubbeld~bf583aa5/
2022-08-19||De Volkskeuken: andere aardappelsalade||Ach, zo’n zomervakantie, al is-ie bijna voorbij, die nodigt uit tot barbecueën in de tuin met vrienden of in de straat, met buren of in het park, en dan neemt iedereen wat mee, want vele handen maken licht werk. Vaak krijg je bij zo’n potluck barbecue een prachtig allegaartje van brood met sausjes, zelfgemaakte hamburgers, meloen in vele variëteiten, vegaspiesjes, kipkluifjes en vaak ook huzaren- of aardappelsalade. Op zich is er niets mis met zo’n stevige salade, maar meestal komen die dingen uit een grote plastic bak uit de supermarkt. En dat is niet alleen niet zo lekker, het smaakt ook altijd hetzelfde. Dat kan anders. Nu staat het hele internet en het huishoudkookboek-dat-nog-van-uw-ouders-was vol recepten voor allerhande salades op mayonaisebasis. Daar zou u dus menige hapjestafel mee kunnen vullen, maar ik doe er graag toch nóg eentje bij: deze aardappeldoperwtensalade is niet alleen makkelijk te maken, hij is ook nog eens heel lekker en door de munt smaakt het absoluut anders dan de fabrieksversies. Ingrediënten: 600 g aardappelen 450 g diepvriesdoperwten 6 eieren 4 eetl. mayonaise 4 eetl. crème fraîche sap van een halve citroen 8 takjes verse munt, de blaadjes gehakt peper en zout 1 bosje bosui 1 krop met drie soorten sla Schil de aardappelen, snijd ze in blokjes van ruim 1 bij 1 centimeter en kook ze samen met de doperwten in ruim water met zout in 5 minuten gaar. Proef of de aardappelen echt gaar zijn, stort ze dan in een vergiet en laat ze zeker een kwartier afkoelen. Kook de eieren hard, laat ze schrikken in koud water en pel ze. Klop een sausje van de mayonaise, crème fraîche, citroensap, munt en wat peper en zout. Hak de bosui in ringetjes. Haal wat leuke blaadjes van de sla af en schik die op een schaal. Snijd de rest in reepjes. Meng die met de aardappelen en doperwten, het sausje en bijna alle bosuitjes. Schep de salade op de schaal, duw de slablaadjes er mooi omheen, halveer de eieren en schik ze er netjes op. Bestrooi met bosui, dek af en haast u naar uw afspraak. Of verdeel de salade over vier borden, als u die als maaltijd wilt eten. Vers knapperig brood is er lekker bij en verder alles wat u op een barbecue vindt.||https://www.volkskrant.nl/beter-leven/de-volkskeuken-andere-aardappelsalade~b29c162f/
2022-08-19||Facebook en Instagram verwijderen accounts antivaccin-organisatie van Robert Kennedy Jr.||Children’s Health Defense, dat onder leiding staat van Robert Kennedy Jr., een neef van voormalig Amerikaanse president John F. Kennedy, is een van de meest invloedrijke antivax-organisaties op sociale media, waar het regelmatig misleidende beweringen heeft verspreid over vaccins en andere publieke gezondheidsmaatregelen om de coronapandemie onder controle te krijgen. Kennedy Jr. beschuldigt Meta er op zijn beurt van het recht op vrije meningsuiting te schenden. ‘Facebook treedt hier op als vertegenwoordiger van de kruistocht van de federale regering om elke kritiek op het draconische beleid het zwijgen op te leggen’, aldus Kennedy Jr. in een verklaring. CHD claimt ‘honderdduizenden’ abonnees op de Facebook- en Instagramaccounts te hebben en deelde in zijn verklaring screenshots waarop de verwijdering van deze accounts wegens ‘desinformatie’ te zien was. Enkele maanden geleden ontstond commotie over uitspraken van Kennedy Jr., toen hij tijdens een bijeenkomst van CHD in Washington felle kritiek leverde op Anthony Fauci, de medische topadviseur van de Amerikaanse regering. Volgens Kennedy Jr. organiseerde Fauci een ‘fascistisch’ regime. ‘Er worden mechanismen ontwikkeld waaraan niemand kan ontkomen, waarvoor niemand zich kan verstoppen’, zei hij, onder meer verwijzend naar 5G en het coronapaspoort. ‘Zelfs in het Duitsland van Adolf Hitler kon je nog de Alpen oversteken om naar Zwitserland te gaan. Of je kon je verstoppen op zolder zoals Anne Frank dat deed.’ Er kwam veel kritiek op de uitspraken van Kennedy Jr., onder andere van het Holocaustmuseum in Washington, dat de uitlatingen ‘zeer beledigend’ vond. Daarop bood Kennedey Jr. zijn excuses aan. Kennedy Jr. was vorig jaar al van Instagram verwijderd, maar heeft nog wel een actieve account op Facebook.||https://www.volkskrant.nl/nieuws-achtergrond/facebook-en-instagram-verwijderen-accounts-antivaccin-organisatie-van-robert-kennedy-jr~bda9424b/
2022-08-19||De Volkskrant tv-selectie voor vrijdag 19 augustus||NPO 1, 17.13 uur Door de lage waterstand ziet de Maas er momenteel minder indrukwekkend uit dan vorig jaar, toen Huub Stapel een reis maakte langs de belangrijke Europese levensader. Stapel kent de Maas uit zijn jeugd, want de in Tegelen geboren acteur ging er als kind vaak zwemmen. In Langs de Maas duikt hij in de geschiedenis, economie, natuur en cultuur van de waterweg. In de eerste aflevering gaat Stapel op zoek naar de bron van de Maas in Noord-Frankrijk. Hij ontmoet een familielid van Jeanne d’Arc en staat in Verdun stil bij de erfenis van de Eerste Wereldoorlog. Net 5, 20.30 uur (Thriller, Paul Greengrass, 2013) Tom Hanks speelt sterk als kapitein van het vrachtschip Maersk Alabama, dat in 2009 door Somalische piraten werd overmeesterd (al vonden de echte bemanningsleden na de première dat zijn vertolking wel wat minder onzelfzuchtig had mogen zijn). Hij, regisseur Greengrass en scenarist Billy Ray maken van Phillips een man die zijn vak verstaat, maar het soms ook niet meer weet wanneer zijn schip wordt gekaapt door een op qat trippende piratenbende, aangevoerd door de stoutmoedige Muse, een uitstekende en voor een Oscar genomineerde rol van debutant Barkhad Abdi. Één, 21.15 uur Straatvegers doen een lugubere vondst in Newcastle. Ze treffen het mishandelde lichaam van Luke Sumner aan, niet ver van zijn woning. Als rechercheur Vera Stanhope (Brenda Blethyn) van de patholoog hoort dat Luke nog uren heeft geleefd voordat hij aan zijn verwondingen is bezweken, besluit ze de laatste avond van het slachtoffer te reconstrueren. In de misdaadserie Vera ontdekt de speurder dat Luke een moeilijke jeugd had, met een vader die werd vermoord en een moeder met wie hij geen contact had. Een praatje met Lukes werkgever levert een spoor op. NPO 2, 22.08 uur Documentairemaker Lieve Blancquaert sluit haar onderzoek naar de seksbeleving door verschillende nationaliteiten en culturen af in haar thuisland België. Daar onderzoekt ze een statistisch cijfer dat haar doet duizelen, namelijk dat twee op de drie Belgen ooit te maken heeft gekregen met seksueel geweld. Hulpverleners denken dat een betere seksuele opvoeding, slachtofferhulp en daderbegeleiding nodig zijn om dit probleem aan te pakken. Blancquaert kijkt mee bij een zorgcentrum tegen seksueel geweld, zedeninspecteurs van de politie en een protest van activisten. NPO 2, 23.04 uur In de jaren twintig openen de Britse Bella Ainsworth (Natascha McElhone) en haar echtgenoot Lucian een luxe hotel in de Italiaanse kunstplaats Portofino. Ze ontvangen er aristocratische Britten die komen proeven van het aangename klimaat, de cultuur en het landschap. Op de achtergrond voltrekt zich echter een politieke omwenteling die Italië voorgoed zal veranderen. Het zesdelige kostuumdrama Hotel Portofino volgt zowel de eigenaren en rijke hotelgasten als de personeelsleden van bescheiden afkomst; een kunstje dat werd afgekeken van Downton Abbey. Eén, 23.10 uur (Drama, Sydney Pollack, 1985) Grote filmers als Orson Welles, David Lean en Nicolas Roeg hadden zich eerder stukgebeten op de verfilming van Out of Africa, naar de memoires van de Deense schrijver Karen Blixen. Meryl Streep speelt hier Blixen, Robert Redford is de avonturier die haar op haar koffieplantage in Kenia bezoekt. De productie verliep niet soepel (Redford speelde zijn personage oorspronkelijk met Engels accent, Pollack vond dit afleiden en liet hem zijn tekst opnieuw inspreken), maar de film won zeven Oscars, onder meer in de categorieën film, regie en scenario, en uiteraard voor de schitterende fotografie van het Afrikaanse landschap en de muziek van John Barry. NPO 2, 00.07 uur (Detective, Robert Moore, 1976) Hoe kwam de grote schrijver Truman Capote terecht in de plezierige en pretentieloze Agatha Christie-parodie Murder by Death? Zijn rol als rijkaard die vijf speurders inhuurt om in zijn landhuis een moord op te lossen, is een veel groter raadsel dan die moord zelf. Het zou Capotes enige officiële filmrol blijven: hij verscheen weliswaar ook in Woody Allens Annie Hall (1977), als de zogenaamde winnaar van een wedstrijd voor Truman Capote-dubbelgangers, maar voor dat optreden kreeg hij niet eens een vermelding in de aftiteling.||https://www.volkskrant.nl/cultuur-media/de-volkskrant-tv-selectie-voor-vrijdag-19-augustus~b818894f/
2022-08-19||CBS: ‘Omzet Nederlandse industrie fors hoger, vooral door prijsstijgingen’||De omzetontwikkeling was het hoogst voor de raffinaderijen en chemie. De aardolie- en de chemische industrie zagen hun inkomsten omhoogschieten met respectievelijk ruim 101 en 39 procent. De prijzen in deze industrieën gingen met respectievelijk 112,2 en 40,9 procent omhoog. Ook de papierindustrie (plus 32 procent) en de voedings- en genotmiddelenindustrie (plus 27,1 procent) boekten flink meer omzet. De basismetaal- en metaalproductenindustrie, de transportmiddelenindustrie en de hout- en bouwmaterialenindustrie zetten ruim 10 procent meer om dan vorig jaar. De textielindustrie bungelde onderaan met een stijging van zo’n 7 procent. Volgens het statistiekbureau zijn industriële ondernemers voor het derde kwartaal wat minder positief over de omzetgroei. Het CBS maakte ook bekend dat het aantal faillissementen van industriële bedrijven in het tweede kwartaal hoger was dan een jaar eerder. In de afgelopen periode gingen 39 van deze ondernemingen over de kop, tegen 24 een jaar eerder.||https://www.volkskrant.nl/nieuws-achtergrond/cbs-omzet-nederlandse-industrie-fors-hoger-vooral-door-prijsstijgingen~bb8bd6d3/
