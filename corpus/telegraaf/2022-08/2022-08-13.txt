2022-08-13||Linksom of rechtsom moet Slot er een linksbenige linksback bij||Als er iemand geen gezucht en gevloek verdient, is het wel de nijvere Feyenoord-back Marcus Pedersen. De Noor liep zich zaterdagavond tegen Heerenveen de longen uit het lijf, hielp een paar keer zijn centrumverdedigers met indrukwekkende sprints uit de brand, dook nog op voor Heerenveen-doelman Noppert, maar werd tegengehouden door een handicap: hij is rechtsbenig en stond linksback. Daardoor stokte menige aanval over links, met de nodige gvd’s vanaf de tribune tot gevolg. Feyenoord-Heerenveen (0-0) was mede door de gemankeerde linksback best een verzoeking. Heerenveen trok zich terug met soms wel negen man, onder wie drie centrale verdedigers. Feyenoord-coach Arne Slot: ‘Er was daardoor alleen nog een klein beetje ruimte aan de zijkanten. Ons aanvalsspel liep over rechts beter. Dat komt ook omdat bij ons een rechtsbenige speler linksback staat. Daardoor krijg je geen goede, harde voorzetten.’ Feyenoord speurt al maanden stad en land af naar een goede linksbenige linksback, want het wist dat Tyrell Malacia zou vertrekken. De kersverse Peruaanse aanwinst Marcos López is inmiddels in Rotterdam, maar wordt niet direct gezien als eerste keus. Het werpt automatisch de vraag op waarom er vandaag de dag nog steeds maar zo weinig spelers tweebenig zijn. Of op zijn minst met hun mindere been behoorlijk kunnen trappen. ‘Dilrosun, maar ja die moet natuurlijk naar zijn linkerbeen,’ sprak NOS-commentator Frank Wielaard toen Feyenoord-aanvaller Javaîro Dilrosun de bal voor zijn rechtervoet kreeg in kansrijke positie. Het grote voordeel van tweebenigheid werd jarenlang uitgedragen door recordinternational Wesley Sneijder. Dat hij kon wegdraaien, kappen, passen en schieten met links en rechts gaf hem een voordeel tegenover zijn puur linksbenige concurrent Rafael van der Vaart. Deels was die tweebenigheid aangeboren, deels ook gestimuleerd door jeugdtrainer Patrick Ladru. Volgens Slot is er bij een eerste elftal geen tijd om veel aandacht aan de ontwikkeling van het mindere been te schenken. ‘Er zijn zo veel dingen die wij moeten trainen, en dit onderdeel heb je niet snel aangeleerd. Het is vooral iets voor jeugdtrainers.’ Heerenveen-coach Kees van Wonderen probeert ook bij het eerste elftal flankspelers specifieke acties te laten trainen waardoor ze wel met hun mindere been moeten passen. ‘Maar om echt tweebenig te worden, dat zit vooral in de speler zelf. Bij Twente was Dusan Tadic elke dag nog een uur bezig om acties met links en rechts uit te voeren. Maar je kunt er niet bij 25 spelers iedere dag bovenop zitten, je kan ze wel proberen een spiegel voor te houden. Zeker voor een flankspeler is tweebenigheid belangrijk. Je bent minder voorspelbaar en kunt makkelijker een assist geven. En clubs kijken naar statistieken. Toch denken veel spelers: lul maar raak.’ Van Wonderen kreeg als jeugdspeler zelf onderricht van techniekgoeroe Wiel Coerver. ‘Ik werd niet alleen gedwongen te passen met links en rechts, maar ook om met beide benen te passeren. Zo kreeg ik steeds meer gevoel in beide benen.’ Toch voelt de Heerenveen-trainer, zeker wat aanvallers betreft, ook wel voor de theorie van hockeycoach Marc Lammers die stelt dat je juist je sterke punten moet perfectioneren. Zijn spits Sydney van Hooijdonk zal Van Wonderen daarom niet opdragen om tijdens trainingen alleen maar met links af te werken. ‘Zijn vader (oud-spits Pierre van Hooijdonk, red.) is multimiljonair geworden doordat hij zo hard op zijn rechterbeen had getraind.’ Van Hooijdonk senior (46 interlands) zelf in een eerder interview: ‘Er zijn zat situaties geweest dat ik veel had gehad aan een goed linkerbeen, maar ik probeerde steeds zo te lopen dat ik uitkwam voor mijn rechterbeen waar ik vanaf mijn vierde in heb geïnvesteerd. Ik denk niet dat ik zover was gekomen als ik voor beide benen een 8 had, in plaats van een 10 voor rechts en een 4 voor links.’ Volgens Fred Duijnstee, schrijver van het boek De route naar tweebenigheid is het mogelijk om spelers op latere leeftijd tweebenig maken. Duijnstee heeft een eigen voetbalschool en werkte bij de Regionale Talenten Opleiding van FC Utrecht, daarvoor was hij professioneel contrabassist. ‘Net als in de muziek gaat het om timing, ritme, anticiperen en hard studeren zodat je ergens op kunt terugvallen als je op dat podium staat. Natuurlijk ook om talent. Aanvallers die tweebenig willen worden, dat lukt wel. Verdedigers zijn meestal wat houteriger, hebben minder balgevoel. Maar het kan.’ Hij wijst op Joël Veltman en Denzel Dumfries. ‘Veltman moest bij Ajax ineens weer rechtsback spelen. Dat ging eerst moeizaam, maar plots gaf hij goede voorzetten, zelfs met zijn mindere linkerbeen. Die had er echt in geïnvesteerd. Dat gerotzooi om een bal naar je goede been te krijgen, ziet er niet uit en kost te veel tijd. Een paar uur per dag gericht erop trainen en het behoort tot het verleden.’||https://www.volkskrant.nl/sport/linksom-of-rechtsom-moet-slot-er-een-linksbenige-linksback-bij~b8f7f55c/
2022-08-13||De Zoete pakt brons op afvalkoers bij EK baanwielrennen: ‘Dit had ik niet verwacht’||Daar ga ik weer, dacht Mylène de Zoete. De 23-jarige baanwielrenster reed boven in de tijdelijke EK-baan die in de Neue Messe in München is opgebouwd toen het in de diepte naast haar mis ging. Als een rijtje dominostenen kukelden de rensters in de afvalkoers van onderen naar boven. Het laatste steentje tikte het achterwiel van De Zoete aan. ‘Maar ik wist ‘m recht te houden.’ Ze ging niet weer. Ze klapte niet tegen de baan als aan het begin van deze EK-finale. In één van de eerste rondes werd De Zoete naar haar gevoel gesandwicht tussen twee tegenstanders en ging onderuit. Ze stofte zichzelf af en stapte weer op. Ze klapte ook niet tegen de baan zoals vorig jaar, toen ze niet op tijd was om weer terug in de wedstrijd te komen. Bij een valpartij wordt de wedstrijd geneutraliseerd en hebben de gevallenen zes ronden om weer op te stappen. Toen, in Apeldoorn, had De Zoete een wiel van een concurrent tussen de ribben gekregen en lag ze naar adem te happen. Tegen de tijd dat ze weer boven jan was, was de koers zonder haar alweer op gang geschoten. In München was ze op tijd weer in de baan en kon haar weg naar brons vervolgen. Het is haar eerste individuele medaille bij een internationaal titeltoernooi. ‘Dit had ik niet verwacht’, lachte De Zoete, die voor de televisiecamera van de NOS uitgelegd kreeg hoe ze haar microfoon moest vasthouden en dat ze niet in de lens moest kijken. Al was ze vorig jaar lid van de ploeg die Europees kampioen achtervolging werd, zo vaak stond ze nog niet voor de camera. Ze had haar medaille in München te danken aan haar strategische flexibiliteit. Van nature is ze een rijdster die de luwte opzoekt in de kop van het pelotonnetje. De slachtoffers van de afvalkoers vallen immers aan de achterkant, waar elke twee ronden de laatste uit de wedstrijd wordt genomen. Maar zaterdagavond was het nerveus op haar favoriete plekje, achter degene op kop. Zo nerveus dat het tot de twee valpartijen leidde. De tweede was zo hevig dat wereldkampioene Letizia Paternoster niet meer zelf de baan kon verlaten. Na ruim een kwartier medische verzorging werd ze, bij kennis, met een nekbrace per brancard naar het ziekenhuis gebracht. Nadat de wedstrijd met de overgebleven renster was herstart, besloot De Zoete juist de staart op te zoeken. Bij elke afvalling sprintte ze keurig getimed naar voren. Zoiets kost kracht, maar het leek haar beter dan weer een crash te riskeren. ‘En ik ben een sprinter.’ Het loonde. Ze wist op die manier stand te houden tot de laatste drie. Op dat moment waren de benen wel zo leeg dat ze niet meer kon mee strijden met Lotte Kopecky, de Belgische die de zege greep, en de zilveren Britse Pfeiffer Georgi. Van tevoren was er veel te doen om de baan in München, die speciaal voor het EK in de Neue Messe, een groot beurscomplex, is opgebouwd. Die is 200 meter lang, en daarmee 50 meter korter dan de meeste wielerbanen. Bovendien is de vorm zodanig dat er vrij korte rechte einde zijn. Dat maakt het gevaarlijk, oordeelde onder anderen sprinters Jeffrey Hoogland en Harrie Lavreysen. Zij namen daarom niet aan het individuele sprinttoernooi deel. Volgens De Zoete speelde de vorm van de baan ook een rol in de chaotische afvalkoers. Omdat de rechte einden kort zijn is er minder tijd waarin het pelotonnetje rechtdoor rijdend tot rust kan komen. ‘En in die bochten gebeurt het twee keer.’ Maar toch. Het is niet alleen de baan, weet De Zoete. Het is ook gewoon de afvalkoers. ‘Dat is altijd chaos.’||https://www.volkskrant.nl/sport/de-zoete-pakt-brons-op-afvalkoers-bij-ek-baanwielrennen-dit-had-ik-niet-verwacht~b69264e8/
2022-08-13||Nieuwe afgang voor Ten Hags Manchester United: 4-0 tegen Brentford||Na het afgelopen rampseizoen leefde bij United de overtuiging dat het niet slechter kon. Dat blijkt te optimistisch te zijn. Wat de Mancunians in het snikhete Community Stadium lieten zien, valt met geen pen te beschrijven. Aanvallend stelde het niets voor, ondanks de terugkeer van Cristiano Ronaldo in de basis. Het middenveld slaapwandelde en de verdediging leek een zonnesteek te hebben. Nieuw ten opzichte van vorig seizoen was dat ook de keeper deelde in de malaise. In de tiende minuut dook David de Gea knullig over een houdbare schuiver van Josh Dasilva heen. Kort daarvoor was Ronaldo van de bal gezet door de gretige en jagende spelers van Brentford. De gastheren deden hun bijnaam The Bees eer aan door de Mancunians voortdurend lastig te vallen. Hun voornaamste doelwit waren de verdedigers van United die nu eenmaal niet de kwaliteit bezitten om op te bouwen. Op die manier ontstond ook de tweede goal, acht minuten later. Lisandro Martínez nam de doeltrap en schoof de bal naar zijn doelman. De Gea maakte vervolgens een pupillenfout door de bal door het midden naar de onder druk staande Christian Eriksen te passen. De Deen werd van de bal gezet door zijn landgenoot Mathias Jensen, die makkelijk de 2-0 binnenschoof. Voor Eriksen was de terugkeer naar Brentford een drama. Nadat de spelverdeler vorige week als spits was opgesteld, opereerde hij nu als verdedigende middenvelder. De United-verdediging heeft niet alleen moeite met opbouwen, maar ook met hoge ballen. Dat bleek na een half uur spelen. Bij een hoekschop won Ivan Toney bij de tweede paal een kopduel van Eriksen en bij de andere paal was de kleine Martínez vervolgens geen partij voor de sterke verdediger Ben Mee. In de rust zou de oud-Ajacied worden vervangen. Voor de wedstrijd had Ruud Gullit, terecht, zijn vrees uitgesproken dat Ten Hag het fysieke gehalte van de Premier League misschien onderschat. De van Burnley overgekomen Mee typeert het slimme, gerichte aankoopbeleid waar Brentford bekend om staat. Het tegenovergestelde is het geval bij de vervallen grootmacht uit Manchester. Twee van de aankopen – Eriksen en Martínez – beleefden een beroerde eerste helft. De derde aankoop, Tyrell Malacia, kwam erin toen de wedstrijd al verloren was. Hoe groot de paniek bij United is, bleek begin vorige week toen gelekt werd dat Ten Hag overwoog om Marko Arnautovic naar Old Trafford te halen. Ten Hag had voor de wedstrijd gezegd dat versterkingen noodzakelijk zijn. De selectie die hij nu heeft, is kwalitatief nog minder dan vorig jaar. Van de Tukker is bekend dat hij spelers beter kan maken, maar dat is bij prutsers als Fred, Scott McTominay en Harry Maguire een te grote opgave. Het probleem is dat echte topspelers niet meer naar het Theatre of Dreams willen komen, waardoor de club nu onderhandelt met het Franse probleemkind Adrien Rabiot, die weg wil bij Juventus, maar ongewild is. Het was echter niet alleen zo dat Manchester United zo slecht speelde. Wat Brentford liet zien was bij vlagen fantastisch. Trainer Thomas Frank heeft een hecht team gesmeed, waarbij Eriksen amper wordt gemist. Hoe goed de West-Londense club is, bleek bij de vierde goal. In zijn eigen strafschopgebied zette Jensen – hij weer – de onzichtbare Jadon Sancho van de bal en stuurde Toney de diepte in. De spits legde de bal planklaar voor collega Bryan Mbeumo. Het was de eerste zege van Brentford op The Reds sinds 1938. En wat voor een. Voor United geldt de wijsheid van de Duitse filosoof Arthur Schopenhauer: het ergste moet nog komen. Op 22 augustus ontvangt het Liverpool.||https://www.volkskrant.nl/sport/nieuwe-afgang-voor-ten-hags-manchester-united-4-0-tegen-brentford~bab69921/
2022-08-13||Heeft BBB wel de juiste mensen voor het landsbestuur?||Soms lopen de emoties even hoog op. Als de 53-jarige Kees Hanse vertelt over zijn zoon die nu in Canada is om te kijken of hij daar een boerenbestaan kan opbouwen, bijvoorbeeld. ‘Ja, dan breek ik even, hoor’, zegt de verder goedlachse akkerbouwer uit Zeeland. ‘Wij hebben een héél gezond bedrijf, maar toch is het de vraag of mijn zoon een toekomst heeft in Nederland.’ Het maakt Hanse ‘strijdbaar’ om politiek actief te worden voor de BoerBurgerBeweging (BBB), vertelt hij zaterdag in de verzengende hitte op het erf van een collega-boer in het Zeeuwse Arnemuiden. Volgens de akkerbouwer kan de Nederlandse bevolking zichzelf niet meer voeden als het boeren onmogelijk wordt gemaakt om hun bedrijf uit te oefenen. Experts die voorrekenen dat dit niet zo is, vertrouwt hij niet. Het is voor het eerst dat de politieke partij die de wind zo in de zeilen heeft, haar kandidaten voor de provincialestatenverkiezingen voorstelt aan het publiek. Naast Kees Hanse drentelen op deze bloedhete zaterdagmiddag ook Berend Boone, Eelco Van Hoecke, Antje Dees-de Vries en Arno Vael in de schaduw van een brede boom om elkaar heen. Ze zijn ‘best zenuwachtig’, biecht een van hen op, om voor het eerst in het volle aandachtslicht van de pers te stappen. Dat is niet gek. De belangstelling van de media is groot. Het vijftal wordt van alle kanten gefilmd, gefotografeerd en ondervraagd. Deels komt dat doordat BBB heel hoog in de peilingen staat – als er nu verkiezingen zouden zijn, zou de partij na de VVD de tweede partij van het land worden. Maar de aandacht is vooral groot omdat tot nu in nevelen gehuld bleef wie er zitting nemen in het provinciebestuur en mogelijk zelfs de Eerste Kamer als de partij in maart 2023 daadwerkelijk zetels weet te bemachtigen. Achter de schermen blijkt BBB al sinds vorig najaar bezig met het screenen en opleiden van kandidaten voor alle twaalf provinciebesturen, bevestigt partijvoorzitter Erik Stegink. Ook deze zomer is gebruikt om samenhorigheid te kweken en op elkaar ingespeeld te raken. Het vijftal in Zeeland kent elkaar ook al redelijk goed door de vele kennismakingsbijeenkomsten, debatcursussen en hun WhatsAppgroep. Dat investeren in een teamgevoel is een verschil met veel andere nieuwe partijen, denkt partijvoorzitter Stegink. ‘Dat maakt ons uniek.’ Hij vertelt de vijf Zeeuwse kandidaten over een oud-Forumlid dat zijn collega’s in het provinciebestuur pas leerde kennen op de dag van de beëdiging. Met alle gevolgen van dien. ‘Wij doen dat anders’, zegt Stegink. Ook de Zeeuwse kandidaten zijn doordrongen van die boodschap. De woorden ‘team’ en ‘wij’ nemen ze bijna om de zin in de mond. ‘Alleen samen sta je sterk’, zegt Kees Hanse bijvoorbeeld diverse malen. ‘De belangrijkste eigenschap van de BBB-kandidaten is dat ze goed in een team kunnen werken’, stelt rayonhoofd Arno Vael, die de kersverse politici voor Zeeland selecteerde. Een eerste gesprek aan de keukentafel zei hem vaak al genoeg: ging het hier om iemand die ter meerdere eer en glorie van zichzelf de politiek in wilde of om iemand die samen met anderen iets wilde bereiken? ‘Aan haantjes hebben we niet zoveel.’ En zo lijkt veel communicatie er inmiddels op gericht om potentiële kiezers ervan te overtuigen dat BBB niet de zoveelste snelgroeiende partij is die door intern geruzie weer zal imploderen. Het horrorscenario dat er hetzelfde bij BBB zal gebeuren als bij de LPF, Forum voor Democratie of Volt moet koste wat kost voorkomen worden. Die partijen kwamen veel in het nieuws toen leden boos opstapten of rollebollend met elkaar over straat gingen. ‘Heeft BBB wel de juiste mensen?’, is ook een vraag die BBB-leider Caroline van der Plas met enige regelmaat hoort tijdens gesprekken in het land. Hoewel ze nog steeds beducht is vanwege de doodsbedreigingen die ze onlangs kreeg, is ook zij deze zaterdag naar Arnemuiden gekomen. Wel werden locatie en tijdstip van de Zeeuwse bijeenkomst geheim gehouden totdat de BBB-leider het boerenerf weer had verlaten. Op verjaardagen en borrels krijgt Van der Plas vaak te horen dat mensen BBB heel interessant vinden, vertelt ze, maar bespeurt ze ook twijfels over de stabiliteit van de partij. ‘We zijn dus al maanden bezig met selecteren en opleiden van kandidaten. Dat is wat we vandaag ook willen laten zien. Ik kan niet garanderen dat er niks mis zal gaan, maar dat proberen we zo veel mogelijk te voorkomen.’ De BBB-leider onderstreept dat de partij serieuze plannen heeft om mee te doen aan het landsbestuur. ‘Als we de provincialestatenverkiezingen winnen, kan de partij ook Eerste Kamerleden leveren. Een zetel of acht in de senaat moet zeker mogelijk zijn, schat Van der Plas. ‘Dan moet het kabinet ook met ons onderhandelen.’ VVD-premier Mark Rutte lijkt de partij inmiddels als een grote uitdager bij de eerstvolgende verkiezingen te zien. Bij de start van het zomerreces, half juli, erkende hij dat alle partijen op verlies staan ‘behalve BBB’. Van der Plas voelt zich heel comfortabel bij die uitdagersrol. ‘Zeker!’, zegt ze. Ze vindt het tijd dat BBB aan de knoppen gaat zitten. Dat gevoel wordt hier breed gedeeld. Enkele minuten later zegt partijvoorzitter Stegink in een toespraak dat een lid hem emotioneerde door de hoop uit te spreken dat ‘Caroline minister-president zou kunnen worden’. ‘Ik denk dat we met dit team de grootste kunnen worden’, zegt ook het Zeeuwse rayonhoofd Arno Vael. Als het zover is en BBB’ers zitting nemen in het provinciebestuur, dan gaan ze dus mooi niet zomaar het Haagse stikstofbeleid uitvoeren. ‘Het is tijd voor meer boerenverstand in het land’, zegt kandidaat-BBB’er en oud-Forum-lid Eelco Van Hoecke. ‘Wij zijn er klaar voor.’||https://www.volkskrant.nl/nieuws-achtergrond/heeft-bbb-wel-de-juiste-mensen-voor-het-landsbestuur~b2cbceff/
2022-08-13||Roeiers te vermoeid voor goud bij EK: ‘Het is een mooi tussendoortje’||‘We hebben hier overheen getraind’, zegt de een na de andere Nederlandse roeier over het EK in München. Ze hebben geen rust genomen, maar voluit doorgetraind op weg naar het veel belangrijkere WK dat in september in Tsjechië wordt betwist. Het zorgt voor vermoeide lijven in de boten op de Regattastrecke in Oberschleißheim, een dorpje even buiten München. En dus eindigt de eerste finaledag zonder goud voor Nederland. ‘Dit is wat er vandaag in zat’, zegt Laila Youssifou. ‘Dit’ is de tweede plaats op de dubbel-twee voor haar en Roos de Jong. Hun tijd over de twee kilometer lange roeibaan, bij stevige tegenwind: 7.21,84. De Roemeense boot ging heel veel sneller en koerste naar goud in 7.14,85. Zelf hadden Youssifou en De Jong niet eens door hoe groot het gat was. Roeiers blikken onderweg wel naar de zijkant, maar de Roemenen waren aan de rand van hun gezichtsveld al lang niet meer te zien. Omkijken is er sowieso niet bij. ‘De kans dat je dan een mishaal maakt is groot en je gaat er ook niet harder van varen’, zegt De Jong, die vorige zomer in dezelfde boot olympisch brons veroverde met Lisa Scheenaard. Ze konden niet anders dan berusten in hun achterstand op de Roemenen. ‘We hebben gisteren nog 22 kilometer gevaren. Dat is helemaal geen ideale racevoorbereiding’, zegt Rik Rienks. Elf keer moesten ze de roeibaan heen en weer. Zoiets bot de explosiviteit van de arm- en beenspieren af. En toch snelde Rienks samen met zijn jongere broer Ralf, Ruben Knab en Sander de Graaf de vier zonder stuurman, de ‘vier-zonder’, op weg naar de tweede tijd: 6.17,69. Groot-Brittannië greep het goud in 6.15,43. Het is de aanpak die Eelco Meenhorst, na de Spelen als hoofdbondscoach van de roeibond aangesteld, voorstaat: hard en veel trainen. Pieken gebeurt weinig en moet alleen bij de belangrijkste toernooien. Alleen dan wordt er in de aanloop gas teruggenomen om uitgerust aan de start te kunnen verschijnen. In Tokio leidde die aanpak bij de dubbel-vier tot goud, die boot werd toen al begeleid door Meenhorst. Ditzelfde moet bij het WK succes opleveren, maar het EK is niet belangrijk genoeg. Een ander aspect van Meenhorsts benadering is het schuiven en variëren met de bemensing van de boten in dit na-olympisch jaar. En dus is bijna geen enkele boot zoals vorige zomer. Zo behalen Ymkje Clevering en Veronique Meester, vorige zomer olympisch zilver in de vier-zonder, op dit EK brons in de twee-zonder. En zit Abe Wiersma, lid van de gouden dubbel-vier van Tokio, in het zonnige Oberschleißheim in de acht. Pas dit voorjaar werd hem gevraagd of hij het wilde proberen in die grootste boot. Dat wilde hij wel. Wiersma begrijpt wel waarom er geschoven wordt met de pionnen. ‘Dit is het jaar om te experimenteren. Alle kansen worden aangegrepen wat voor boten ze kunnen neerzetten.’ Ondanks een misslag, ‘een snoek’, in het begin wist de ploeg, met naast de olympisch kampioen ook Niki van Sprang, Lennart van Lierop, Guillaume Krommenhoek, Michiel Mantel, Jacob van de Kerkhof, Mick Makker en Guus Mollee, de tweede plek te halen in 5.54,21. De Britten waren een stuk rapper in 5.49,67. Zilver was er ook voor de dubbel-vier bij de vrouwen met Bente Paulis, Nika Vos, Tessa Dullemans en Ilse Kolkman. Met 6.52,52 legden ook zij het af tegen de Britse boot, die 6.49,21 klokte. ‘We zijn niet op ons best nu, helaas’, zegt Paulis, jongere zus van Ilse Paulis, de olympisch kampioene in de lichte dubbel-twee in 2016. Ze is tevreden met het resultaat. Ook zij voelt de vermoeidheid van de harde trainingsweken nog in haar ledematen en dan is tweede helemaal niet beroerd. Het einde wat de harde training betreft is nog niet in zicht. Na het EK reist de voltallige roeiselectie door naar het Oostenrijkse Obertraun, waar ze op hoogte kunnen trainen. ‘We komen hier toevallig langs, op weg naar de bergen’, zegt Paulis met een glimlach. ‘Het is een mooi tussendoortje en mooi dat we hier zilver halen.’||https://www.volkskrant.nl/sport/roeiers-te-vermoeid-voor-goud-bij-ek-het-is-een-mooi-tussendoortje~b00d8aae/
2022-08-13||Eerste Kamer eist inspraak bij nieuwe coronaregels||Volgens de tijdelijke coronawetten waarop het kabinet zijn aanpak van het coronavirus stoelde, hoefden afzonderlijke coronamaatregelen enkel aan de Tweede Kamer te worden voorgelegd. Dat de Eerste Kamer zich aan die constructie stoorde, werd afgelopen mei al duidelijk: toen hield zij de vijfde verlening van de tijdelijke wet, van weer drie maanden, tegen. Nu roept vrijwel de voltallige oppositie in de Eerste Kamer het kabinet op om de rol van de senaat te verankeren in de permanente coronawet. De partijen willen bovendien dat de bevoegdheid om maatregelen te treffen tegen een corona-uitbraak altijd tijdelijk is. Het huidige wetsvoorstel geeft het kabinet zo’n bevoegdheid voor onbepaalde tijd. Alleen de handtekening van de SGP ontbreekt onder de brief. De nieuwe coronawet is in feite een wetswijziging van de Wet publieke gezondheid (Wpg). Momenteel ligt de nieuwe versie ter advisering bij de Raad van State. Na het zomerreces van beide Kamers zal het wetsvoorstel parlementair behandeld worden. Als het kabinet niet aan de zorgen van de oppositiepartijen tegemoetkomt, is steun voor de permanente wet onwaarschijnlijk, waarschuwt senator Peter Nicolaï (Partij voor de Dieren). Hij heeft de brief heeft opgesteld. Omdat de oppositiepartijen samen 41 van de 75 zetels innemen, zou de wet in dat geval stranden. GroenLinks-fractievoorzitter Margreet de Boer noemt de brief die zij mede ondertekend heeft ‘heel belangrijk’. De maatregelen die het kabinet invoert kunnen grondrechten beperken, zegt zij tegenover Trouw, dat de aan minister Ernst Kuipers van Volksgezondheid gerichte brief in handen heeft. ‘De gemene deler van deze brief is dat wij iets te zeggen willen houden over zo’n ingrijpende beslissing.’ De Eerste Kamer is niet de eerste die forse kritiek uit op de nieuwe coronawet. Zo vinden het Nederlands Genootschap van Burgemeesters (NGB), de Vereniging Nederlandse Gemeenten (VNG) en het Veiligheidsberaad dat de wet te snel in elkaar is gezet. NGB-voorzitter Liesbeth Spies, tevens burgemeester van Alphen aan den Rijn, noemde de wet ‘onverstandig en niet helder’. Het ministerie van Volksgezondheid heeft al eerder erkend dat de wet een spoedklus is geworden. Het kabinet vreest voor een opleving van het coronavirus in het najaar en wil graag voor die tijd een wettelijke basis hebben om weer in te kunnen grijpen.||https://www.volkskrant.nl/nieuws-achtergrond/eerste-kamer-eist-inspraak-bij-nieuwe-coronaregels~ba38e429/
2022-08-13||De opvliegende militair die voor de derde keer president van Indonesië probeert te worden||Doorzettingsvermogen heeft Prabowo wel. En geld, zijn eigen geld, maar vooral ook de miljarden van zijn broer Hashim. Want politiek in Indonesië is duur, zeker als je president wil worden. En dat wil hij al zijn hele leven. Er zijn een paar zaken die dat in de weg staan: de mensenrechtenschendingen waardoor hij de Verenigde Staten niet in mocht, zijn opvliegendheid, en misschien het feit dat hij niet lollig is. Je voelt je ongemakkelijk in zijn bijzijn. Toen Prabowo opgroeide waren hij en zijn familie op de vlucht. Hun pro-westerse vader en oud-minister Sumitro Djojohadikusumo kreeg ruzie met de linkse president Soekarno, en koos met zijn gezin voor ballingschap. Prabowo bracht een onbezorgde jeugd door in het buitenland, en leerde zijn voortreffelijke Engels op luxe scholen in Zürich en Londen. Hij koketteert nog steeds graag met zijn talenkennis. In 2024 gaat Prabowo dus voor de derde keer proberen president te worden, en ditmaal lijken zijn kansen groter dan ooit. De populaire Joko ‘Jokowi’ Widodo mag niet meer meedoen omdat Indonesië na de val van dictator Soeharto besloot dat twee periodes voor een president genoeg zijn. Tegen de glimlachende populist en Metallica-fan Jokowi had hij nooit echt een kans gehad. Prabowo hoeft alleen nog maar te besluiten als wie: in 2014 was hij de nationalist, gekleed als Soekarno (met peci op en in hagelwit khaki pak), én de sterke man: kaarsrecht gezeten op zijn lievelingspaard in een vol stadion in Jakarta. De echte Prabowo speelt namelijk polo, draagt cowboyhoeden, houdt hartstochtelijk van paarden (‘die zijn loyaler dan mensen’), en van militair vertoon. Dat leverde hem 47 procent van de stemmen op. In 2019 vulde Prabowo hetzelfde stadion met tienduizenden radicale moslims, en presenteerde hij zichzelf als een devote Mekka-ganger, zij het met een cowboyhoed, toen kreeg hij 44 procent van de stemmen op. Momenteel is Islam niet meer zo ‘hot’, al is het onderhuids overal in Indonesië aanwezig. Prabowo is minister van Defensie en daardoor kan hij zich in 2024 als staatsman én als militair te presenteren. Allebei passen ze bij wie hij is: internationaal, kind van de elite, paardenman en soldaat in hart en nieren. Wie het wordt, hangt nog even af van hoe over twee jaar de wind waait in het land. Prabowo ziet het leiderschap van Indonesië als zijn lotsbestemming. Hij voelt zich alsof hij al president is, als het volk zijn hand kust, of zich verdringt om een doorzweet khaki hemd dat hij als rockster in de massa gooit (achterin de auto liggen altijd stapels nieuwe droge hemden en verse cowboyhoeden). ‘Dat weten we nou wel’, is de steevaste reactie van zijn broer, Hashim Djojohadikusumo, als een journalist over zijn beruchte opvliegende karakter begint. Hashim is altijd Prabowo’s buffer wanneer hij weer eens een spreekgestoelte mishandelt, of erger. Dan legt Hashim glimlachend uit dat die opvliegendheid van zijn broer ook positief kan zijn. ‘Als hij zich niet zo voor de zaak interesseerde, zou hij zich niet zo opwinden.’ ‘En de mensenrechten?’ ‘Ach, die mensenrechten, moeten we het daar weer over hebben? Dat is oud nieuws.’ Helaas is dat oude nieuws voor Prabowo misschien wel het allerpijnlijkste nieuws. Hij is ervoor uit het leger gezet, en precies dat militaire leven betekende alles voor hem. Bewonderaars zeggen: hij voelt zich een ridder die zijn volk moet redden. Dat romantische beeld botst met de genadeloze Prabowo, die in 1983 leiding gaf aan een campagne in Oost Timor waar Indonesische troepen zeker 530 ongewapende tegenstanders (inclusief vrouwen en kinderen) gevangen namen en doodschoten. En ook in het omwentelingsjaar 1998 speelde Prabowo een uiterst dubieuze rol. Hij liet activisten en studentenleiders ontvoeren, en verdwijnen. 1998 was het jaar van gewelddadige protesten, plunderingen en bloedig optreden van het leger. Het jaar dat Soeharto moest aftreden, en het jaar dat Prabowo scheidde van Titiek. Liefst had Prabowo Soeharto opgevolgd – er gingen geruchten over een geplande staatsgreep – en toen dat niet doorging, zette hij zijn zinnen op het opperbevel van het leger. Woest werd hij, toen niet hij, maar collega-militair Wiranto tot opperbevelhebber werd benoemd. Als een extra belediging werd hij door diezelfde Wiranto ontslagen uit het leger, als straf voor de ontvoeringen. Na deze bittere vernedering ging Prabowo naar Jordanië, waar hij de bodem zou leggen voor zijn zakenimperium. Prabowo verdiende, mede dankzij zijn steenrijke broer en zijn oude connecties, daar een fortuin. Prabowo kwam terug naar Indonesië, en begon in 2008 zijn eigen partij, Gerindra, die als enige programmapunt heeft: hem aan het presidentschap helpen. In 2019 weigerde Prabowo boos zijn nederlaag te erkennen. Hij riep zichzelf luidkeels toch uit tot overwinnaar, zei dat stemmen waren gestolen en stuurde na de telling zijn knokploegen de straat op. Bij de rellen die volgden vielen 8 doden en 737 gewonden. Jokowi deed daarna iets wat alleen in Indonesië mogelijk is: in plaats van Prabowo te arresteren, nam hij hem op in zijn kabinet. Prabowo, de onteerde militair, werd minister van Defensie. En dat is hij nog, en hij geniet ervan met volle teugen. In zijn nieuwe positie koopt hij straaljagers in Frankrijk en mag hij voor het eerst ook weer de Verenigde Staten in. Daar stond hij vanwege zijn mensenrechtenverleden jarenlang op een zwarte lijst. Nu hij daar niet meer op staat is dat inderdaad, en definitief, oud nieuws. En als Prabowo straks de juiste toon weet te vinden, wordt hij over twee jaar alsnog president.||https://www.volkskrant.nl/nieuws-achtergrond/de-opvliegende-militair-die-voor-de-derde-keer-president-van-indonesie-probeert-te-worden~b7d3742e/
2022-08-13||Wat maakt Rushdie zo gehaat? ‘Hij stelt dat Mohammed inspiratie voor de islam van de duivel kreeg’||‘De kern van de roman is dat de profeet Mohammed opportunistisch en leugenachtig is geweest bij zijn pogingen om zijn nieuwe religie, de islam, aan de man te brengen. In grote lijnen zegt Rushdie dat de profeet Mohammed de inspiratie tot de koran niet kreeg ingefluisterd door de engel Gabriël – in het boek Djibriel geheten – maar door de duivel. Daar verwijst de titel De duivelsverzen onder meer naar. ‘In de roman treedt Mohammed op als personage. Bij de verbreiding van de islam zegt hij aanvankelijk a, maar later b. Eerst vertelt hij wat de mensen graag wilde horen, maar als hij eenmaal voldoende steun heeft, vertelt Mohammed een verhaal dat hemzelf beter uitkomt. Rushdie tast daarmee de essentie van het geloof aan. Daar waren ze in de moslimwereld natuurlijk heel boos over.’ ‘Rushdie heeft dit onderwerp weliswaar in een roman verwerkt, maar hij is wel degelijk van mening dat de islam gestoeld is op iets dubieus en twijfelachtigs. Hij heeft eens verteld dat hij tijdens zijn studie in Oxford in aanraking kwam met de ontstaansgeschiedenis van de koran. Toen hij zich daarin verdiepte, kwam die hem als ongeloofwaardig voor.’ ‘De belangstelling voor Rushdie is de laatste jaren minder geworden. Daarom is De duivelsverzen momenteel misschien niet in druk. ‘Afgelopen woensdag geleden verstuurde uitgeverij Pluim wel een persbericht dat zij de rechten van Rushdie hebben verworven. Pluim heeft aangekondigd een nieuw boek van Rushdie uit te gaan geven, maar ook heruitgaven van eerder werk, waaronder De duivelsverzen, zijn doorbraakroman Middernachtskinderen en Joseph Anton, waarin Rushdie vertelt over zijn jaren in onderduik. Ik denk dat ze daar nu extra haast achter zetten.’ ‘Als er een boek van Rushdie uitkomt, is dat altijd literair nieuws en aanleiding voor lange artikelen. Hij is niet per se een bestsellerauteur, maar wel een zeer gerespecteerd schrijver. ‘Middernachtskinderen was een sensatie. Met dat boek won Rushdie in 1981 de Booker Prize. Later is Middernachtskinderen verkozen tot de ‘Booker of Bookers’, het meest geprezen boek dat ooit de Booker Prize heeft gewonnen.’ ‘Nee. Kort nadat de fatwa werd uitgesproken, heeft Rushdie een soort excuus gemaakt, maar dat werd in de moslimwereld totaal niet geaccepteerd. Daarna is hij keihard doorgegaan op zijn anti-fundamenteel-islamitische koers. Ik denk niet dat Rushdie van mening is veranderd. ‘Het is alleen niet zo dat het onderwerp in Rushdies andere boeken steeds terugkeert. Zijn laatste boek, Quichot, was een duidelijke reactie op de opkomst van Trump in de Verenigde Staten en op de politiek waar Trump voor staat.’ ‘Nee, eerder Middernachtskinderen. Als ik eerlijk ben is dat puur literair gezien zijn belangrijkste boek. De middernacht uit de titel is het moment waarop het Indiase schiereiland dat vervolgens uiteen zou vallen in India en Pakistan, onafhankelijk werd van de Britten. De hoofdpersoon uit Middernachtskinderen staat voor het nieuwe, jonge India, dat voor het eerst sinds de kolonisatie een onafhankelijke staat wordt. Het gaat over de geboorte van India.’ In een eerdere versie van dit artikel stond dat ‘De familie Golden’ het meest recente boek is van Rushdie, dat moet ‘Quichot’ zijn.||https://www.volkskrant.nl/nieuws-achtergrond/wat-maakt-rushdie-zo-gehaat-hij-stelt-dat-mohammed-inspiratie-voor-de-islam-van-de-duivel-kreeg~b22a7825/
2022-08-13||Gezamenlijk statement 42 landen: Rusland moet soldaten weghalen bij kerncentrale Zaporizja • Eerste lading Oekraïens graan richting Afrika||Lees hier het liveblog van vrijdag 12 augustus terug.||https://www.volkskrant.nl/nieuws-achtergrond/gezamenlijk-statement-42-landen-rusland-moet-soldaten-weghalen-bij-kerncentrale-zaporizja-eerste-lading-oekraiens-graan-richting-afrika~bb74903b/
2022-08-13||Schutter opent vuur op voorbijgangers in Montenegro en doodt 12 mensen; drie dagen van nationale rouw afgekondigd||Zes mensen raakten gewond, van wie er twee met levensbedreigende verwondingen werden overgebracht naar een ziekenhuis in de hoofdstad Podgorica. Volgens de eerste berichten werd de dader in een vuurgevecht door een politieagent gedood, maar later zei officier van justitie Andrijana Nastic tegen omroep TV Vijesti dat hij was neergeschoten door een voorbijganger. De dader was een 34-jarige man, Vuk Borilovic. De eerste drie slachtoffers waren zijn onderhuurders. Volgens Montenegrijnse media, die zich baseren op getuigen, had hij de drie, een vrouw en haar twee kinderen (van 8 en 11 jaar), doodgeschoten en vervolgens de vader van de kinderen gebeld om te vertellen wat hij had gedaan. Daarna was hij met zijn geweer de straat op gegaan en begon hij om zich heen te schieten, met wat volgens de politie een jachtgeweer was. De politie vermoedt dat een onenigheid in de familie de aanleiding is geweest. De schietpartij gebeurde rond vrijdag 4 uur ’s middags in de wijk Medovina, waar ook het Montenegrijns Nationaal Museum ligt. Cetinje heeft minder dan twintigduizend inwoners, maar is wel de voormalige hoofdstad van het Balkanland. Het huisvest nog steeds enkele overheidsdiensten. Veel mensen zijn op het nieuws afgekomen, de politie heeft de omgeving afgezet. Een video die circuleert op sociale media toont de afgezette straten. Een schietpartij met zoveel slachtoffers is nooit eerder vertoond in Montenegro. ‘Een ongekende tragedie’, schrijft premier Dritan Abazovic vrijdag op zijn Telegramaccount. Hij heeft een driedaagse periode van rouw afgekondigd voor het hele land.||https://www.volkskrant.nl/nieuws-achtergrond/schutter-opent-vuur-op-voorbijgangers-in-montenegro-en-doodt-12-mensen-drie-dagen-van-nationale-rouw-afgekondigd~b2d5a1a9/
2022-08-13||Brand in Cubaans oliedepot geblust, nog veertien mensen vermist||De brand ontstond vorige week vrijdag toen de olieopslag in Mantanzas, ongeveer 100 kilometer ten oosten van de Cubaanse hoofdstad Havana, getroffen werd door de bliksem. Vier van de tien silo’s van het belangrijkste oliedepot van Cuba gingen verloren. Na vijf dagen had de brandweer de brand onder controle. Daarna duurde het nog twee dagen – tot vrijdagochtend 7.00 uur (Cubaanse tijd), aldus de Cubaanse president – voordat het vuur volledig was geblust. Op dat moment hadden de vlammen al aan twee brandweerlieden het leven gekost. In het ziekenhuis liggen nog 22 mensen, van vier van hen is de toestand kritiek. In het rampgebied zijn ongeveer 60 forensische experts bezig om te proberen de lichamen te vinden van de veertien mensen die nog vermist zijn. Ook president Miguel Díaz-Canel is naar het rampgebied afgereisd. De Cubaanse brandweer blijft vanwege de hoge temperaturen en weggelekte olie ondertussen op haar hoede voor nieuwe branden. De brand is de zoveelste klap voor de elektriciteitsvoorziening op het eiland, dat een van de heetste zomers in jaren beleeft. Vanwege falende elektriciteitscentrales was de stroom voor Cubanen al gerantsoeneerd. Maandag stopte de elektriciteitscentrale in Matanzas: door de bluswerkzaamheden bleef volgens de Cubaanse autoriteiten te weinig water over voor de stoomturbines. In het getroffen oliedepot werd naast ruwe olie van eigen bodem ook geïmporteerde olie, benzine en diesel uit bevriende landen als Venezuela en Rusland opgeslagen. Vanuit het depot ging de ruwe olie naar raffinaderijen en door olie aangedreven elektriciteitscentrales. Omdat Cuba niet genoeg olie produceert voor de binnenlandse vraag is het voor een belangrijk deel afhankelijk van de import. Maar door het Amerikaans handelsembargo kan het land slechts met enkele bondgenoten zaken doen.||https://www.volkskrant.nl/nieuws-achtergrond/brand-in-cubaans-oliedepot-geblust-nog-veertien-mensen-vermist~b534d120/
2022-08-13||Alle hens aan dek bij de Rijn, waterpeil de komende dagen onder kritische 40 centimeter||Het vrijdagmiddag bij Kaub gemelde waterpeil van 39 centimeter is de laagst gemeten stand van de Rijn sinds 1993. Naar verwachting daalt de rivier in de komende dagen verder tot 34 centimeter. Voor veel bedrijven is het alle hens aan het dek, want de Rijn is een cruciale waterweg voor de Duitse economie. Vooral de energie-industrie, al zo geplaagd door het gasconflict met Rusland, gaat spannende dagen tegemoet. Het zijn immers vooral de grote tankers met olie en aardgas die bij een waterpeil onder de veertig centimeter enorm goed moeten oppassen. Al de afgelopen week voeren schepen van Uniper slechts met halve ladingen. Het bedrijf heeft gewaarschuwd de komende dagen misschien nog een stap terug te moeten zetten, door de productie van twee kolencentrales terug te schroeven. Ook ander zwaar transport kent grote uitdagingen. Vrijdag maakte het containerbedrijf Contargo bekend zijn werkzaamheden in de Middenrijn en Boven-Rijn op te schorten. De Rijn blijft bevaarbaar tot een waterpeil tussen de dertig en 35 centimeter. Maar grote schepen verbranden veel brandstof. Zij kunnen enkel met volle vracht economisch rendabel zijn. ‘Schippers bepalen uiteindelijk zelf of zij varen of niet’, zegt Mark van Koningsveld, hoogleraar Havens en Waterwegen aan de Universiteit van Delft. ‘Maar op een gegeven moment wordt het enorm duur en ook gewoon risicovol. Met weinig waterdiepte is het moeilijk manoeuvreren. Zeker als andere schepen in de buurt zijn.’ Bij de vorige grote droogte in de Rijn, in 2018, gingen al filmpjes rond op het internet over schepen die de bodem kusten, memoreert Van Koningsveld. Nu stroomt er nog minder water door de rivier. Waarschijnlijk blijft Kaum de enige kink in de kabel in de Rijncrisis. Ook bij bijvoorbeeld Lobith, aan de Nederlandse-Duitse grens, wordt een lage waterstand gemeten, maar dat heeft weinig invloed op de scheepvaart tussen Rotterdam en het Rührgebied. Maar Rotterdam is niet de grootste haven van Europa omdat het alleen doorvoert aan Duisdorf, Dusseldorf en Dortmund. Als de problemen bij Kaum aanhouden, moeten ook veel schepen in Nederland hun anker gezakt houden. Na dinsdag zal de waterstand van de Rijn waarschijnlijk weer terugkrabbelen. Meteorologen voorspellen vanaf zondag buien in Zwitserland. Die zouden de rivier weer langzaam kunnen vullen. ‘Hoe meer bovenstrooms, hoe sneller het gaat’, zegt hydroloog Niko Wanders (Universiteit van Utrecht). ‘Daarnaast zal het afhangen van hoeveel regen er valt. Als er twee millimeter valt, dan trekt alles de kurkdroge bodem is. Dertig millimeter is een ander verhaal.’||https://www.volkskrant.nl/nieuws-achtergrond/alle-hens-aan-dek-bij-de-rijn-waterpeil-de-komende-dagen-onder-kritische-40-centimeter~b6f4fb16/
2022-08-13||De Volkskrant tv-selectie voor zondag 14 augustus||NPO 2, 19.18 uur Voor Taco Dibbits en Joris Bijdendijk, de directeur van het Rijksmuseum Amsterdam en de chef-kok van het museumrestaurant, is er geen mooiere plek om hun artistiek-culinaire reis af te sluiten dan Frankrijk. Terwijl Bijdendijk zich verdiept in de lokale kazen en langsgaat bij de directeur van de Michelingids, gaat Dibbits op zoek naar de invloed van de Franse Revolutie op de kunst. Aan mooie musea en goede restaurants heeft het land geen gebrek, dus de heren genieten volop en sluiten De kok en de directeur af met een koningsmaal, bereid voor de burger. NPO 2, 20.15 uur Sinds een jaar weet Dichter des Vaderlands Lieke Marsman dat ze niet meer van kanker zal genezen. De dood is daarom een gespreksonderwerp in deze aflevering van Zomergasten. ‘Ik dacht altijd dat je dan in een put zou zakken, maar het blijkt een heel landschap te zijn waar ik al een jaar in rondzweef’, aldus Marsman. Ook aan bod komen politiek en de rol van taal. ‘En iets waar ik zelf heel erg naar uitkijk is dat ik het over ufo’s wil hebben. Dat zullen mensen raar vinden, maar dit is voor mij onderdeel van het feit dat ik niet oud ga worden.’ Canvas, 21.40 uur (Drama, Park Chan-wook, 2016) Met zijn overdadige The Handmaiden serveert de Zuid-Koreaanse meesterfilmer Park Chan-wook (Oldboy) zo veel plotwendingen, vertelperspectieven, zinsbegoochelende beelden, dubbele bodems en onbetrouwbare karakters, dat het lastig is te ontdekken waarover de film nou eigenlijk gaat. Over verleiding en misleiding, in elk geval, in de zinnenprikkelende verhouding tussen een dienstmeisje en een in luxe gevangenschap levende vrouw. Decor: een gotisch landhuis in het door Japan bezette Korea van de jaren dertig, waarin niet alleen seks, maar welhaast álles op sensuele wijze in beeld wordt gebracht. BBC 1, 22.00 uur Acteurs Sean Bean en Nicola Walker spelen een echtpaar van middelbare leeftijd in de nieuwe dramaserie Marriage. Ian is onlangs met vervroegd pensioen gestuurd en moet wennen aan zijn nieuwe situatie. Met zijn vrouw Emma gaat het op het werk juist voorspoedig, iets waarvan ze probeert te genieten terwijl Ian worstelt met zijn onzekerheid. Na een vakantie in Spanje moet het echtpaar het dagelijks leven weer oppakken. Maandag volgt de tweede aflevering van Marriage, waarna volgende week zondag en maandag de laatste delen worden uitgezonden. BBC 2, 22.00 uur Na bijna twintig jaar van inspanningen om Afghanistan om te vormen tot een stabiele, veilige staat hielden de Verenigde Staten het in 2021 voor gezien. In het documentaire tweeluik Afghanistan: Getting Out vertellen betrokkenen hoe dat besluit tot stand kwam. Net als zijn toenmalige vicepresident Joe Biden was president Obama voorstander van een militaire aftocht, maar op aandringen van zij generaals voerde hij de inspanningen juist op. Door de corruptie in de Afghaanse overheid had dit weinig effect, maar de aftocht moest wachten op het aantreden van president Biden. BBC 2, 23.00 uur (Drama, Bradley Cooper, 2018) Een grandioze vondst. Lady Gaga mag wereldberoemd zijn, maar Lady Gaga zónder make-up was een nieuw gezicht, waar je als filmkijker nog van alles op kunt projecteren. In A Star Is Born, het Amerikaanse sprookje over roem en gedoemde liefde dat sinds 1937 geregeld in een nieuwe film wordt verteld, transformeert Ally (Lady Gaga) van onzekere serveerster tot geknede popgodin. Bradley Cooper, ook debuterend als regisseur, overtuigt al evenzeer in de rol van Jack, de country-and-westernster die haar ontdekt, maar wiens eigen ster dooft. NPO 2, 23.24 uur (Komedie, Charlie Kaufman, 2008) In de magistrale keuzefilm van zomergast en Dichter des Vaderlands Lieke Marsman liet sterscenarioschrijver Charlie Kaufman (Being John Malkovich, Adaptation, Eternal Sunshine of the Spotless Mind) zien wat er zou gebeuren als er niemand meer was om zijn grenzeloze fantasie te beteugelen. Hij nam voor het eerst zelf in de regiestoel plaats om een van zijn verhalen te vertellen, over een door Philip Seymour Hoffman gespeelde stervende theatermaker. Al zeventien jaar werkt deze Caden Cotard aan zijn magnum opus, in een film die zich laat bekijken als een even briljante als onbegrijpelijke cocktail van zijpaadjes, hallucinaties en bedenksels. Waarin het leven wordt verbeeld als ultiem theaterstuk – en andersom.||https://www.volkskrant.nl/cultuur-media/de-volkskrant-tv-selectie-voor-zondag-14-augustus~b905efda/
2022-08-13||Watermeloen, ijsthee en gevulde pita’s: makkelijker kan Yvette het niet maken||Ook deze zomer blijft Van Boven voor u zorgen. Met oersimpel vakantievoer, dat u in uw vakantiehuisje, caravan of tent kunt bereiden. Met zo min mogelijk pannen (ik houd het zo veel mogelijk bij één pan), geen ingrediënten uit het keukenkastje van thuis en met boodschappen die doorgaans bij elke (super)markt wel te vinden zijn. Zes weken lang geef ik u recepten voor een makkelijk hoofdgerecht, een salade óf voor- of lunchgerecht en een toetje óf drankje. Makkelijker kan ik het niet maken, mensen. Zelf hou ik van volkoren pitabrood, maar niks moet. Overigens is deze vulling ook lekker in een stuk opengesneden Turks brood of gerold in een Libanees platbrood. Het is maar wat u voorhanden hebt. Verhit een grote hapjespan op middelhoog vuur. Bak eerst de pita’s erin: enkele minuten op elke kant tot ze garen en net gaan kleuren. Bewaar ze in een theedoek. Giet dan de olijfolie in de pan en bak de aubergineblokjes en sjalotten met de komijn in dezelfde pan tot ze zacht zijn en beginnen te bruinen. Roer de kikkererwten erdoor en breng op smaak met citroensap, peper en zout. Roer de munt erdoor. Halveer de pita’s en snij ze open. Vul ze met een schep uit de pan en verkruimel de feta erover. Dien meteen op. Dit is een vaste salade in mijn zomerrepertoire. Watermeloen en tomaat combineren als Peppi & Kokki. Zonder maanzaad kan deze salade trouwens ook, maar het staat wel gezellig, vind ik. Schil de watermeloen, snij het vruchtvlees in blokjes. Snij de tomaten in blokjes van dezelfde maat. Roer de honing door de yoghurt en maal er peper over. Smeer het uit op een groot bord. Verdeel de watermeloen en tomaat erover. Doe alle ingrediënten voor de dressing in een jampot, draai het deksel goed dicht en schud tot het goed is gemengd. Giet over het fruit en dien de salade meteen op. Zelf sla ik hier liters van achterover. Zo lekker. Ik drink de ijsthee zonder honing of suiker, want ik hou niet zo van zoete drankjes, maar voeg het gerust toe als u daar wel van houdt. Ik vind de thee zo al genoeg smaak hebben van zichzelf. Kneus de kardemom en de kaneel, voeg ze toe aan een pan water en breng aan de kook. Laat 5 minuten zachtjes trekken. Voeg de zwarte thee toe met de saffraan en draai het vuur uit. Laat 6 minuten trekken (of langer als u van sterke thee houdt). Breng op smaak met honing en zeef de thee boven een kan. Laat afkoelen. Bewaar in de koelkast en serveer met veel ijs.||https://www.volkskrant.nl/beter-leven/watermeloen-ijsthee-en-gevulde-pita-s-makkelijker-kan-yvette-het-niet-maken~b39bf324/
2022-08-13||Nieuwe generatie zoekt eigen weg in herdenking en verwerking Indisch trauma||Veel zal vertrouwd zijn, maandagavond in de Scheveningse Bosjes. Als de Indische klok luidt, nadert premier Rutte met statige pas het Indisch Monument waar al duizenden mensen staan te wachten. Op zijn revers blinkt het melati-speldje, de Indische jasmijn die veel Indische Nederlanders op 15 augustus dragen om de miljoenen slachtoffers te herdenken die tijdens de Tweede Wereldoorlog zijn gevallen in het voormalige Nederlands-Indië. Niet alleen de Nederlandse opa die bezweek langs de Birma-spoorweg of de Indo-Europese moeder die omkwam in een interneringskamp, maar ook alle Indonesische, Chinese en Molukse burgers die tijdens de Japanse bezetting stierven door geweld of honger. Ook weer present: de vaandelwacht van het Regiment Van Heutsz dat de tradities van het Koninklijk Nederlandsch-Indisch Leger (KNIL) voortzet. Zeven militairen in ceremonieel tenue met tropische helmhoed en klewang (Indisch hakzwaard) treden onder tromgeroffel in met het regimentsvaandel. Met daarop geborduurd in gouden letters: Krijgsverrichtingen Koninklijk Nederlands-Indisch Leger 1832-1950; Korea 1950-1954; Noord-Kandahar 2006; Uruzgan 2006-2009. Aan de vaandelstok hangt ook een rozet met een Militaire Willemsorde en een blauw lint met de Atjeh-medaille – gegoten uit het brons van de buitgemaakte kanonnen bij de verovering van het paleis van de sultan in 1874. ‘Ik kan het niet meer opbrengen naast dat vaandel te staan’, verzucht theatermaker Bo Tarenskeen wiens voorstelling Het Indisch Interieur – ‘een komedie over verdringing en ontworteling’ – maandag in première gaat. ‘Dat kan nu niet meer’, zegt hoogleraar koloniale en postkoloniale cultuurgeschiedenis Remco Raben (UvA, UU). Zij zijn niet de enigen die ongelukkig zijn met de Nationale Herdenking 15 augustus 1945. Twee jaar geleden werd het monument beklad door een actiegroep die stelde dat koloniale agressors geen herdenking verdienen. Het zijn vaak derdegeneratie-Indische Nederlanders die op 15 augustus ook aandacht vragen voor de duistere kanten van de koloniale geschiedenis. Daarbij lopen slachtofferschap en daderschap vaak door elkaar. De opa die door het Japanse leger als dwangarbeider werd gebruikt, was voor de oorlog wellicht koloniaal bestuursambtenaar of deed na de oorlog mee aan de Politionele Acties. De roep om meer aandacht voor verschillende perspectieven, wint aan volume door de toegenomen maatschappelijke aandacht voor het slavernij- en koloniale verleden van Nederland. ‘Hoog tijd voor een modernisering’, zegt historicus en blogger Lara Nuberg. De 32-jarige oprichter van gewooneenindischmeisje.nl scheef diverse opiniestukken waarin zij pleit voor een nationale reflectie op de gezamenlijke geschiedenis van Indonesië en Nederland. ‘Nu is het een erg koloniale herdenking. Ik begrijp dat het moeilijk is over daderschap na te denken, als je zelf zwaar hebt geleden. En als je identiteit sterk is verbonden met het KNIL.’ Daar hebben latere generaties, stelt Nuberg, echter minder last van. ‘Zij denken eerder: mijn opa was KNIL-militair en stond dus – tsja – aan de verkeerde kant van de geschiedenis.’ Ook de koloniale benaming ‘Indië’ kan wat haar betreft beter vermeden worden op 15 augustus. Theatermaker Tarenskeen (41) merkt dat Indische Nederlanders veel behoefte hebben aan erkenning van het leed dat zij hebben doorgemaakt tijdens de Japanse bezetting en na hun repatriëring naar Nederland. Maar dat leed zit volgens hem nog dieper. ‘Nederlands-Indië was een gewelddadige, racistische samenleving waarin ook de Indo-Europees werd gediscrimineerd. Ook dat behoort tot het Indisch trauma.’ Op een nationale herdenking past het volgens hem al het leed te erkennen, maar ook om rekenschap te geven. De aanwezigheid van het Van Heutsz-regiment vindt Tarenskeen verbijsterend. ‘Ik moet bijna lachen als ik dat vaandel met Atjeh zie.’ Circa 2 miljoen Nederlanders hebben een band met de voormalige kolonie Nederlands-Indië. Van premier Rutte op de eerste rij, wiens vader, broer en zus een Japans interneringskamp overleefden, tot hoogbejaarde veteranen met medailles op hun borst en tieners die wellicht met vragen zitten. Op de website van de stichting krijgen zij het woord in de videoserie Indische Dialogen. Wat de Indische diaspora wil met de nationale herdenking, is niet onderzocht. Lokale versies kunnen enorm afwijken. Zo begint in Rotterdam, na een korte herdenking, dit jaar voor het eerst een drijvende pasar met Indisch eten en muziek. ‘We hebben ons laten inspireren door de Ketikoti-viering van de afschaffing van de slavernij’, zegt organisator Tenny Tenzer. ‘Wij willen de vrijheid gaan vieren, als startpunt om het Grote Indische Zwijgen te doorbreken.’ De 41-jarige journalist doelt op de weigering van veel Indische ouders of grootouders om te praten over de Tweede Wereldoorlog. Tenzer overweegt volgend jaar de militaire trompettist en diens taptoesignaal helemaal te schrappen. ‘Dat lijkt me niet toekomstbestendig.’ In Amsterdam is er een Dag van Herdenken & Vieren op 16 augustus (tussen de capitulatie van Japan (15 augustus) en het uitroepen van de onafhankelijkheid door Indonesië (17 augustus). Bij het Monument Indië-Nederland, voorheen het Van Heutsz-monument, is sinds vorig jaar een ‘dekoloniserende herdenking’. ‘Natuurlijk moet je de doden herdenken’, zegt hoogleraar Raben. ‘Die verdienen dat. Maar je moet ook oog hebben voor de complexiteit van de geschiedenis.’ De nationale herdenking op 15 augustus is volgens hem een te Nederlands verhaal. Ook al worden de laatste jaren meer groepen slachtoffers genoemd: Europeanen, Indo’s, Molukkers, Chinezen, Papua’s en romoesja’s (dwangarbeiders). De Indonesische burger – destijds Nederlands onderdaan – ontbreekt volgens hem ten onrechte. ‘De herdenking op 15 Augustus is niet te vergelijken met die op 4 mei. Zo’n koloniale herdenking zit vol tegenstrijdigheden. Is een Indonesiër die met de Japanners samenwerkte wel een collaborateur? Waarom noemen we Indische Nederlanders ‘buitenkampers’, maar Indonesiërs niet?’ Zijn advies: maak de herdenking inclusiever, vanuit diverse perspectieven en bedank het Regiment Van Heutsz voor zijn bijdrage. ‘Zij symboliseren het KNIL, het instrument van de koloniale onderdrukking, dat kun je daar niet meer neerzetten.’ Thom de Graaf, sinds twee jaar voorzitter van de Stichting Nationale Herdenking 15 augustus 1945 en wiens ouders ook in een interneringskamp zaten, kent de kritiek en stelt dat al tal van wijzigingen zijn doorgevoerd. Zo is de groep te herdenken slachtoffers flink verruimd en is de rol van de vaandelwacht kleiner gemaakt. De entree met vaandelmars is niet langer het hoogtepunt van de herdenking en wordt ook niet meer rechtstreeks uitgezonden op televisie. Het tenue met groene junglehoed is op verzoek van De Graaf vervangen door een antieker ceremonieel tenue. Maar de grootste ingreep is komende maandag te zien. ‘We hebben besloten de ambassadeur van Indonesië en prominentere rol te geven’, zegt De Graaf. ‘Die legt nu meteen na de premier zijn krans bij het monument.’ Eerder verdween de ambassadeur tussen alle andere kransleggers. ‘Door hem een centrale plek te geven, laten we zien we niet alleen maar Europese slachtoffers herdenken.’ Ook nieuw: de herdenking is naar de avond verplaatst, zodat de rechtstreekse NOS-uitzending een groter publiek bereikt. Over de rol van het Van Heutsz-regiment zegt De Graaf desgevraagd: ‘Die naam kunnen wij niet veranderen. De vaandelwacht vertegenwoordigt alle militairen die tijdens de Tweede Wereldoorlog zijn omgekomen in Nederlands-Indië. Die horen erbij op 15 augustus.’ De Graaf probeert de groep slachtoffers zo veel mogelijk te verbreden, maar de periode die wordt herdacht juist beperkt houden. ‘Natuurlijk kunnen we deze herdenking niet los zien van de koloniale geschiedenis, maar we kunnen ook niet alle onderdelen van de geschiedenis op één hoop gooien.’ De Indische gemeenschap in Nederland is volgens hem zeer groot en divers. ‘Ik probeer het midden te houden.’ In het militaire tehuis Bronbeek, tevens kenniscentrum voor het militair-koloniaal verleden, wil kolonel Karel van Dreumel best uitleggen waarom het vaandel belangrijk is voor militairen en nabestaanden. ‘We worden ingezet ‘onder het vaandel’ en sommigen sneuvelen ‘onder het vaandel’. Dat geborduurde doek symboliseert volgens hem de esprit de corps, de verrichtingen en de trouw aan het staatshoofd. ‘Als de vaandelwacht onder de eerste klanken van het Wilhelmus binnenkomt, draagt die ook de zielen van alle gesneuvelden regimentsleden binnen. Die blijven zo altijd bij ons.’ Een naamloos vaandel bestaat volgens hem niet. En een ander regiment kiezen slaat volgens de commandant nergens op. ‘Dan herdenk je de verkeerde militairen.’ Terecht, stelt de kolonel, wordt kritischer gekeken naar de verrichtingen van generaal Van Heutsz en diens aanpak tijdens de Atjehoorlog, eind 19de, begin 20ste eeuw. ‘Er zijn onder dit vaandel heldendaden verricht, maar ook dingen die nooit hadden moeten gebeuren. We moeten echter niks verbergen, we moeten de geschiedenis recht in de ogen kijken en daarvan leren.’ Als een jonge nabestaande wil herdenken zonder vaandelwacht, stelt Van Dreumel, dan verstopt die ook zijn eigen opa. ‘Als je vindt dat die verkeerde dingen heeft gedaan tijdens het koloniaal bewind, wees dan boos op de Nederlandse regering die hem die opdracht gaf.’ Lang niet alle Indische Nederlanders zijn tevreden met de wijzigingen. ‘Ik ben niet blij met een grotere rol voor de Indonesische ambassadeur’, zegt woordvoerder Michael Lentze van de Federatie Indische Nederlanders. Volgens hem moet Indonesië eerst maar eens verontschuldigingen aanbieden voor het gepleegde geweld tegen Nederlanders tijdens en na de Tweede Wereldoorlog. ‘Het is bizar genoeg dat we op 15 augustus nu ook Indonesische slachtoffers herdenken. Sommige derde- en vierdegeneratie-Indo’s hebben kennelijk het gevoel dat zij iets goed te maken hebben, maar daar is deze herdenking niet voor bedoeld.’ Onder de kransleggers is maandag ook directeur Rocky Tuhuteru van zorgorganisatie Pelita die zich al zeventig jaar inzet voor het welzijn van Indische diaspora. ‘Het blijft belangrijk dat we slachtoffers herdenken en respect tonen’, benadrukt hij. Op een bijeenkomst in juni over traumaverwerking meldden zich volgens hem driehonderd kinderen en kleinkinderen. ‘Dus ons werk is nog lang niet klaar.’ Tegelijkertijd is ook Tuhuteru naar eigen zeggen anders gaan denken over zijn grootvaders die in het KNIL dienden. ‘Niet dat ik hen meteen als misdadigers zie. We moeten ons wel meer rekenschap geven van ons koloniale en slavernijverleden. Maar dat hoeft van mij niet op 15 augustus.’||https://www.volkskrant.nl/nieuws-achtergrond/nieuwe-generatie-zoekt-eigen-weg-in-herdenking-en-verwerking-indisch-trauma~b7bdf788/
2022-08-13||Van ict-storingen tot wateroverlast: het aantal ziekenhuisrampen neemt toe, en daar wordt te weinig tegen gedaan||Het is kwart over zes als Dennis Barten vrijdag 19 mei 2017 wakker wordt van de wekker op zijn mobiel. Lekker, denkt de spoedeisendehulparts, nog één dienst en dan het is weekend. Nog wat slaperig pakt hij zijn telefoon om het alarm uit te zetten, maar dan ziet hij een heleboel berichten. Wat is dit? Hij opent WhatsApp. Zijn collega’s van de spoedeisende hulp (SEH) hebben die nacht foto’s geplaatst van de afdeling. Het lijkt alsof er een bom is ontploft. De vloer is bezaaid met dikke platen, aluminium strips, ventilatieslangen van het luchtafvoersysteem, latjes en gruis. Elektriciteitskabels bungelen als losjes opgehangen slingers door de ruimte. Een deel van het systeemplafond is ingestort, leest hij, nu klaarwakker. Wonder boven wonder is niemand gewond geraakt. Als Barten op zijn werk komt, is de ravage al grotendeels opgeruimd. De patiëntenkamers zijn leeg: de naastgelegen Acute Opname Afdeling is ingericht als tijdelijke spoedeisende hulp. Binnen acht uur na het incident is de afdeling spoedeisende hulp weer operationeel. Maar het incident zet Barten wel aan het denken: ziekenhuizen oefenen regelmatig op rampen als een groot verkeersongeval met een grote toestroom van slachtoffers. Maar die training stopt vaak op het moment dat de patiënten op de SEH zijn aanbeland. Hoe vaak is het gebeurd dat ziekenhuizen tijdelijk een afdeling moesten sluiten vanwege een storing, ongeval of ramp binnen de muren van het ziekenhuis zelf? ‘Die ochtend was een keerpunt in mijn carrière’, zegt de Limburgse arts nu. ‘Het drong opeens tot me door dat een modern ziekenhuis in een welvarend land óók kwetsbaar is. Maar toen ik de wetenschappelijke literatuur in dook, bleken er verbazingwekkend weinig publicaties over ziekenhuisrampen te zijn, terwijl ze wél overal ter wereld met enige regelmaat plaatsvinden. Het zijn gevaarlijke, maar ook logistiek ingrijpende situaties, zeker als je patiënten moet evacueren.’ Met zijn collega Nathalie Peters, eveneens SEH-arts, beschreef hij het incident met het ingestorte plafond van de SEH in Venlo eerst in een kort artikel in het tijdschrift Disaster Medicine and Public Health Preparedness. Niet lang daarna volgde een uitgebreider artikel in het International Journal of Emergency Medicine, waarin Barten een overzicht gaf van de oorzaken van rampen in ziekenhuizen wereldwijd: van natuurrampen en interne branden tot gewapende overvallen en aanslagen. Hoe meer Barten zich in het onderwerp verdiepte, hoe meer hij zich realiseerde dat rampen bínnen de muren van het ziekenhuis een nog onontgonnen terrein waren in de wetenschap. Hij publiceerde een overzichtsartikel over alle incidenten tussen het jaar 2000 en 2020. Ziekenhuisrampen komen de laatste twintig jaar steeds vaker voor, ontdekte hij. Grote ict-storingen die de zorg uren- of zelfs dagenlang platleggen, spannen de kroon. In veel bedrijven is een ict-storing lastig, maar geen gebeurtenis die levensbedreigende situaties oplevert. In een ziekenhuis is dat anders, zegt Barten: ‘Een doorgebrand serveronderdeeltje kan een domino-effect aan gevaarlijke situaties op gang brengen: als de software in de apotheek hapert, als artsen geen elektronische patiëntendossiers kunnen openen, of als röntgenfoto’s niet opgeslagen kunnen worden. Om de veiligheid van zorg te kunnen handhaven, wordt dan vaak een onmiddellijke patiëntenstop afgekondigd. Maar oefenen voor een massale ict-uitval? Dat doen ziekenhuizen vrijwel nooit.’ Gemiddeld komen ziekenhuisrampen zeven keer per jaar voor in Nederland. De laatste jaren neemt het aantal incidenten toe, zo wijst het onderzoek van Barten uit, met uitvallende techniek, interne branden, stroomuitval en hachelijke situaties met gevaarlijke stoffen als belangrijkste oorzaken. Een oprukkende bedreiging is de klimaatverandering, met vaker extremer weer als zware regenval. In 2015 maakte TNO al een risico-inschatting: maar liefst driekwart van de Nederlandse ziekenhuizen is in gevaar door het wassende water. Als we niets doen, zal het steeds vaker nodig zijn om patiënten te evacueren, waarschuwt Barten nu. Hij spreekt uit ervaring: in juli vorig jaar was het in zijn eigen ziekenhuis raak. Vanwege het hoge waterpeil van de Maas dreigde een overstroming van VieCuri, dat langs de Maas aan de rand van Venlo staat. Binnen tien uur werden 237 patiënten geëvacueerd. Een gigantische operatie: ‘Het Landelijk Coördinatiecentrum Patiënten Spreiding (LCPS), dat eigenlijk was opgezet voor coronapatiënten, hielp ons de patiënten elders onder te brengen. Ik weet niet of de evacuatie van al die patiënten zo vlot zou zijn verlopen zonder die hulp. Want op vrijdagmiddag kregen we het bericht dat het water 15 uur eerder zou komen dan voorspeld. Diezelfde avond om 11 uur was de klus geklaard.’ Ondertussen heeft Barten zich alweer gebogen over andere ziekenhuisrampen: terroristische aanslagen op ziekenhuizen. In Nederland is die dreiging op dit moment niet zo groot, denkt Barten. ‘Toch zijn er de afgelopen twintig jaar 29 terroristische aanslagen geweest op ziekenhuizen in Europa, met een duidelijke toename vanaf 2008. Bedreigingen, samenzweringen en het concreet plannen van zo’n aanval zijn daarin nog niet eens meegerekend. Nu weten we in Nederland dankzij corona behoorlijk goed hoe je moet opschalen, maar we zijn niet voorbereid op bombardementen, explosies en gewapende aanvallen.’ Cyberterrorisme is daarnaast een nieuw opdoemend gevaar: zeker sinds de coronapandemie is die dreiging fors toegenomen, blijkt uit Bartens onderzoek. ‘Ook zo’n aanval kan levens kosten. Denk bijvoorbeeld aan het hacken van beademingsapparatuur, ECG-monitoren en infuuspompen. Dat is in Nederland nog niet voorgekomen, maar in theorie kan het wel. Die bewustwording is er nauwelijks in ziekenhuizen. We hoeven niet in paniek te raken, maar of het nu gaat om wateroverlast of de ict: de zorg moet serieus gaan nadenken over het aanscherpen van het veiligheidsbeleid.’||https://www.volkskrant.nl/wetenschap/van-ict-storingen-tot-wateroverlast-het-aantal-ziekenhuisrampen-neemt-toe-en-daar-wordt-te-weinig-tegen-gedaan~b813b0f4/
2022-08-13||Nieuwe regering Colombia en guerrillabeweging ELN hervatten vredesonderhandelingen||De aankondiging werd gedaan na een ontmoeting tussen de Colombiaanse Hoge Commissaris voor Vrede, Danilo Rueda, en een ELN-delegatie in de Cubaanse hoofdstad Havana. ‘De twee partijen zijn het erover eens dat de dialoog weer op gang moet worden gebracht’, verklaarde Rueda na afloop van het gesprek, dat plaatsvond onder toezicht van Cuba en Noorwegen. Rueda kondigde verder aan dat de Colombiaanse regering de benodigde ‘gerechtelijke en politieke stappen’ zal nemen om de vredesbesprekingen met de ELN mogelijk te maken. Het is de verwachting dat dat onder meer betekent dat arrestatiebevelen voor ELN-onderhandelaars die momenteel in ballingschap in Cuba verblijven, worden ingetrokken. Tegelijkertijd kondigde de Colombiaanse regering vrijdag de vrijlating aan van negen mensen die sinds 13 juli door de ELN werden vastgehouden. ‘Wij geloven dat de ELN hetzelfde verlangen naar vrede heeft als de Colombiaanse regering’, zei Rueda. ‘En hopen dat ze luisteren naar de vele stemmen in verschillende regio’s die op zoek zijn naar een vreedzame oplossing voor dit gewapende conflict.’ Vredesbesprekingen tussen de vorige regering van Colombia en de ELN werden in 2019 beëindigd nadat de rebellen een autobom hadden laten afgaan bij een politieacademie in de hoofdstad Bogotá waarbij meer dan 20 cadetten werden gedood. Daarna vaardigden de Colombiaanse autoriteiten arrestatiebevelen uit tegen ELN-leiders die in Cuba verbleven voor het voeren van vredesonderhandelingen. Cuba weigerde hen uit te leveren, omdat dat de status als neutrale natie in het conflict in gevaar zou brengen en in strijd zou zijn met diplomatieke protocollen. De Verenigde Staten reageerden daarop door Cuba op de lijst van landen te zetten die terrorisme steunen. Het besluit om de vredesonderhandelingen te hervatten komt enkele dagen nadat Gustavo Petro werd ingezworen als eerste linkse president in de Colombiaanse geschiedenis. Petro had tijdens zijn campagne beloofd om de gesprekken met gewapende groeperingen weer te beginnen en om een einde te maken aan het ‘War on Drugs’-beleid. Petro wil in gesprek met de resterende gewapende groepen in Colombia om te proberen het geweld op het platteland te verminderen en duurzame vrede te brengen in het land van 50 miljoen mensen. Een vredesakkoord uit 2016 tussen de regering en de FARC (Revolutionaire Strijdkrachten van Colombia), het grootste guerrillaleger van Colombia, heeft sindsdien bijgedragen aan het terugdringen van het aantal ontvoeringen en moorden. Tegelijkertijd is in sommige delen van het land het geweld juist toegenomen doordat achtergebleven fracties van de FARC, drugssmokkelbendes en de ELN vechten om de cocaïnesmokkelroutes, illegale mijnen en andere installaties die door de FARC na het akkoord zijn achtergelaten. Volgens de denktank CERAC, die het geweld in Colombia registreert, voerden criminele groeperingen in juli bijna 90 aanvallen uit op politie en leger, waarbij 13 politieagenten omkwamen. Dat maakte het een van de gevaarlijkste maanden voor de Colombiaanse strijdkrachten in de afgelopen twee decennia. De ELN, opgericht in de jaren zestig, is lange tijd door het Amerikaanse ministerie van Buitenlandse Zaken aangemerkt als een buitenlandse terroristische organisatie. De groep heeft naar schatting 2.500 strijders in Colombia en beheert ook drugssmokkelroutes, afpersingsschema’s en illegale mijnen in buurland Venezuela.||https://www.volkskrant.nl/nieuws-achtergrond/nieuwe-regering-colombia-en-guerrillabeweging-eln-hervatten-vredesonderhandelingen~b157b570c/
2022-08-13||Ook Amerikaans Huis van Afgevaardigden akkoord met klimaatplan Biden||Zondag werd het plan goedgekeurd door de Amerikaanse Senaat, nadat er achttien maanden moeizaam over was onderhandeld. Biden zegt het wetgevingspakket ter waarde van in totaal 430 miljard dollar volgende week te ondertekenen. Hij schrijft op Twitter dat het plan Amerikaanse gezinnen onder meer moet helpen aan lagere lasten voor energie- en medicijngebruik. Onderdeel van het plan is dat de VS tot 2030 zo’n 370 miljard dollar uittrekken voor investeringen in het klimaat, die deels moeten worden bekostigd door inkomsten uit belastingverhogingen. Tegen 2030 moet daardoor de uitstoot van broeikasgassen met 40 procent zijn verminderd. Amerika neemt het voortouw om, in de woorden van president Biden, ‘de dringendste economische uitdagingen van vandaag aan te pakken, onze economie de komende decennia te versterken en de VS in staat stellen de wereldleider te zijn op het gebied van hernieuwbare energie’. Het gaat om het grootste investeringsplan ooit in het Amerikaanse klimaat. Een greep uit het pakket: elke Amerikaan krijgt tot 7500 dollar aan belastingvoordelen voor de aankoop van een elektrische auto. De installatie van zonnepanelen op het dak wordt voor 30 procent gesubsidieerd. Bossen worden onder handen genomen om ze weerbaarder maken tegen de enorme branden. En de meest vervuilende industrieën krijgen forse staatssteun bij energietransitie. Volgens Biden zullen zijn plannen ook banen in eigen land creëren.||https://www.volkskrant.nl/nieuws-achtergrond/ook-amerikaans-huis-van-afgevaardigden-akkoord-met-klimaatplan-biden~b8d0854d/
