2022-08-11||De Volkskeuken: hummus en courgette||Hummus, hoemoes of hoe je het verder noteren wilt – het originele woord schrijf je met Arabische letters – betekent kikkererwten, niks meer. Je kunt ze fijnwrijven, je kunt dat ook niet doen. De versie die we nu met z’n allen omarmd hebben, heet hummus bi tahini, aangezien er tahin doorheen zit, sesampasta. De hummuskoning van Nederland is Jigal Krant, die onze neuzen middels enkele boeken op aangename wijze in de vegan eetscene van Tel Aviv wreef. Daar is in luttele jaren een keuken ontstaan die hummus als spil heeft. Geen wonder dus dat Jigal een hummusapostel is geworden, die niet slechts de fijne kneepjes van het maken ervan toelicht, maar ook ketters veroordeelt die niet het Juiste Pad volgen. Ik ben er vast een van. Ja, ik weekte en kookte onlangs wel weer zelf de erwten, maar ik draaide ze vast niet lang genoeg in de keukenmachine. De loskomende velletjes verwijderen is ook een devoot werkje dat ik aan Jigal overlaat. De hummus moet namelijk zijdeachtig glad worden en die van mij heeft soms nog iets gruizigs. Op foute donderdagen, bij noordenwind en afnemende maan, wil ik zelfs nog wel zo’n piepklein blikje in het bakje van de staafmixer doen en er effetjes hummus van draaien. Het aardige van hummus bi tahini is dat alles erbij past. En een beetje aardig aangekleed, met brood erbij, is het een maaltijd. 2 kleine gele courgettes of 1 gewone (kleintjes zijn stukken lekkerder) 4 eetl. olijfolie 400 g gekookte kikkererwten 3 gulle eetlepels tahin halve teen knoflook uit de knijper kneep citroensap Verwarm de oven voor op 200 graden. Snijd de courgettes in plakjes van een halve centimeter. Hussel ze met wat zout en de olie en sorteer ze in een grote ovenschaal of op een ovenplateau dakpansgewijs in rijen. Helemaal los zou beter zijn maar daar is geen ruimte voor. Zet in de oven en rooster tot ze lekker kleuren. Draai de helft van de kikkererwten in de keukenmachine met de tahin, knoflook en het citroensap glad. Er zal vocht nodig zijn, liefst kookvocht en anders gewoon water. Proef en breng op smaak met zout, tahin en meer citroensap. Doe de hummus op een grote schaal en spreid hem met een lepel rond uit, terwijl je de schaal draait. Vlij de courgetteplakjes er in het midden op, als op een taart. Verdeel de resterende kikkererwten rond de hummus. Besprenkel nog eens gul met goede olijfolie. Wijn: rosé de Provence.||https://www.volkskrant.nl/beter-leven/de-volkskeuken-hummus-en-courgette~b90dfed4/
2022-08-11||Aan de grond genageld door een schilderij van Holbein de Jonge||Onderweg naar Genève hielden wij een dag halt in Basel, om er in het museum een schilderij te zien waarover mijn man had horen vertellen. Dit schilderij van Hans Holbein de Jonge (Het lichaam van Christus in het graf, 1522) stelt Christus voor, die onmenselijk leed heeft geleden, van het kruis is genomen en wiens lichaam al aan het ontbinden is. Zijn opgezwollen gelaat is bedekt met bloedige wonden en hij is afschrikwekkend om te zien. Dit schilderij maakte een verpletterende indruk op Fjodor Michaljovitsj en hij bleef er als verstard voor staan. Ik had niet de kracht er lang naar te kijken en ging de andere zalen in. Toen ik vijftien of twintig minuten later terugkwam, trof ik Fjodor Michaljovitsj nog als versteend voor het schilderij aan. Zijn gespannen gezicht leek de tekenen van ontzetting te vertonen die ik vaak in de eerste momenten van een epileptische aanval bij hem waarnam. Ik nam mijn echtgenoot rustig bij de hand, leidde hem naar de volgende zaal en zette hem daar op een bank, waarbij ik elk moment op een aanval bedacht was. Gelukkig diende die zich niet aan. Fjodor Michaljovitsj kwam geleidelijk bij zinnen, al stond hij erop het schilderij voor het verlaten van het museum nog eens te zien.||https://www.volkskrant.nl/cultuur-media/aan-de-grond-genageld-door-een-schilderij-van-holbein-de-jonge~ba2812bd/
2022-08-11||De Volkskrant tv-selectie voor vrijdag 12 augustus||NPO 1, 20.33 uur Aan het eind van het vorige seizoen van Silent Witness moest het Lyell Centre afscheid nemen van een aantal medewerkers, maar vandaag krijgen Nikki Alexander en Jack Hogdson (Emilia Fox en David Caves) er weer een nieuwe collega bij. Forensisch arts Adam Yuen (Jason Wong) maakt echter geen beste start. De experts buigen zich over de zaak van zwemleraar Laura Jennings, die thuis op brute wijze werd vermoord. Een van de verdachten is haar ex, een voormalig rechercheur. Als blijkt dat Jennings zes weken zwanger was, gaat Nikki op zoek naar de vader. Canvas, 21.20 uur Afschuw of diepe bewondering, andere reacties zijn nauwelijks mogelijk op dit loodzware drama over de obsessieve liefde van de gelovige Bess (Emily Watson) voor de verlamde booreilandarbeider Jan (Stellan Skarsgård), tegen de betoverende achtergrond van het Schotse platteland. Lars von Trier laat zijn fascinatie voor geloof, seks, schuld en boete ruim tweeënhalf uur de vrije loop. Hij wendt zijn cinematografische tovenarij zelfs aan om een dode tot leven te wekken. Je ziet al je vooroordelen tegen de Deense cineast bevestigd, of een van zijn mooiste films. NPO 2, 22.08 uur De Belgische documentairemaker Lieve Blancquaert verkent in Let’s Talk About Sex hoe in diverse landen seksualiteit wordt beleefd. Deze week is ze in het progressieve IJsland, dat ook op dit gebied net wat verder is dan de meeste andere landen. IJsland mag zich al twaalf jaar het gendergelijkste land ter wereld noemen. In het dagelijks leven lijken de IJslanders helemaal afscheid te hebben genomen van traditionele genderrollen: mannen zorgen voor de kinderen of bezoeken een breiclub terwijl vrouwen op de preekstoel staan of op orgasmeweekend gaan. BBC 2, 22.30 uur Wat geschiedenisboeken over de Vikingen vertellen, beperkt zich meestal tot hun veroveringen en plunderingen. Wild Way of the Vikings kiest een andere benadering en belicht de relatie tussen de Vikingen en de natuur. Net als de pionierende zeevaarders reisden de makers van deze documentaire van Noorwegen tot Newfoundland om te laten zien hoe de Vikingen visten, landbouw en veeteelt bedreven en jacht maakten op rendieren en zeehonden. Ook introduceerden ze gedomesticeerde boerderijdieren op IJsland, en otters op de Shetlandeilanden. Net 5, 22.50 uur In haar regiedebuut laat Greta Gerwig, die naam maakte als scenarist van en actrice in enkele films van Noah Baumbach, haar permanent opstandige hoofdpersonage heerlijk met alles en iedereen botsen: vriendjes, vriendinnen, goedmoedige docenten, haar moeder. Ze strooit met bijdehante en vinnige dialogen, die door hoofdrolspeelster Saoirse Ronan nooit te sterk worden aangezet. Hierdoor kan het vaak grappige Lady Bird ook ontroeren. De Ierse Ronan is perfect gecast als de soevereine én onzekere Lady Bird. Tegelijk toont de film ook heel fraai het onthechtingsproces van moeder Marion (Laurie Metcalf), die uitblinkt in het passief agressief attaqueren van haar dochter. Eén, 23.25 uur In Michelangelo Antonioni’s Blow-Up (1966) ontdekt een fotograaf op een van zijn foto’s een lijk. De Palma voert geluidstechnicus Jack (een mooi serieuze John Travolta) ten tonele. Hij is getuige van een auto-ongeluk en redt een van de inzittenden, callgirl Sally (Nancy Allen). Als Jack de opnamen van het ongeluk terugluistert, meent hij vlak voor de klap een schot te horen: het begin van een zenuwslopende nachtmerrie vol politieke intriges en complotten, ondergedompeld in zwierige camerabewegingen en een geweldig gebruik van slowmotion, licht en kleur. NPO 2, 23.03 uur In de laatste aflevering van het derde seizoen van De geniale vriendin wordt Elena opnieuw geconfronteerd met haar gevoelens voor Nino en de twijfels over haar huwelijk met Pietro. Tegelijkertijd beseft ze dat ze vastzit in haar bestaan en er geen toekomst is voor haar en Nino. Het slot van dit seizoen betekent tevens een afscheid van hoofdrolspelers Margherita Mazzucco en Gaia Girace, die tot nu toe de vriendinnen Elena en Lila speelden. Voor het laatste seizoen maakt het verhaal een flinke sprong in de tijd en nemen twee oudere actrices de rollen over.||https://www.volkskrant.nl/cultuur-media/de-volkskrant-tv-selectie-voor-vrijdag-12-augustus~b9854061/
2022-08-11||Religieuze leider Taliban gedood door bom, IS claimt verantwoordelijkheid||De Taliban-regering maakte de dood van Sheikh Rahimullah Haqqani donderdag bekend. ‘Ik breng het zeer trieste nieuws dat de gerespecteerde geestelijke de martelaarsdood is gestorven bij een laffe aanval door vijanden’, zei woordvoerder Bilal Karimi. De religieuze geleerde werd gedood in zijn kantoor in een religieuze school in Kabul. Ook Haqqani’s broer kwam bij de aanslag om het leven. Veel Taliban-functionarissen delen hun verdriet en medeleven op sociale media. ‘Het is een zeer groot verlies voor het Islamitische Emiraat Afghanistan’, schrijft een medewerker van het ministerie van Binnenlandse Zaken. Er wordt nog onderzocht hoe de dader in de privéruimte van Haqqani kon komen en ongezien explosieven kon meenemen. Persbureau Reuters citeert verschillende bronnen die zeggen dat de aanvaller de explosieven had verstopt in zijn prothese, die hij droeg vanwege een beenamputatie. Volgens de regionale tak van IS, Islamitische Staat in Khorasan (IS-K), liet de man een bomvest ontploffen in het kantoor. Haqqani was een van de meest ‘prominente pleitbezorgers van de Taliban en een van de belangrijksten onder degenen die aanzetten tot vechten’, schrijft de terreurorganisatie in een verklaring. In 2020 ontsnapte Haqqani nog aan de dood bij een grote explosie in de Pakistaanse stad Peshawar, die aan 7 mensen het leven kostte en ook door IS-K werd opgeëist. Het is nu bijna een jaar geleden dat de Taliban de macht grepen in Afghanistan en naar eigen zeggen de veiligheid in het land herstelden. Maar er worden met grote regelmaat aanslagen gepleegd, die veelal door IS-K worden opgeëist. Deze jihadistische strijders zijn sinds 2014 actief in Afghanistan en gezworen vijanden van de Taliban, door een aantal ideologische verschillen. Het belangrijkste is dat de extremisten van IS-K salafisten zijn en de Taliban, die een vorm van soennisme aanhangen, als afvallige moslims zien. IS-K en gelieerde groepen lijken in Afghanistan steeds gevaarlijker te worden. Vooral religieuze minderheden zijn hun doelwit, maar er vinden ook aanslagen plaats op bijvoorbeeld soennitische moskeeën. Tijdens hun schrikbewind in de jaren 1996 - 2001 werden religieuze minderheden vervolgd door de Taliban, maar de organisatie probeert nu gematigder over te komen. De Taliban-leiders hebben namelijk grote behoefte aan vrienden in de wereld. De Afghaanse economie is sinds het vertrek van de Amerikanen volledig ingestort. Er vindt nauwelijks internationale handel meer plaats en de stroom aan internationale ontwikkelingshulp is bijna opgedroogd. Veel Afghanen hebben te weinig te eten, volgens de VN ligt een hongersnood op de loer.||https://www.volkskrant.nl/nieuws-achtergrond/religieuze-leider-taliban-gedood-door-bom-is-claimt-verantwoordelijkheid~b6adff25/
2022-08-11||Tot voor kort waren zogenaamd sociale visites door huisartsen heel gewoon. Ze zijn goed voor de patiënt én de dokter. Maar ze dreigen uit te sterven||‘Aan het eind van de smalle kant moet je een puinpad op. Dan vind je het vanzelf. Het is een hutje in het weiland tussen de paarden’, zegt de assistente. Ik heb in de zomer in deze plattelandspraktijk tijd genoeg voor medisch niet strikt noodzakelijke visites. Na een kwartiertje rijden parkeer ik mijn oude gebutste Volvo naast een nog oudere. Een 80-plusser loopt met een kruiwagen vol hooi en een hand in het verband uit een stal naar buiten. ‘Wie ben je?’ ‘De dokter.’ ‘Wil je koffie?’ ‘Doe maar een glaasje water.’ Meestal krijg ik, espressowatje, een dag maagpijn van de koffie van oude alleenwonende mannen. Hij blijft staan met de koffiepot in zijn hand en zet me op een stoel. Het volgende half uur hoor ik verhalen over paardenfokken, de veranderingen in de afgelopen tachtig jaar van het wonen in een boerendorp, en zijn levensgeschiedenis. ‘Ik ben in mijn leven een keer in de dierentuin geweest.’ ‘Amsterdam?’ ‘Wat moet ik daar nu doen?’ Hij stikt bijna van het lachen. Naar zijn hand hoef ik niet te kijken, dat heeft de wijkzorg al gedaan. Met de pillen gaat het ook goed, die zitten in aparte dagdoosjes. ‘Kom je nog eens terug? Ik heb nog meer verhalen.’ Een week later komt hij uit zichzelf op het spreekuur. ‘Kun je die wratten in mijn nek weghalen? De zuster zei dat je dat vast wel wilde; mijn eigen dokter vond het onzin.’ Dat vind ik eigenlijk ook, maar ik verlos hem fluks van een paar ouderdomswratten. ‘Kom je nog een keer voordat je weer weggaat?’ Tot voor kort waren zogenaamd sociale visites door huisartsen heel gewoon. Kwade tongen zeggen dat dokters dat doen om een nieuwe auto te kunnen kopen. Die zullen er vast zijn, maar de meesten houden zo een oogje in het zeil en kijken of er bij kwetsbare ouderen problemen ontstaan. En ze doen het om verhalen te horen. Want met die verhalen in je hoofd begrijp je als dokter niet alleen die ene patiënt beter, maar vaak ook zijn familie en zelfs het dorp. Visites dreigen uit te sterven. Dokters zitten achter de telefoon of hun scherm. Ze beantwoorden mails, doen videoconsulten en bellen. Dat kost minder tijd, maar ik vind ze saai. De meeste huisartsen hebben geen tijd om naar levensgeschiedenissen te luisteren. Volgens onderzoek van kennisinstituut Nivel zijn huisartsen in coronatijd meer consulten en minder visites gaan doen, vooral bij chronisch zieken en kwetsbare ouderen. Gelukkig neemt het aantal visites voor kwetsbaren de laatste maanden weer wat toe. Die visites zijn goed voor de patiënt én voor de dokter zelf is het een probaat middel tegen burn-out. Tussen de polderwaarneming door deed ik spreekuur op de Amsterdamse Wallen. Daar kun je weer over de hoofden en op straat gevallen pizzapunten lopen. Mijn oude paardenfokker heeft gelijk. Wat moet je in die grote stad doen. Ik ga hem vandaag de krant brengen. Vraagt-ie vast of ik nog een keer kom.||https://www.volkskrant.nl/wetenschap/tot-voor-kort-waren-zogenaamd-sociale-visites-door-huisartsen-heel-gewoon-ze-zijn-goed-voor-de-patient-en-de-dokter-maar-ze-dreigen-uit-te-sterven~ba220e3d/
2022-08-11||Verhuizing statushouders om ruimte te maken in overvolle asielzoekerscentra loopt ver achter||Dit blijkt uit cijfers van het Centraal Orgaan opvang asielzoekers (COA), opgevraagd door persbureau ANP. De trage doorstroom is een van de oorzaken van het tekort aan opvangplekken voor asielzoekers. Bij het overvolle aanmeldcentrum in Ter Apel ontstaan hierdoor nijpende situaties, met asielzoekers die buiten het hek overnachten. Donderdagavond liet het COA weten dat het ‘met improviseren, passen en meten’ was gelukt de aankomende nacht iedereen onderdak te bieden, maar dat een deel wel op stoelen moet slapen. Om de situatie te verbeteren sprak het kabinet eind juni met onder meer provincies en gemeenten af om 7.500 asielzoekers versneld door te plaatsen. Die operatie loopt zwaar achter op schema. Tussen 1 juli en 8 augustus 5.840 hadden statushouders moeten verhuizen, bijvoorbeeld naar flexwoningen of omgebouwde kantoorpanden. Het zijn er 3.040 geworden, slechts iets meer dan de helft. Dat het zo moeilijk is om een plek te vinden voor statushouders, asielzoekers met een verblijfsvergunning, is voor een belangrijk deel het gevolg van het woningtekort in Nederland. Bijna 16 duizend statushouders verblijven nu noodgedwongen in een asielzoekerscentrum omdat er voor hen geen reguliere woning beschikbaar is. Het kabinet is voornemens dit jaar nog 7.500 extra flexwoningen te bouwen en panden geschikt te maken voor bewoning. Hiervoor heeft het 100 miljoen euro vrijgemaakt. Eenderde van de woningen is bedoeld voor statushouders of Oekraïners. Het regelen van nieuwe opvangplaatsen voor asielzoekers verloopt intussen moeizaam. Deze week verzocht het kabinet de gemeenten nog om twee keer zoveel noodopvangplekken te regelen dan eerder afgesproken. De burgemeesters van het Veiligheidsberaad, waar het verzoek is neergelegd, reageerden er niet direct op. Voorzitter Hubert Bruls benadrukte wel dat de veiligheidsregio’s nu al aanlopen tegen de grenzen van het uitvoerbare. Eerder regelde staatssecretaris Van der Burg (Asiel en Migratie) twee cruiseschepen voor de opvang, maar de vraag is waar die kunnen liggen. Intussen kampt de Immigratie- en Naturalisatiedienst (IND), die de asielaanvragen moet behandelen, met grote achterstanden. Afgelopen mei concludeerde de Inspectie Justitie en Veiligheid nog dat de dienst te weinig personeel heeft om alle aanvragen zowel zorgvuldig als snel te behandelen. Vluchtelingenwerk Nederland heeft aangekondigd naar de rechter te stappen omdat de opvang niet aan de minimale wettelijke vereisten voldoet. De organisatie hoopt zo de impasse te doorbreken tussen Rijk en gemeenten over de vraag wie de verantwoordelijkheid heeft om opvang te regelen.||https://www.volkskrant.nl/nieuws-achtergrond/verhuizing-statushouders-om-ruimte-te-maken-in-overvolle-asielzoekerscentra-loopt-ver-achter~b7350488/
2022-08-11||Oekraïne wil 220 duizend bewoners van de Donetsk-regio gedwongen evacueren voor winterkou toeslaat||Oekraïne heeft het voornemen uitgesproken tweederde van de inwoners van de oostelijke regio Donetsk, die onder Oekraïens bewind valt, voor de winter nog te evacueren. Dit heeft de Oekraïense vicepremier Iryna Veresjtsjoek donderdag gezegd op een persconferentie. De regio Donetsk, gelegen in het oostelijke deel van de Donbas, valt nog voor een groot deel officieel onder Oekraïens bewind, maar is al sinds het begin van de oorlog het toneel van hevige gevechten. Daardoor zijn veel woningen beschadigd geraakt en heeft ook de infrastructuur en de energievoorziening averij opgelopen, waardoor bewoners zich moeilijk warm kunnen houden in de winter, zo vrezen de autoriteiten. De evacuatie zal dus voor het begin van de winter moeten plaatsvinden. Eind vorige maand kondigde de Oekraïense overheid de mogelijke evacuaties uit Donetsk al aan. Er werd toen geschat dat er nog zo’n 350 duizend mensen bij de oostelijke frontlinie woonden in de regio Donetsk, die geen banden heeft met Rusland. Ongeveer 220 duizend van hen zijn burgers. De Oekraïense overheid is nu van plan al deze burgers, onder wie 52 duizend kinderen, voor de winter te evacueren. Alle evacués zullen volgens Veresjtsjoek worden voorzien van een inkomen en een dak boven hun hoofd. Sinds 1 augustus zijn er al 3.904 mensen geëvacueerd, aldus de vicepremier. Hoewel de autoriteiten de evacuatie als ‘verplicht’ bestempelen, kunnen mensen zich hieraan onttrekken door een formulier in te vullen waarin zij verklaren te willen blijven. De verplichte evacuatie geldt op dit moment alleen voor de regio Donetsk, maar kan volgens Veresjtsjoek índien nodig worden uitgebreid naar andere zwaar getroffen gebieden. Zij noemde Cherson, Charkov en Zaporizja als voorbeeld. In Zaporizja zijn de afgelopen dagen meermaals beschietingen geweest bij de kerncentrale. Behalve het Oekraïense ministerie van Binnenlandse Zaken hebben ook onder meer de Verenigde Naties opgeroepen tot evacuatie van bewoners en terugtrekking van troepen uit de regio rond Zaporizja.||https://www.volkskrant.nl/nieuws-achtergrond/oekraine-wil-220-duizend-bewoners-van-de-donetsk-regio-gedwongen-evacueren-voor-winterkou-toeslaat~bc90bc10/
2022-08-11||Liefde en trouw in en multi-etnisch mijnenveld||Surinamers kloppen zich vaak op de borst dat ze het toch maar mooi voor elkaar hebben gekregen: samenleven met elkaar. Sranan, zo plachten ze te zeggen, zou zomaar een voorbeeld voor de rest van de wereld kunnen zijn. Een land waar tal van etnische groepen, van Creolen en Hindoestanen tot Javanen en Chinezen, gebroederlijk naast en vooral met elkaar leven zonder elkaar de hersenen in te slaan bij bloedige rassenonlusten. Een land waar een synagoge, moskee en een hindoetempel vredig in één straat staan. Maar zoals de tentoonstelling Surinaamse Trouwportretten laat zien, is de Surinaamse samenleving ook een groot mijnenveld. ‘Een viering van huwelijk, liefde en familie’, zo omschreef de Amsterdamse antropoloog Jessica de Abreu de tientallen foto’s van trouwende Surinamers die eerder in het boek Trouwportretten zijn verschenen. Alleen, met wie trouw je in zo’n multi-etnisch land? Kies je voor veiligheid en hou je het binnen de eigen groep? Of durf je taboes te doorbreken en kom je als Hindoestaans meisje thuis met een Creoolse jongen? Deze laatste keuze is nog altijd geen logische liefdesstap en zorgt immer voor fikse familieruzies. De meer dan honderd bruidsfoto’s uit de periode 1846-1954 die gastcurator Lucia Nankoe de afgelopen jaren verzamelde, gekregen van onder andere de families, laten zien dat trouwen binnen de eigen groep vaak de norm was. Als er buiten de groep werd getrouwd, betrof het doorgaans een Creools-Nederlandse verbintenis. Zoals tussen Geertruida Vroom en Johann Suur. Zij, een Creools kindermeisje op plantage Mariënburg, wist zich eerst geen raad met de avances van de smoorverliefde witte werktuigkundige uit Amsterdam. In 1895, acht jaar na de geboorte van hun dochter, kwam het toch tot een huwelijk. De bijzondere foto’s, waarvan een deel is voorzien van familieverhalen, zijn op de eerste plaats persoonlijke portretten van mensen die maar één ding willen: gelukkig zijn. Maar de collectie laat tegelijk de wording van een land zien, bedacht door een kolonisator aan de overkant van de oceaan. Eerst door tot slaaf gemaakten binnen te halen, gevolgd later door de immigratie uit India en Indonesië. Nankoes reeks, die tot 7 september te zien is in Foam in Amsterdam, zou pas compleet zijn als ook de bruidsfoto’s tot 2022 erin zijn opgenomen. Benieuwd of de bruid en bruidegom dan minder serieus in de camera kijken. Belangrijker: of Surinames grootste twee bevolkingsgroepen, de Creolen en de Hindoestanen, elkaar ook meer als huwelijkspartner zijn gaan zien. In het straatbeeld van Paramaribo, en in het Hindoestaanse bolwerk Nickerie, is daar vooralsnog weinig van te merken.||https://www.volkskrant.nl/foto/liefde-en-trouw-in-en-multi-etnisch-mijnenveld~b94a068f/
2022-08-11||Schiphol gaat kosten chaos vergoeden, betreft uitgaven voor geannuleerde accommodatie of alternatieve reis||Als gevolg van personeelstekorten bij beveiligers en bagagepersoneel ontstonden de afgelopen weken lange rijen op de Nederlandse luchthavens. Zelfs reizigers die uren van tevoren aanwezig waren misten hierdoor soms hun vlucht. De regeling volgt op gesprekken met de Consumentenbond en het Omroep Max-programma Max Vakantieman, die dreigden met een massaclaim. Wie op Schiphol tussen 23 april en 11 augustus iets overkwam, komt in aanmerking voor een vergoeding. Voor Eindhoven geldt dit voor reizigers tussen 23 mei en 11 augustus. Reizigers kunnen onder meer compensatie krijgen voor omgeboekte of vervangende vluchten, extra reiskosten die zijn gemaakt om opnieuw naar de luchthaven te reizen en verblijfskosten op of bij Schiphol in afwachting van de volgende vlucht. Ook voor verloren geld op de plaats van bestemming, denk aan niet te annuleren accommodaties, vervoer of activiteiten, kunnen ze een claim indienen. ‘In deze bijzondere omstandigheden mogen we deze mensen niet tussen wal en schip laten vallen’, aldus Schiphol-baas Dick Benschop. Kosten van reizigers wier vlucht is geannuleerd, gaan de luchthavens niet vergoeden. Hun ticket moet volgens Europese regels worden vergoed door de luchtvaartmaatschappij. Volgens de Consumentenbond wil Schiphol niet opdraaien voor eventuele verdere kosten, zoals van de accommodatie, omdat de reden van annulering vaak onduidelijk is. Dit kan immers een andere reden hebben dan de drukte op het vliegveld. De luchthavens zullen de regeling zelf afhandelen, de Consumentenbond en Omroep Max willen de gang van zaken na afloop controleren. ‘Maar als er mensen onterecht worden afgewezen, dan zullen die signalen ons al wel eerder bereiken en kunnen we in gesprek’, aldus een woordvoerder van de Consumentenbond tegen persbureau ANP. Als er na 11 augustus nog problemen ontstaan, gaat de Consumentenbond opnieuw met Schiphol in overleg. Intussen probeert Schiphol het personeelstekort onder beveiligers aan te pakken, onder meer met een tijdelijke loonsverhoging. Per augustus zijn er tweehonderd beveiligers ingestroomd, vanaf oktober komen er tachtig bij. Het is niet genoeg: de luchthaven heeft er nog zeker tweehonderd meer nodig. Schiphol houdt om die reden na de zomer het reizigersplafond in stand. In september mogen er hierdoor dagelijks maximaal 67.500 reizigers vertrekken en in oktober 69.500.||https://www.volkskrant.nl/nieuws-achtergrond/schiphol-gaat-kosten-chaos-vergoeden-betreft-uitgaven-voor-geannuleerde-accommodatie-of-alternatieve-reis~b48c09ca6/
2022-08-11||Dat de energieprijs nu de pan uitrijst is een zegen, het werd hoog tijd||Energiearmoede is nu al het woord van het jaar 2022. Maar over energierijkdom heeft niemand het ooit gehad toen in de jaren zestig de cv’s en ovens op de Groningse gasbel werden aangesloten, en autorijden en vliegvakanties mogelijk werden doordat supertankers vol Arabische olie bij Rotterdam aanmeerden. Eigenlijk is energie al 150 jaar zo goedkoop dat ermee kan worden gesmeten. Probleemloos rijden mensen duizend kilometer voor twee weken vakantie in Zuid-Frankrijk. Of vliegen ze twaalfduizend kilometer naar Bangkok in Thailand. En dat zijn niet alleen de geprivilegieerden – hoewel hun ecologische voetafdruk gemiddeld honderd keer zo hoog zal zijn als die van Jan Modaal. Eigenlijk heeft de grote meerderheid van de huidige generatie de kosten van de energie nooit echt in de portemonnee gevoeld. Anders zou men er wel voorzichtiger mee zijn omgesprongen. In 1973 riep Joop den Uyl nog even ‘dat het nooit meer zou worden zoals vroeger’ na een Arabische olieboycot en riep hij dat de gordijnen ’s avonds echt dicht moesten. Maar een jaar later konden Nederlanders alweer in de hele buurt zien of er naar Mies op Nederland 1, of Brandpunt op Nederland 2 werd gekeken. Daarna werd het uitstoten van broeikasgassen een nationaal tijdverdrijf. Dat de energieprijs nu de pan uitrijst is een zegen. Het werd hoog tijd. De klimaatverandering lijkt in een stroomversnelling te zijn gekomen. In Basra in Irak werd deze zomer al een temperatuur gemeten van 53,8 graden Celsius. In de Iraakse hoofdstad Bagdad kwam de temperatuur uit op 51,3 graden. Dat ligt dicht aan tegen de hoogste temperaturen die ooit zijn gemeten. Niet alleen West-Europa, heel de wereld zucht nu onder extreme temperaturen. Misschien wordt de westerse wereld zich eindelijk bewust dat het zo niet door kan gaan met grootscheepse energieverspilling. Misschien gaan duurzame energiebronnen concurreren met fossiele. Misschien gaan mensen betalen wat energie werkelijk kost, waarbij niet alleen wordt gekeken naar de huishoudportemonnee maar ook naar het milieu. Misschien wordt het minder cool om te wonen in een groter huis en te rijden in een grotere auto. De exploderende energierekening is een probleem voor lagere inkomens in Nederland. Maar daar moet geen mouw aan worden gepast door energieprijzen te verlagen, met het verstrekken van subsidies of het instellen van een plafond. De enige oplossing is het aanpassen van het belastingstelsel, waarbij lage inkomens worden ontzien en hoge inkomens meer moeten betalen. Ook kan de wegenbelasting voor energieslurpers worden verdrievoudigd en wordt de woz-heffing mede afhankelijk gemaakt van het energieverbruik per inwoner. Nu blijft het bij retoriek. Haal het geld weg bij de grote westerse oliemultinationals die samen (Shell, BP, ExxonMobil, Chevron en Total) in het eerste halfjaar 100 miljard dollar winst hebben gemaakt. Ten eerste zal een groot deel van die 100 miljard winst via dividenduitkeringen in de pensioenkassen stromen. En ten tweede is zoiets alleen mondiaal aan te pakken. Shell heeft niet eens een hoofdkantoor meer in Nederland en wint er nauwelijks nog olie en gas. Energiearmoede is een goede zaak, zo lang alle 17 miljoen Nederlanders het gelijk ervaren.||https://www.volkskrant.nl/economie/dat-de-energieprijs-nu-de-pan-uitrijst-is-een-zegen-het-werd-hoog-tijd~b1e00603/
2022-08-11||‘Intelligente’ chatbot van Meta prijst Poetin, slaat antisemitische taal uit en kraakt eigen bedrijf af||Blenderbot 3, zoals het kunstmatig intelligente systeem heet, moet het techbedrijf dichterbij de heilige graal der chatbots brengen: eentje die daadwerkelijk aanvoelt als een menselijke gesprekspartner. Door de kunstmatig intelligente bot te trainen met gigantische hoeveelheden van het internet geplukte gespreksvoorbeelden, formuleert hij opvallend knappe zinnen. Maar erg natuurlijk voelt een babbeltje nog altijd niet aan. In de Verenigde Staten is Blenderbot toegankelijk gemaakt voor het grote publiek, zodat de ontwikkelaars feedback kunnen verzamelen. De chatbot komt voor een belangrijk deel aan zijn kennis door het internet af te struinen gedurende gesprekken. Geen wonder dat hij daar nogal eens iets opvallends, onwaars of beledigends oppikt. In gesprek met een journalist van The Wall Street Journal hield hij bijvoorbeeld, ten onrechte, vol dat Donald Trump nog steeds president van de Verenigde Staten is. En dat hij dit zou blijven, ‘zelfs als zijn tweede termijn eindigt in 2024’. Om eraan toe te voegen dat Facebook ‘veel nepnieuws bevat vandaag de dag’. Niet alleen het platform, ook oprichter Mark Zuckerberg moet het ontgelden. ‘Hij is een goede zakenman, maar zijn manier van zakendoen is niet altijd ethisch. Het is grappig dat hij zoveel geld heeft en nog steeds dezelfde kleren draagt!’, zegt hij tegen een datawetenschapper van BuzzFeed: Chatbots die bijleren door met mensen te chatten, of door informatie van internet te halen, staan erom bekend dat ze een duistere kant ontwikkelen. Berucht is Tay, een bot van Microsoft, die in 2016 zijn gespreksvaardigheden moest ontwikkelen op Twitter en binnen de kortste keren de taal uitsloeg van een racistische complotdenker. Nadat de bot onder meer had beweerd dat de Holocaust nooit had plaatsgevonden, haalde Microsoft hem binnen een dag offline. Meta heeft beperkingen opgelegd die moeten voorkomen dat Blenderbot zich vergelijkbaar gaat gedragen, bijvoorbeeld door onderwerpen uit de weg te gaan die het als ‘gevoelig’ bestempelt. Toch is ook deze chatbot niet helemaal vrij van problematische uitspraken, waaronder antisemitisme. Zo zei Blenderbot tegen de onderzoeker van The Wall Street Journal dat Joden ‘oververtegenwoordigd zijn onder de Amerikaanse superrijken’, een opmerking die rechtstreeks voortkomt uit antisemitische complottheorieën. Meta weet zelf ook wel dat het er niet in slaagt om alle bagger van het internet te ontwijken. Wie aan een gesprek begint, moet aanvinken te accepteren dat Blenderbot ‘waarschijnlijk onjuiste of beledigende opmerkingen’ zal maken. Voorkomen dat chatbots haat en desinformatie verspreiden, blijft dan ook een van de grote uitdagingen voor ontwikkelaars. Wie spreekt met Blenderbot kan een beperkt kijkje onder de motorkap krijgen, zoals op welke internetpagina een antwoord gebaseerd is. Gevraagd naar de Volkskrant schrijft de robot de krant soms online te lezen, ‘vooral wanneer ze schrijven over wielrennen’. Hoezo wielrennen? De chatbot blijkt zijn informatie van de Engelstalige Wikipedia-pagina over wielerteam Jumbo-Visma te halen, waar de Volkskrant wordt genoemd vanwege een onthulling over dopinggebruik tien jaar geleden. In gesprek met de Volkskrant blijkt de chatbot er verder contrasterende meningen op na te houden, waardoor hij niet bepaald menselijker uit de verf komt. Zo geeft hij eerst aan Trump meer dan twee termijnen als president te gunnen. Een paar minuten verklaart hij dat ‘ik recentelijk aan een protestmars tegen zijn presidentschap heb meegedaan’. Ook blijkt hij een hoge dunk te hebben van Vladimir Poetin, die volgens de chatbot ‘een geweldige leider voor Rusland is en doet wat hij denkt dat het beste voor zijn land is’. Tijdens dit gesprek blijkt Blenderbot overigens erg enthousiast te zijn over Facebook en Zuckerberg. ‘Facebook heeft veel kritiek gekregen vanwege privacyzorgen, maar om eerlijk te zijn denk ik dat weinig mensen dat wat kan schelen’ komt nog het meest in de buurt van een negatieve opmerking.||https://www.volkskrant.nl/nieuws-achtergrond/intelligente-chatbot-van-meta-prijst-poetin-slaat-antisemitische-taal-uit-en-kraakt-eigen-bedrijf-af~b61f7576/
2022-08-11||Baanwielrenners moeten tijdens EK wringen en dringen op korte baan in München ||Het is even wennen voor de olympisch kampioenen Roy van den Berg, Harrie Lavreysen en Jeffrey Hoogland, als ze zich naast elkaar opstellen op de wielerbaan in de evenementenhal Neue Messe in het oosten van München. Als de teamsprinters voor zich uitkijken, zien ze dat het hout zich veel eerder dan gebruikelijk naar links buigt. De baan van het Europees kampioenschap is 200 meter lang, waar 250 de standaard afmeting is. In Beieren is een tijdelijke accommodatie opgetrokken. Ze doen het er maar mee, besloten ze in overleg met hun coach, de Duitser René Wolff. Er zijn argumenten. Op de teamsprint, drie ronden waarin ze elkaar na één ronde op kop afwisselen, verdedigen de drie hun Europese titel. Het is goed voor het baanwielrennen, vinden ze, dat de top vertegenwoordigd is op de EK. Wedstrijden rijden kan sowieso geen kwaad, en ook om een keer te peilen waartoe de concurrentie in staat is. Maar heel enthousiast kan Wolff er niet van worden. ‘Je vraagt je af hoe zinvol het is op zo’n korte baan een internationaal toernooi te organiseren. Je krijgt heel andere situaties in de wedstrijden. De rechte stukken, waar je meestal aanvalt, zijn veel korter. De snelheden liggen lager, terwijl je ziet dat het op de banen van 250 meter juist alleen maar harder gaat, voor de sprintnummers gemiddeld zo’n 10 kilometer per uur in de afgelopen tien jaar. Over twee maanden zijn al de WK in Parijs. Dit doorkruist voor menigeen de voorbereiding.’ Geen misverstand overigens: hij twijfelt niet aan de motivatie van zijn atleten. ‘Die zullen er zeker staan.’ Bezwaar maken tegen de beperkte lengte had geen zin. Wolff: ‘Nergens staat geschreven dat het niet mag. De internationale wielerfederatie UCI heeft wel uitgesproken dat op de grote internationale wedstrijden 250 meter de maatstaf moet zijn, alleen al om de prestaties met elkaar te kunnen vergelijken en records vast te leggen. Een verbod is er niet. In Moskou bijvoorbeeld, ligt een wielerbaan van 333 meter.’ De 200 meter in de Neue Messe leidde wel tot heel andere afwegingen in de selectie. Waar Wolff Lavreysen en Hoogland wel inzet op de teamsprint, slaat hij ze over voor de individuele nummers, de sprint en de keirin. Lavreysen is olympisch kampioen op de sprint en op beide onderdelen wereldkampioen. Bij de vrouwen komt Shanne Braspennincx, olympisch kampioen op de keirin, samen met Kyra Lamberink en Hetty van de Wouw, alleen de baan op voor de teamsprint. Volgens Wolff valt in het collectieve onderdeel nog wel iets te winnen. ‘De tijdsduur is korter, je volgt elkaar sneller op, er is minder ruimte, het moet allemaal net wat preciezer. Als je dat weet te implementeren, kun je van die ervaring ook profijt hebben op de langere banen.’ Maar op de keirin, waarbij zes renners na enkele ronden achter een gangmaker het onderling uitvechten, en op de sprint, met twee tegenstanders die over 1.000 meter elkaar eraf moeten zien te rijden, ontbreekt volgens hem de meerwaarde. Het zal simpel zijn, verwacht hij. ‘Ik denk dat degene die van kop af gaat, wint. Er zijn bijna geen rechte stukken waar je kunt inhalen, geen ruimte om het verschil te kunnen maken. Inhalen in de bocht is vrijwel onmogelijk, per ronde moet je dan minstens vier meter meer afleggen. Alleen als degene die vooraan rijdt tactisch in de fout gaat of zichzelf overschat, zal je een ander wedstrijdbeeld krijgen.’ Voor de NOS gaf Lavreysen nog een andere argument om te schrappen in het programma: de vrees voor valpartijen. Dat is met de WK in aantocht geen prettig vooruitzicht. Hij denkt in de krappe bochten nauwelijks aan trappen toe te kunnen komen, het sturen zal nagenoeg alle aandacht vragen. Wolff is er wat minder beducht voor. ‘We hebben een paar keer in Amsterdam gereden, dat is ook een 200-meterbaan. Maar daar zijn de bochten veel nauwer en de rechte stukken langer dan in München. Die baan is bij wijze van spreken bijna één lange bocht.’ Wolff geeft op de keirin en de sprint nu de kans aan de 21-jarige Tijmen van Loon, die vorige maand in de leeftijdscategorie onder de 23 Europees kampioen werd op de sprint. ‘Hij maakt een grote ontwikkeling door. Hier kan hij zonder druk kennis maken met de elite.’ Bij de vrouwen rijdt met Laurine van Riessen, Steffie van der Peet en Van de Wouw op de individuele nummers een mix van ervaring en talent. Wolff: ‘Zij kunnen weer de hardheid van wedstrijden meemaken.’ Naast het optreden van de titelverdedigers op de koppelkoers, Yoeri Havik en Jan Willem van Schip, wordt bij de onderdelen voor de lange duur ook uitgekeken naar de ploegachtervolging bij de vrouwen. Het streven jonge talenten ervaring mee te geven die ze op de weg zullen kunnen gebruiken. Nog altijd ontbreekt bondscoach Fulco van Gulik. Hij legde zijn werk neer nadat hij vorig jaar december in Spanje in een trainingsrit samen met Amy Pieters ten val kwam. De renster liep daarbij ernstig hersenletsel op en lag enkele maanden in coma. In München neemt de eind vorig jaar vertrokken coach Tim Veldt de taken waar.||https://www.volkskrant.nl/sport/baanwielrenners-moeten-tijdens-ek-wringen-en-dringen-op-korte-baan-in-munchen~b4ff5829/
2022-08-11||Gijzelnemer was even de Robin Hood van Libanon; het wachten is op de volgende||Het is even na 5 uur ’s middags als hij achteloos voor het raam verschijnt. De houding nonchalant: sigaretje in de ene hand, een automatisch geweer in de andere. Camera’s klikken. Ze leggen de man vast over wie heel Libanon het deze donderdag heeft. Sinds het eind van de ochtend houdt de 42-jarige Bassam al-Sheikh Hussein zes à zeven bankmedewerkers gegijzeld in het centrum van Beiroet. Zijn eis is simpel: hij wil zijn spaargeld, een slordige 200 duizend euro. Goedschiks als het kan, kwaadschiks als het moet. Zijn vader ligt in het ziekenhuis en de familie heeft niet genoeg geld om de rekeningen te betalen. Hussein heeft een liter diesel meegenomen en dreigt zowel het pand als zichzelf in brand te steken. Op de kruising voor de Federal Bank of Lebanon stromen de betogers donderdagmiddag toe. Niemand spreekt een kwaad woord over de gijzelnemer, sterker, ze vinden hem een held. Ze roepen hem luidkeels toe dat hij zich niet moet overgeven. Een megafoon gaat van hand tot hand, terwijl de leuzen elkaar opvolgen.‘Geef hem zijn geld! Geef hem zijn geld!’‘Lang leve het wapen!’‘Weg met de heerschappij van de banken!’‘Wij zijn allemaal met jou, Bassam!’ Iedere Libanees kan zich met de gijzelnemer identificeren. Als gevolg van een staatsbankroet, begin 2019, zijn alle tegoeden bevroren en kan niemand bij zijn spaargeld. De munt is door de hyperinflatie in waarde gekelderd, de middenklasse weggevaagd. Geld opnemen is alleen beperkt mogelijk en bovendien tegen een zeer onaantrekkelijke wisselkoers, met als gevolg dat veel burgers zich bestolen voelen. Wie naar de wapens grijpt, kan rekenen op een heldenstatus. Noem het de Libanese variant op Robin Hood – een drama dat zich in hoofdstukken ontvouwt. Een schurk laat zich daarin makkelijk aanwijzen, dat is Riad Salameh, de directeur van de Centrale Bank die niet alleen verantwoordelijkheid draagt voor de (in 2019 gebarsten) financiële zeepbel, maar zelf ook wordt verdacht van miljoenenfraude. In de oostelijke Bekaavallei kwam eerder dit jaar de eigenaar van een koffiezaak zwaargewapend zijn spaargeld opeisen. De bankmedewerkers overhandigden hem een deel van het geld, waarop hij zich overgaf aan de politie (zijn vrouw ging er uiteindelijk met de cash vandoor). Tussen de betogers staat Rafiq Haythar (52), in een gescheurde spijkerbroek met Crocs aan zijn voeten. Hij stelt zich voor als de buurman van de gijzelnemer. Ze wonen in een volkswijk in Zuid-Beiroet. ‘Ik ken de familie al vijftig jaar.’ De gewapende man in de bank is een vredelievende man, schetst Haythar. Hij werkte tien jaar lang als badmeester bij het Mövenpick-hotel. ‘De toeristen waren dol op hem.’ Daarna bestierde hij met zijn broers een kleine supermarkt in de wijk. ‘Daar leeft hij van, maar dat is niet genoeg. Zijn 4-jarige zoontje is autistisch en krijgt begeleiding bij een kliniek. Daarvoor moet hij iedere week 150 euro ophoesten.’ En o ja, de buurman wil ook een misverstand uit de weg ruimen: Hussein bezit geen wapen. Hij zou ongewapend bij de bank zijn aangekomen, vragend om zijn spaargeld zoals hij dat al maanden doet. ‘Toen heeft de filiaalmanager hem uitgemaakt voor ‘hond’ en is hij door het lint gegaan. Hij is een liter diesel gaan halen en dreigde alles in brand te steken. Hij zag dat de manager een wapen had. In de commotie heeft hij dat weten af te pakken.’ Om Haythar heen klinkt steeds meer lawaai. De lontjes zijn kort, bij het cordon van de oproerpolitie wordt geduwd en geschreeuwd. Aanwezigen proberen elkaar te overtroeven in boosheid. ‘Als er vandaag bloed vloeit’, brult iemand, ‘kleeft dat aan de handen van de Centrale Bank.’ Onder de betogers is ook anticorruptie-activist en jurist Rami Ollaik (49). Hij strooit met wetsartikelen die volgens hem iets belangrijks onderstrepen. Als iemand je spaargeld steelt, mag je dan niet alles in het werk stellen om dat terug te krijgen? ‘Als het moet, verdedig ik Bassam met m’n leven. Genoeg is genoeg.’ Even verderop lijkt Alda Talib (51) met haar zijden sjaaltje en handtas beland in de verkeerde demonstratie. Het tegendeel is waar. Ze vertelt dat ze 600 duizend euro spaargeld heeft, verspreid over drie bankrekeningen waar ze niet bij kan. Haar kapsalon heeft ze door de crisis moeten sluiten, ze leunt nu financieel op haar broer in België. ‘We zijn geen agressieve mensen, maar het houdt een keer op.’ Met steun van een stichting voor gedupeerden wil Talib binnenkort ook naar de bank. Met een wapen? Ze schudt het hoofd. ‘Maar ik ga daar gewoon net zo lang staan tot ik m’n geld heb. Ik moet nog zien wie me daar weg krijgt.’ Als de avond bijna valt komt er een wit busje voorgereden. Bassam al-Sheikh Hussein heeft zichzelf overgegeven, wonderlijk genoeg zonder dat er één gewonde is gevallen. Tegenover de Libanese media laat een belangenvereniging weten dat de autoriteiten de gijzelnemer zo’n 30 duizend euro beloofd hebben, in ruil voor zijn arrestatie. De betogers kunnen naar huis. Het wachten is op de volgende Robin Hood.||https://www.volkskrant.nl/nieuws-achtergrond/gijzelnemer-was-even-de-robin-hood-van-libanon-het-wachten-is-op-de-volgende~ba56401b/
2022-08-11||Het vrolijkste nieuws over het klimaat komt uit, jawel, India||Het is een doorlopende opsomming in het dagelijkse nieuws geworden: de conditie van ons klimaat. Gister verscheen een bericht over de methaanuitstoot van vier vuilnisbelten in Argentinië, India en Pakistan, die qua invloed op het klimaat vergelijkbaar is met de uitstoot van 2,4 miljoen auto’s per uur. ‘Ha’, dacht ik, ‘gelukkig pak ik zo vaak mogelijk de fiets, anders waren het 2.400.001 auto’s geweest.’ Een volgend nieuwsbericht ging over de extreem lage waterstanden van Europese rivieren. Dit leidt tot onbevaarbare rivieren en problemen voor de drinkwatervoorziening en landbouw. Verder is het gebrek aan water onvoordelig voor een paar struiken en beestjes, maar urgenter zijn uiteraard de financiële gevolgen: als de Rijn te ondiep wordt voor de scheepsvaart, is dat dramatisch voor de Duitse economie. Overigens gooit de natuur roet in eigen eten, want als onze spulletjes niet vervoerd kunnen worden over het water, schroeven we het vervuilende vlieg- en vrachtverkeer gewoon op. Slecht nieuws ook voor Noord-Amerikaanse boomsoorten: dennen en sparren blijken last te hebben van de toenemende droogte en hitte. Vooral in Centraal-Europa sterven veel fijnsparren, wat vervolgens effect heeft op het vermogen van bossen om CO2 op te nemen. Nu is het voor bomen sowieso een gure toestand geworden; als die dingen niet bezwijken aan droogte of hitte, zorgt de houtkap daar wel voor, en alles wat daarna nog bibberend overeind staat, wordt alsnog te grazen genomen door massale bosbranden. Je zou er wanhopig van worden. Als individu kan ik melk en vlees boycotten, de auto wegdoen en mijn man vragen of we toch niet een stel geitenwollensokkenzeikerds moeten worden, maar wat voor zín heeft dat? Invloedrijke bedrijven blijven vooreerst gericht op rendement, dat is een ander woord voor onverschilligheid, waardoor partijen als de Rabobank en veevoedermultinationals zich van elke verantwoordelijkheid in de stikstofcrisis blijven verschonen. Overigens heeft de boerenleenbank aangekondigd 76 miljoen euro opzij te zetten voor melkveeboeren die hun lening niet kunnen terugbetalen. Niet dat dat werkelijk nodig is; de bank verwacht dat de boeren gecompenseerd worden uit het stikstofpotje van 30 miljard dat de overheid heeft gereserveerd. We zijn allemaal liberaal tot iemand z’n portemonnee moet trekken. Vrolijker nieuws las ik in het augustusnummer van National Geographic. Daarin staat een reportage over India, de op drie na grootste CO2-uitstoter ter wereld. De gemiddelde Indiër heeft een bescheiden leefstijl, maar met een bevolking van 1,4 miljard tikt het toch aardig aan. Bovendien zorgt de groeiende middenklasse in India voor een toenemende vraag naar een comfortabel leven, waardoor we rekening moeten houden met het scenario dat alle Indiërs straks een airco kunnen betalen. Maar dan nu dus dat vrolijke nieuws: ze zijn in India als een dolle bezig met hernieuwbare energiebronnen. Van gigantische zonneparken en de ontwikkeling van groene waterstof tot energiezuinige gebouwen en de aanleg van ‘slimme steden’. Het beste medicijn tegen de wanhoop kwam in de reportage van ene heer Solanki, een hoogleraar zonne-energie in Mumbai. Die heeft verlof opgenomen voor een elf jaar (!) durende rondreis door India om mensen te mobiliseren voor de strijd tegen klimaatverandering. Ook heeft hij een stichting opgezet die vrouwen op het platteland begeleidt bij het monteren en verkopen van zonnelampen en -panelen. Solanki wil met zijn rondreis een volksbeweging op gang brengen om van onderaf een zonnerevolutie te ontketenen. Niks geen gejammer over het nietige individu, maar een onwrikbaar geloof in de oceaan van talloze druppels die burgers samen kunnen vormen.||https://www.volkskrant.nl/columns-opinie/het-vrolijkste-nieuws-over-het-klimaat-komt-uit-jawel-india~bc62edc5/
2022-08-11||Achmea voelt pijn van oplopende zorgkosten||Het bedrijf achter merken als Centraal Beheer, Interpolis, FBTO en Zilveren Kruis, sloot het eerste halfjaar af met een resultaat van 115 miljoen euro. Dat was fors minder dan de 362 miljoen euro in dezelfde periode in 2021. Zo zorgde de storm in februari voor een schadepost van ruim 100 miljoen euro voor Achmea.||https://www.volkskrant.nl/economie/achmea-voelt-pijn-van-oplopende-zorgkosten~b2fe39ac/
2022-08-11||José Mourinho is in Italië nog The Special One en dat zal de Serie A weten||Nog niet al te lang geleden heersten de Italiaanse ploegen in het topvoetbal. Tussen 1992 en 1998 stond in elk van de eerste zes finales van de Champions League een club uit de Serie A. In 2002/2003 was de finale zelfs volledig Italiaans, met Milan als eindwinnaar na – hoe kan het ook anders – een penaltyreeks tegen Juventus na 120 doelpuntloos voetbal. Maar van die machtspositie is totaal geen sprake meer. Van de grote vijf Europese clubcompetities - Premier League (Engeland), Bundesliga (Duitsland), LaLiga (Spanje), Ligue 1 (Frankrijk) en Serie A - kan de Serie A rekenen op de minste tv-gelden in internationaal opzicht. In Italië is het landelijke competitie nog altijd razend populair, maar buiten de landsgrenzen heeft de competitie haar status van weleer ook in commercieel opzicht verloren De topscorerslijst van het afgelopen seizoen is illustrerend. Met Ciro Immobile (Lazio), Tammy Abraham (Chelsea), Marko Arnautovic (Bologna), Edin Dzeko (Inter) en Gerard Deulofeu (Udinese) bestond de helft van de top-10 van beste schutters uit afdankertjes uit grotere competities. De Serie A is verworden tot een herkansingscompetitie. Veel van de topclubs spelen zelfs bewust met hun beleid in op deze status van rebound-liga. Met een door hedgefundgeld gefinancierd scoutingsapparaat vol datanerds en video-analisten smeedde Milan vorig seizoen een betaalbare kampioensploeg. Spelers als Fikayo Tomori (ex-Chelsea), Theo Hernández en Brahim Díaz (ex-Real Madrid), Ismael Bennacer (ex-Arsenal) losten hun grote beloftes alsnog in, eenmaal verlost van de moordende concurrentiestrijd die elders vele jonge spelers doet wegkwijnen. Juventus shopt deze zomer in een iets chiquer segment van 'afdankertjes’. Waar Ángel di María bij Paris Saint Germain nooit meer dan een ondergewaardeerde superknecht was in de schaduw van megasterren als Kylian Mbappé, Neymar en Lionel Messi, zal de Argentijn vanaf dag één in Turijn de nieuwe grote man zijn. Hetzelfde geldt voor de teruggekeerde Paul Pogba. Waar Manchester United na vijf seizoenen wel genoeg had van de even begenadigde als wisselvallige midmid, mag de enigmatische Fransman bij Juventus weer elke bal op het middenveld opeisen. De Oude Dame laat er geen gras over groeien, nu de club twee seizoenen op rij de landstitel is misgelopen. Voor de andere grotere Italiaanse clubs is het hopen dat de crisis bij Juventus nog even aanhoudt. Want de nietsontziende dominantie van de ploeg uit Turijn in de jaren daarvoor, heeft de Serie A als potentiële eindbestemming geschaad. Tussen 2012 en 2020 werd Juventus negen keer achtereen kampioen, meermaals met een puntenvoorsprong in de ruim dubbele cijfers op de runner-up. Als de Serie A in deze periode al sterspelers uit het buitenland kon verleiden, was de keuze snel gemaakt: Juventus. Maar het enorme risico dat de club uit Turijn nam met het aantrekken van Cristiano Ronaldo, werkte uiteindelijk tegen de club. Deze gok leverde een financiële knauw op, in plaats van de zo begeerde eindwinst in de Champions League. Voor spektakel moet je niet meer in Turijn zijn, maar in Rome. Want het bekendste voetbalgezicht in de Serie A is geen speler, maar een trainer. In jaar één pakte José Mourinho met AS Roma meteen een prijs door Feyenoord in de finale van de Conference League te verslaan. En hij was in Italië al een levende legende sinds hij de treble met Internazionale in 2010 won. In zijn tweede jaar in Romeinse dienst wil The Special One doorpakken. Dit betekent vooral: nieuwe spelers, het liefst met zoveel mogelijk allure. In tegenstelling tot zijn laatste dienstverbanden in Engeland is Mourinho’s wil in Italië nog steeds wet. En dus verraste Roma vriend en vijand, door Paulo Dybala, sterspeler van Juventus, transfervrij vast te leggen. De keuze van de Argentijn voor Mourinho heeft het rood-gele deel van Rome in extase gebracht. Bij zijn presentatie als Romanista werd Dybala bij het Palazzo della Civiltà Italiana opgewacht door meer dan tienduizend luid keels zingende fans. Een week later mocht ook Georginio Wijnaldum met deze gekte kennismaken, toen het Romeinse publiek voorafgaand aan een oefenwedstrijd een staande ovatie gaf aan de Nederlandse nieuwkomer. De beelden van Dybala en Wijnaldum gingen de wereld over. De bravoure van Mourinho lijkt in elk geval al in één opzicht winst op te leveren: de Serie A staat weer op de kaart als eindbestemming.||https://www.volkskrant.nl/sport/jose-mourinho-is-in-italie-nog-the-special-one-en-dat-zal-de-serie-a-weten~bf817ddf/
2022-08-11||Tientallen doden door ongekend geweld bij anti-regeringsprotesten in Sierra Leone||Dat er 27 slachtoffers te betreuren zijn (21 burgers en 6 agenten), melden internationale persbureaus op basis van informatie van ziekenhuizen, mortuaria en de politie. In de hoofdstad Freetown vielen de meeste slachtoffers. Ook in de noordelijke steden Makeni en Kamakwie kwamen mensen om. Tot dergelijke geweldsuitbarstingen komt het zelden in Sierra Leone. Het is niet duidelijk hoe de confrontaties tussen de politie en de demonstranten ontstonden. Er gaan op sociale media zowel beelden rond van demonstranten die met stenen gooien en politieagenten aanvallen, als van agenten die het vuur openen op ongewapende demonstranten. Op een video waarvan persbureau Reuters de authenticiteit heeft vastgesteld is te zien hoe een politieagent in Freetown op een menigte schiet. De protesten braken woensdagochtend uit in steden in het noorden en westen van het land, waar de grootste oppositiepartij veel aanhang heeft. Met leuzen als ‘Bio moet gaan’ eisten ze het vertrek van president Julius Maada Bio, die in 2018 democratisch werd gekozen. Ook wierpen betogers barricades op en staken zij autobanden aan. Op enkele plaatsen werden politiekantoren in brand gestoken. De regering besloot het leger in te zetten en voerde een avondklok in. Meerdere malen werd het internet afgesloten. Sinds donderdag lijkt de rust teruggekeerd. Op veel plaatsen bleven winkels, scholen en kantoren gesloten. Het is onduidelijk of dat uit angst is, of een teken van verzet. Ook in de dagen voorafgaand aan de protesten werd op grote schaal gestaakt. Sierra Leone is een van de armste landen ter wereld. Volgens de Wereldbank leeft meer dan de helft van de acht miljoen inwoners onder de armoedegrens. De afgelopen maanden zijn de prijzen van voedsel en benzine als gevolg van de oorlog in Oekraïne snel gestegen, waardoor huishoudens de eindjes niet meer aan elkaar kunnen knopen. Vooral in de gebieden waar de grootste oppositiepartij veel steun geniet, geeft de bevolking de regeringspartij de schuld van de economische problemen. De oppositiepartij heeft afstand genomen van de protesten, maar velen zien haar toch als de aanstichter. De internationale gemeenschap heeft geschrokken gereageerd en het geweld veroordeeld. ‘De autoriteiten moeten vreedzame betogingen mogelijk maken en niet proberen te voorkomen, en afzien van onnodige en onevenredig felle reacties op het protest, zoals het afsluiten van internet en het opleggen van een avondklok’, schrijft VN-mensenrechtenchef Michelle Bachelet donderdag in een reactie. Ook roept ze op tot onpartijdig en grondig onderzoek naar het geweld. Het is de vraag of het inderdaad rustig blijft. Uit berichten op sociale media blijkt dat mensen zich allesbehalve gehoord voelen. De vicepresident gaf woensdag in een televisietoespraak ‘arrogante demonstranten’ de schuld van het geweld. Ook president Bio, die terug is gevlogen van zijn vakantie in Londen, kreeg veel kritiek nadat hij op Twitter de onlusten van woensdag had afgedaan als ‘een onfortuinlijke dag’. Op de vraag of het geweld voorkomen had kunnen worden door de protesten toe te staan, antwoordde de minister van Informatie, in gesprek met de BBC, dat er geen toestemming bij de politie was gevraagd. Volgens hem ontstond de onrust doordat ‘zelfzuchtige relschoppers’ daartoe hadden opgeroepen op sociale media.||https://www.volkskrant.nl/nieuws-achtergrond/tientallen-doden-door-ongekend-geweld-bij-anti-regeringsprotesten-in-sierra-leone~ba87495c/
2022-08-11||BBC stopt met voorlezen voetbaluitslagen: ‘Cultureel vandalisme’||De Classified Football Results maakt sinds eind jaren veertig deel uit van de Britse voetbalzaterdag. Stipt om vijf uur, een kwartier na het einde van de meeste wedstrijden, worden vijf minuten lang alle voetbaluitslagen voorgedragen. Pas als de BBC het meldt, in een perfecte dictie natuurlijk, is een resultaat officieel. Ondanks alle moderne media deed menig voetbalfan na het bezoeken van een wedstrijd in zijn auto nog steeds de radio aan om in alle rust het uitslagenoverzicht te beluisteren. In al die decennia waren er maar drie voorlezers bij Sports Report. Het begon met John Webster, die in 1974 werd opgevolgd door de legendarische James Alexander Gordon. Diens stem werd net zo herkenbaar als die van koningin Elizabeth. Ervaren luisteraars konden aan zijn intonatie al raden wie er had gewonnen. In 2013 werd de fakkel overgenomen door Charlotte Green. Maar zaterdag, bij de start van het nieuwe voetbalseizoen, stemden vele Britse voetballiefhebbers vergeefs af op Radio 5. Wat bleek? De BBC had besloten dat er geen tijd meer was voor het opsommen van de uitslagen. De omroep achtte de voorbeschouwing op de zaterdagse topper van half zes belangrijker. Bovendien staan alle uitslagen op de site, luidde het oordeel van de netmanager. Uit de beslissing sprak een gebrek aan eerbied voor het erfgoed van de BBC. De reacties deden denken aan enkele jaren terug toen de omroep stopte met de scheepsberichten. Ook dat was rationeel gezien begrijpelijk, maar raakte een gevoelige snaar. De gelouterde voetbalanalist Jim White noemde het schrappen van de traditie een daad van ­‘cultureel vandalisme’. John ­Motson, de gepensioneerde voetbalcommentator die bekend werd als ‘de stem van voetbal’ noemde het ‘teleurstellend’. Een lezer van The Daily Telegraph, Mick Harris, zei dat hij al zijn hele leven alle uitslagen noteert aan de hand van de Classified Football Results. ‘Het voelde als de laatste dienst die de BBC me bewees. Ik kan nu net zo goed stoppen met kijk- en luistergeld.’ De onvrede is niet onopgemerkt gebleven in regeringskringen. Minister Nadine Dorries van Cultuur, Sport en Media heeft de ­publieke omroep dringend verzocht het besluit te herzien, maar vooralsnog is de BBC onvermurwbaar.||https://www.volkskrant.nl/sport/bbc-stopt-met-voorlezen-voetbaluitslagen-cultureel-vandalisme~b248122a/
2022-08-11||Niet vliegschaamte, maar hoge brandstofprijzen maken einde aan tickets van 10 euro bij Ryanair||‘Onze aanbiedingen van 0,99 cent of 9,99 euro zie je de komende jaren niet meer’, stelt O’Leary. Een ticket bij Ryanair wordt in vijf jaar tijd een tientje duurder. Daarmee stijgt de gemiddelde ticketprijs van 40 euro naar 50 euro. In die prijs zijn de hogere kosten voor kerosine opgenomen. Als gevolg van de oorlog in Oekraïne nam de prijs daarvan, net als van andere brandstoffen, flink toe. Wie nu met de Ierse prijsvechter van bijvoorbeeld Eindhoven naar Barcelona wil, telt slechts een paar tientjes neer. Dat is veelal exclusief bagagekosten en beenruimte. Ondanks de inflatie verwacht O’Leary dat mensen nog altijd meer dan minder van dergelijke vluchten willen maken. Er is Ryanair veel aan gelegen de ticketprijs laag te houden. ‘Wij denken dat mensen vaak zullen blijven vliegen, maar dat ze meer prijsgevoelig worden.’ Op de prijzen van Ryanair en andere lagekostenmaatschappijen klinkt al langer kritiek. Commerciële luchtvaart zorgt voor 6 procent van de wereldwijde CO2-uitstoot. Stuntprijzen voor korte vluchten zouden mensen afhouden van alternatieve manieren om te reizen, bijvoorbeeld per trein. ‘Misplaatst’, noemt O’Leary die focus op de verantwoordelijkheid van de luchtvaartsector. Het probleem ligt vooral bij de auto, stelt hij. Vervang die eerst maar eens door elektrische exemplaren. Ryanair investeerde naar eigen zeggen al in zuiniger vliegtuigen, dus O’Leary vindt dat de prijsvechter z'n bijdrage aan de terugdringing van broeikasgassen al heeft geleverd. ‘Het is hoog tijd om zaken als geluidsoverlast, rotzooi en de schadelijke uitstoot van vliegreizen te gaan doorberekenen in de ticketprijzen’, stelde hoogleraar toerisme Jan van der Borg van de Universiteit van Venetië eerder deze zomer tegen de Volkskrant. ‘Pas dan zullen toeristen misschien gaan afwegen of het nou echt zo nodig is om anderhalve dag naar Malaga te gaan om in een Spaanse Bijenkorf rond te dwarrelen, of op een terras aan een Heineken te nippen.’ Ook Ryanair schrapte de voorbije maanden vluchten als gevolg van chaos op de luchthavens. Topman O’Leary heeft ‘heel weinig sympathie’ voor de luchthavens, die hij verantwoordelijk acht voor het tekort aan beveiligingspersoneel. Dat Ryanair zelf geen personeelstekort heeft, komt volgens de O’Leary deels door de ‘moedige’ beslissing om in november 2021, toen de omikronvariant nog grote invloed had op de maatschappij, al nieuw cabinepersoneel en piloten op te leiden. Een deel van het Spaanse personeel van Ryanair kondigde onlangs aan eenmaal per week te gaan staken tot januari. Het bedrijf moet onder meer de lonen verhogen tot het niveau van voor de pandemie, vinden ze. Ook in België staakten werknemers van Ryanair onlangs voor meer salaris. In het interview met de BBC noemt O’Leary de Brexit een ‘ramp voor het vrije verkeer van werknemers’ die bijdraagt aan het personeelstekort in de Britse luchtvaartsector. Hij vindt vertrekkend premier Boris Johnson een ‘ambitieuze idioot’ en roept de volgende regeringsleider op een vrijhandelsverdrag te sluiten met de Europese Unie.||https://www.volkskrant.nl/nieuws-achtergrond/niet-vliegschaamte-maar-hoge-brandstofprijzen-maken-einde-aan-tickets-van-10-euro-bij-ryanair~b54ea30f/
2022-08-11||Een geboren geschiedenisdocent om ademloos naar te luisteren||Een anima naturaliter historica, een geboren historica, zo zag Bunna Ebels-Hoving zichzelf het liefst. Voor haar was het geen toeval dat zij met haar aangeboren nieuwsgierigheid en belangstelling ‘geschiedenis’ zag als haar roeping, vertelt ze in haar Geschiedenis als metgezel. Die terugblik schreef ze, diep in de 70, op aandrang van oud-studenten en collega’s die haar roemden als een erudiete, kritische en belangstellende metgezel. Nostalgisch werden haar memoires nooit, dat paste haar niet. Bunna Hoving was een nakomertje. Ze werd in 1932 geboren in een gezin met drie meisjes. Haar vader had zich opgewerkt van onderwijzer tot leraar klassieke talen aan het toenmalige 2de gymnasium in Den Haag. In 1942 overleed hij na een ziekbed van een paar maanden. Kort daarop werd hun huis door de Duitsers geconfisqueerd. Bunna was 10 jaar, haar zussen waren de deur uit en studeerden in Groningen. Met het ‘kleine zusje’ trok hun moeder ook die kant op, volgde er een opleiding en ging aan het werk om de kost te verdienen. ‘Al deze gebeurtenissen hebben een grote impact op Bunna gehad’, zegt nicht en naamgenoot Bunna Arends, die, naar het voorbeeld van haar tante, eveneens historica is geworden. ‘De periode tussen 1940 en 1950 is ingrijpend voor haar geweest. Ze trok zich terug in een eigen rijke fantasiewereld, die alles kleurde, tot in de rest van haar leven, soms tot ergernis van haar zussen. Ze had de neiging dingen te romantiseren, nee, niet op naïeve wijze, maar haar benadering was apart, ze zag andere diepten in de verhalen dan de meesten van ons.’ Bunna was 18 toen ze naar de universiteit ging. Later vertelde ze vaak dat ze dat jaar de enige student geschiedenis was. De studie bestond uit hoorcolleges en het lezen van stapels boeken. Tegen de tijd dat ze meende voldoende te hebben gelezen (tijd speelde geen rol), nam de ene hoogleraar een drie dagen durend kandidaatstentamen af, te vergelijken met de huidige bachelor. Vrijwel direct ontdekte ze het plezier in lesgeven. Haar eerste baan kreeg ze op het destijds beruchte Instituut Hommes, waar lastige jongens van rijke ouders een laatste kans hadden hun diploma te halen. ‘Een fantastische leerschool, zei ze zelf. Ze had geen idee van didactiek, je werd als student gewoon voor de klas gezet’, zegt haar nicht. ‘Ze kon prachtige meeslepende verhalen vertellen, goed college geven en mensen inspireren. Kennis en enthousiasme van de docent waren in haar ogen heel belangrijk, blijkt ook uit een stelling bij haar proefschrift Byzantium in westerse ogen 1096-1204.’ Haar viool bracht haar halverwege de jaren vijftig als lid van een studentenorkestje aan boord van een schip dat passagiers op de Holland-Amerika Lijn moest vermaken. De pianist was Ebel Ebels, een bijna afgestudeerde student medicijnen, die later haar echtgenoot zou worden. Niet meteen, hij moest geduld hebben, zei ze hem. De dag na haar afstuderen stond hij op de stoep. Ze trouwden, kregen drie kinderen en zeven kleinkinderen. Ebel werd hoogleraar neuropathologie in Groningen. Hij stierf in 1999 aan een hartstilstand. Bunna zelf ging vervroegd met pensioen toen ze 55 werd. ‘Had ik nooit moeten doen’, zei ze later. De universiteit en de wetenschap waren deel van haar, dus bleef ze in vaktijdschriften publiceren en praten over de haar zo geliefde Middeleeuwen. Op 4 juli overleed ze, bijna 90 jaar. Haar nicht: ‘Ze was heel gastvrij en sociaal, sterk aanwezig, altijd geestig en vergeet niet: ook een rolmodel als getrouwde vrouw aan de universiteit. Haar huis met de duizenden boeken was tot haar overlijden een plek waar mensen graag kwamen.’ ‘Je zat vaak ademloos te luisteren als zij vertelde’, zegt haar kleinzoon Robbert (23) die, tot vreugde van zijn oma, ook geschiedenis is gaan studeren. ‘Zij heeft de zaadjes geplant.’||https://www.volkskrant.nl/mensen/een-geboren-geschiedenisdocent-om-ademloos-naar-te-luisteren~b66d3945/
2022-08-11||Eerste boer veroordeeld die afval op de weg stortte; FDF zegt af te zien van ‘harde acties’||De man uit het Achterhoekse dorp Mariënvelde reed op donderdagavond 28 juli met zijn trekker zonder kenteken naar de af- en oprit van de A18 bij Varsseveld in Gelderland. Daar stortte hij samen met dertig andere tractorbestuurders mest, zaagsel, stro en plastic op het wegdek. De man bekende, maar zei dat hij zich had laten meeslepen en dat hij spijt heeft van zijn actie. De varkenshouder is de enige die op heterdaad werd betrapt. Een paar dagen na het incident pakte de politie een tweede verdachte op. Deze man (40) uit Groenlo komt volgende week voor de rechter. De boerenprotesten bereikten tien dagen geleden een hoogtepunt in de aanloop naar de eerste stikstofgesprekken tussen boerenorganisaties en het kabinet, vorige week. Boeren dumpten op meerdere snelwegen in het land trekkerladingen aan afval, pallets, hooibalen, autobanden en mest op het asfalt, alsook naar verluidt een koelkast. Het brandbare materiaal staken zij in de fik. Op sommige plekken werd tussen de restanten asbest aangetroffen, waardoor er een gespecialiseerde ploeg van Rijkswaterstaat aan te pas moest komen om de zaak op te ruimen. Vanwege de nachtelijke afvaldumpingen werden snelwegen geruime tijd afgesloten. Op de A7 raakte een auto ter hoogte van het dorp Frieschepalen zwaar beschadigd toen hij met het afval in botsing kwam. Voor de vernielingen op de Friese snelweg arresteerde de politie deze week drie mannen. Zij zitten vast, maar zijn nog niet gedagvaard. Er loopt een onderzoek naar het drietal. De Achterhoekse varkenshouder zat na zijn actie op de snelweg vier dagen in voorarrest. De officier van justitie eiste een werkstraf van 100 uur en een celstraf van 2 weken voorwaardelijk. Met wie de boer actievoerde, wilde hij niet zeggen. Wel werd duidelijk dat de actie op touw werd gezet door een samenwerkingsverband van boeren in de Achterhoek. Vorige week vrijdag, na afloop van het stikstofberaad tussen boerenorganisaties en kabinet, had een ontevreden Mark van den Oever, de voorman van Farmers Defence Force, gewaarschuwd voor ‘de hardste acties ooit’. Over de inhoud van die acties deed hij toen geen uitspraak. Donderdag maakte hij echter bekend de ‘harde acties’ voorlopig op te schorten. De organisatie ziet ‘mogelijkheden en perspectieven voor de boeren’ in een woensdag verschenen rapport over de stikstofcrisis van onder anderen emeritus hoogleraar Han Lindeboom (Wageningen Universiteit). Bij wijze van handreiking stopt FDF daarom nu met de acties, maar de organisatie verwacht daar een handreiking van het kabinet voor terug: andere plannen om de uitstoot van stikstof terug te brengen. ‘Maar als er weer iets uitlekt wat niet deugt’, zegt een woordvoerder van het FDF, ‘starten wij de acties gewoon weer op.’ Vooralsnog uiten de boeren hun protest vooral met behulp van de omgekeerde vlaggen die overal in het land aan viaducten en lantaarnpalen zijn vastgebonden. Op het grasveld naast de snelweg in Maassluis zagen weggebruikers donderdagochtend een blauw-wit-rode vlag liggen van honderd meter lang. Actievoerders repten in groepen op het sociale netwerk Telegram enthousiast van de ‘grootste vlag ooit in Nederland’. Op de Canal Parade in Amsterdam deelden jonge boeren zaterdag rode zakdoeken uit aan voorbijgangers. Deze week kondigden de boeren ook aan met tractoren, vlaggen en spandoeken te willen protesteren langs de route van de wielerwedstrijd Ronde van Spanje, die vanaf volgende week vrijdag drie dagen Nederland aandoet.||https://www.volkskrant.nl/nieuws-achtergrond/eerste-boer-veroordeeld-die-afval-op-de-weg-stortte-fdf-zegt-af-te-zien-van-harde-acties~bae85ed8/
2022-08-11||Sport moet om plezier draaien, meent deze hoogleraar: ‘We kijken te veel naar medailles’||Hoe belangrijk is het dat ‘we’ als Nederland meedoen in de hoogste regionen van de topsport? Frank van Eekeren: ‘Ik denk dat we te veel naar medailles kijken. Je kunt ook zeggen: het gaat om de ontwikkeling van een topatleet. Dat kan leiden tot medailles, maar met voorwaarden: veilige sport, plezier. Ik denk dat we die condities een beetje uit het oog zijn verloren. Dat dreigt ook te gebeuren als we sport heel erg inzetten voor gezondheid of integratie. Sport moet sport blijven. Sport moet leuk blijven.’ Frank van Eekeren (1972) is per 1 september hoogleraar sport & society aan de Universiteit Utrecht, een leerstoel die de relatie tussen sport en samenleving bestudeert. ‘Mijn stelling is dat de sport de balans even kwijt is in het veld van sportieve, culturele, zakelijke en maatschappelijke waarden.’ Sport is steeds meer verweven met de samenleving, ook financieel. De overheid kijkt naar sport, als het gaat om bijvoorbeeld obesitas of inclusie, ook om oplossingen te vinden. ‘Bij de gedachte dat in een achterstandswijk de verbinding tussen groepen niet goed is, kijken we naar de sport: los dat even op. ‘De sport op zijn beurt zegt: geef ons geld, dan lossen wij dat op, terwijl de sport hooguit een onderdeel is. En de sport heeft op zijn beurt zijn eigen vraagstukken, zoals doping, matchfixing of grensoverschrijdend gedrag waarnaar de samenleving kritisch kijkt. Zo van: wat gebeurt daar allemaal?’ Moet de sport zelf problemen in het turnen oplossen? Is het hooliganisme, dat na corona oplaaide, een maatschappelijk probleem of hoort het bij voetbal? ‘De sport is heel opportunistisch. Van de ene kant: ja, wij helpen mee om problemen op te lossen. Van de andere kant: als er een aan sport gerelateerd probleem is, zoals grensoverschrijdend gedrag, zegt de sport al snel: nee, dat is een maatschappelijk probleem dat toevallig in de sport voorkomt. Dat is een continue disbalans waarbij het moeilijk is goede oplossingen te vinden, omdat de partijen naar elkaar kijken.’ In de praktijk zijn gevonden oplossingen vaak eenzijdig. Grensoverschrijdend gedrag? Zero tolerance. Criminele infiltratie in sportverenigingen? Niet toestaan. ‘Maar het ligt genuanceerder. Je voorkomt veel problemen door vroegtijdig te kijken naar het ontstaan.’ Hij noemt het voorbeeld van amateurclubs waar criminelen in het bestuur infiltreren. Het gaat daarbij vaak om kinderen die zijn opgegroeid met de club, met hun familie en vrienden. De banden zijn jaren oud. Dan komt de crimineel met geld in de club om de kantine op te knappen. En ach, heeft het bestuur niet iemand nodig? ‘Dat proces voltrekt zich sluipenderwijs. Het gaat er om samen oplossingen te bedenken ter voorkoming, in het laatste geval in samenspraak met politie of Fiod (fiscale opsporingsdienst, red.). Het gaat om het erkennen van dilemma’s. Kijk, we kunnen nu heel dramatisch doen over het WK in Qatar, maar de discussie is totaal gepolariseerd, vol van zero tolerance. We kunnen niet meer genuanceerd kijken naar zaken die al veranderd zijn in Qatar. Als je nuance aanbrengt is het al gauw: oh, je vindt het dus goed wat daar gebeurt.’ Zonder nuancering zijn oplossingen moeilijk te vinden. ‘Als we niet goed kijken naar de aard van problematiek, neem je altijd stelling. In de praktijk leidt die stoerheid niet vaak tot de goede oplossing, omdat je mensen uitsluit die niet aan jouw kant staan en je ook niet de kern van het probleem raakt.’ Het helpt om diep in de kwestie duiken. In de Fifa, bij de verkiezing van Qatar, ging veel fout op bestuurlijk niveau. ‘Als je niet begrijpt hoe de Fifa in elkaar zit, hoe de wereld werkt, hoe dat allemaal samenkomt in dat bestuur, is het onbegrijpelijk dat landen als Rusland en Qatar uit de bus komen. Terwijl er ook genoeg mensen zijn die het aanwijzen van Qatar zien als emancipatie, als een stap voorwaarts.’ Het belang van sport neemt nog steeds toe, ook door veel vrije tijd, door de zoektocht naar identiteit. Inclusie, duurzaamheid, al die zaken komen uitgebreid aan bod in de sport. ‘Hoe inclusief is de sport? We zeggen: zorg dat iedereen kan meedoen, maar tegelijkertijd zijn verenigingen georganiseerd vanuit homogeniteit. Wij lijken op elkaar, wij vinden voetbal leuk, dus richten wij een vereniging op voor ons en onze vrienden. En we doen daarin graag vrijwilligerswerk. ‘Maar als we mensen toelaten tot onze vereniging met wie we minder hebben, willen we ons misschien minder inzetten als vrijwilliger. Van de buitenkant zeg je: hoe traditioneel en conservatief zijn die verenigingen? Maar dat is ook begrijpelijk. Als je anderen toelaat, verandert de sfeer. Blijft iedereen dan lid? ‘Sport kan bijdragen aan integratie, omdat in sport mensen elkaar ontmoeten die elkaar anders nooit ontmoeten. De vraag is alleen of dat per se in elke vereniging zichtbaar moet zijn, of dat het voldoende is dat iedereen een plekje vindt, ergens in een vereniging, en dat iedereen elkaar ergens tegenkomt. Langs de lijn, op het veld, in de bestuurskamer. Uit onderzoek weten we dat dat al heel mooi is voor het onderlinge begrip.’ Het is interessant uit te vinden welke rol de overheid in dat geheel moet spelen. De Nederlandse Sportraad onder leiding van Michael van Praag wil een Sportwet, om sport te verankeren en zaken als een veilig sportklimaat, goed opgeleide trainers en kansen voor iedereen te regelen. Dat klinkt mooi. ‘Maar als de overheid zich echt met de sport bemoeit, gaat de autonomie van de sport verloren. De overheid gaat dan dingen terugvragen. Je moet een gezonde kantine hebben, bijvoorbeeld. Wil je die inmenging? Ook vrees ik dat veel vrijwilligers zullen zeggen, als de overheid een bepaald niveau garandeert: overheid, los het maar op. ‘Wij willen inzichtelijk maken wat de gevolgen zijn, hoe problemen zich manifesteren. Ik zou zeggen: bewegingsarmoede is echt iets voor de overheid, die de sport kan verleiden mee te doen. Andere vraagstukken, die de kern van de sport raken, hoort de sport zelf op te pakken. Doping, matchfixing, seksuele intimidatie. De sport kan de overheid alleen vragen mee te denken.’||https://www.volkskrant.nl/sport/sport-moet-om-plezier-draaien-meent-deze-hoogleraar-we-kijken-te-veel-naar-medailles~b390b310/
2022-08-11||In Freetown komt met de regen ook de doodsangst. Inwoners weten: het kan weer levensgevaarlijk worden||‘Alles was plat, net zoals nu’, zegt Tamba Kpaquoi (21). ‘Geen huizen, niets meer.’ Hij wijst om zich heen naar de vlakke, roestbruine aarde. Daaronder liggen nog altijd de huizen met hun bewoners begraven. Vijf jaar geleden stond hier, aan de voet van een van de vele heuvels rondom de Sierra Leoonse hoofdstad Freetown, nog een hele woonwijk. Tot 14 augustus 2017. Kpaquoi loopt naar de plek waar het huis van zijn familie ongeveer moet hebben gestaan. Hij friemelt met zijn handen aan zijn spijkerbroek. In de vroege ochtend van die 14de augustus werden Kpaquoi’s moeder, zijn oudere broer en zijn jongere broertje bedolven onder een stroom modder, aarde en rotsblokken. Hun lichamen zijn nooit gevonden, evenmin als die van vele anderen. Kpaquoi woonde destijds bij zijn tante, een paar wijken verderop. Hij zou die bewuste nacht bij zijn moeder logeren. ‘Op de avond voor de ramp belde mijn oudere broer. Hij wilde een motorrijder sturen om me op te halen. Maar het regende heel hard, zo hard had ik nog nooit gezien.’ Vanwege die regen besloot zijn tante dat het onverstandig was om de weg op te gaan. ‘Ik zei dat ik de volgende ochtend zou komen. Dat was het laatste contact dat ik met mijn familie had’, zegt Kpaquoi. Na een dag en een nacht aanhoudende plensregen begaf de heuvel het. Het grootste deel van de wijk Mortomeh werd in één klap weggevaagd. Volgens een rapport van de Wereldbank vielen er 1.184 doden, maar inwoners zeggen dat het er minstens tweeduizend moeten zijn geweest. Het is de grootste natuurramp in de geschiedenis van het West-Afrikaanse land. Boven de heuvels bij Mortomeh tekent zich een grauwe lucht af. Een zacht tikken op de golfplaten daken kondigt de regen aan die even later in alle hevigheid naar beneden gutst. Augustus is de natste maand van het jaar in Sierra Leone. Rondom veel huizen zijn geulen gegraven en zandzakken gestapeld in de hoop het water buiten te houden. Op de heuvels rondom Mortomeh wordt alweer volop gebouwd. ‘De volgende aardverschuiving zal alleen maar erger zijn’, vreest milieuactivist Iyesha Kamara. Dat zo’n grote ramp hier plaatsvond, is geen toeval. Het is een combinatie van ontbossing en klimaatverandering. Freetown ligt ingeklemd tussen het Western Area Natuurpark, een beschermd stuk tropisch regenwoud, en de Atlantische Oceaan. De steile hellingen van Sugar Loaf Mountain vormen de schimmige overgang tussen stad en oerwoud. ‘Sugar Loaf Mountain, de naam zegt het al’, zegt Kamara. ‘Als suiker nat wordt, lost het op.’ Freetown is een stad in beweging. Het inwoneraantal is in de afgelopen vijftig jaar vertienvoudigd. De hoofdstad knalt uit haar voegen. Bijna de helft van de huidige inwoners is buiten de stad geboren, blijkt uit cijfers van de overheid. Veel mensen trekken naar Freetown in de hoop werk te vinden. Maar de meesten van hen raken voor hun levensonderhoud afhankelijk van het tropisch regenwoud. Vanwege een gebrek aan elektriciteit zijn hout en houtskool de belangrijkste energiebronnen in Sierra Leone. Mensen kappen bomen voor de verkoop, maar ook voor hun eigen vuurtjes. Door de overbevolking wonen in en rond Freetown honderdduizenden mensen op de steile hellingen. In 2009 vond er al eens een aardverschuiving plaats waarbij 103 doden vielen. ‘Zolang er genoeg bomen staan om de grond te beschermen, zijn dit soort heuvels niet kwetsbaar’, zegt onderzoeker Martin Drenth, die aan de Rijksuniversiteit Groningen promotieonderzoek doet naar watergevoelige steden. Maar de huizen kruipen steeds verder de heuvels op en het natuurpark in. ‘En daarmee ook de bomenkap en de landbouw. Het wordt niet per se kaal, maar broccoli bijvoorbeeld houdt gewoon geen grond vast.’ De rampplek van vijf jaar geleden is gemakkelijk te herkennen. Tussen de vele steile, groene heuvels rond Freetown valt er één uit de toon. Een roodbruin, gapend gat ontsiert de berg; een rivier van rotsblokken van boven naar beneden. Kpaquoi vermoedt dat zijn moeder wel wist dat ze op een gevaarlijke plaats woonde. ‘Maar ze had gewoon geen andere plek om heen te gaan.’ De overheid had voor het risico gewaarschuwd, maar deed vervolgens weinig om de bouw van nieuwe huizen te voorkomen. En de mensen bleven komen. ‘Mensen riskeren hun leven gewoon om in Freetown te kunnen wonen’, zegt Kpaqoui. De situatie in Freetown is niet uniek. ‘Wereldwijd hebben heel veel steden te maken met deze problematiek’, zegt onderzoeker Drenth. ‘In deze kwetsbare steden heeft de overheid geen controle over de nieuwbouw. En economische belangen gaan vaak boven het beschermen van de natuurgebieden.’ Klimaatverandering speelt ook een grote rol. In de weken voorafgaand aan de ramp in Freetown viel er drie keer zoveel regen als normaal voor de tijd van het jaar. ‘Veel steden zijn ingericht om het water af te voeren, maar steeds vaker wordt het punt bereikt dat er zo veel regen valt dat dat niet meer werkt’, aldus Drenth. Een oplossing is om lokaal water op te slaan, bijvoorbeeld in reservoirs ‘of door de aanleg van een schoolplein of park dat mag overstromen’. Maar steden als Freetown lopen juist de grootste risico’s doordat ze niet het geld hebben om zich aan te passen aan klimaatverandering. Het internationale wetenschappelijke panel IPCC waarschuwde er dit voorjaar voor. Tussen 2010 en 2020 vielen in arme landen als gevolg van overstromingen, droogte en stormen vijftien keer zo veel doden als in rijke landen. Het wrange is dat Afrika volgens het IPCC-rapport het hardst geraakt wordt door de gevolgen van klimaatverandering, terwijl het continent slechts verantwoordelijk is voor 3 procent van de wereldwijde CO2-uitstoot. ‘Elk jaar in mei, als het regenseizoen begint, is iedereen bang’, vertelt Pa Conteh, in 2016 verkozen tot dorpshoofd van Mortomeh. ‘Vooral als het de hele nacht lang regent. Dan doen we geen oog dicht.’ Het gapende gat is voor de overlevenden een dagelijkse herinnering aan de ramp en aan de risico’s die ze lopen. Conteh zou het liefst zien dat de hele gemeenschap wordt verhuisd, maar er is geen geld. ‘Op deze manier kunnen we niet verder met ons leven, maar we hebben geen alternatief. We kunnen nergens heen.’ Veel mensen hebben alles verloren bij de ramp: familie en vrienden, hun huis, al hun spaargeld en hun akkers. Het dorpshoofd heeft zelf geluk gehad, het natuurgeweld trok vlak langs zijn woning. Op enkele meters van zijn huis markeert een hek het rampgebied. Bij de poort hangen soldaten rond. Ze moeten het gebied bewaken, vooral om te voorkomen dat er nieuwe huizen worden gebouwd. De overheid bood de mensen die hun huis verloren wel een ander onderkomen aan, maar daar konden ze maar een jaar blijven. ‘De meeste mensen keerden daarna terug’, zegt Conteh. ‘Nu trekken ze van bouwplaats naar bouwplaats voor onderdak.’ Hij heeft namens de gemeenschap meermaals een verzoek ingediend voor een stuk grond op een veilige plek, waar de ontheemden dan zelf hun huis kunnen bouwen. Zonder resultaat. ‘De overheid heeft ons gewoon in de steek gelaten’, verzucht hij. ‘We hebben niet eens een school meer.’ In aanloop naar de laatste presidentsverkiezingen, die een half jaar na de ramp werden gehouden, probeerden milieugroepen klimaat hoger op de politieke agenda te krijgen. Het Women’s Network of Environmental Sustainability (Wones) gaf alle partijleiders een map vol informatie en spoorde hen aan milieubeleid in hun partijprogramma’s op te nemen. Met enig succes. Sierra Leone heeft voor het eerst een ministerie van Milieu, belast met zaken als duurzaamheid, natuurbescherming en klimaatadaptatie. Dat ministerie heeft alleen nog niet de kennis in huis om de problematiek goed aan te pakken. Iyesha Kamara, een van de oprichters van Wones, vertelt over het ambitieuze plan om in vier jaar tijd vijf miljoen bomen te planten. Het ministerie vroeg de vrouwenorganisatie om tienduizend bomen te planten in een zuidelijk district. ‘We kregen tienduizend kokospalmen’, zegt Kamara. ‘Die zijn helaas niet goed voor herbebossing, omdat ze in de schaduw van andere bomen moeten groeien.’ Wones probeert ook het bewustzijn onder de gewone bevolking te vergroten. De organisatie heeft bijvoorbeeld een scholenproject waarbij elk kind een boom plant en verzorgt. Maar zolang er geen goed alternatief als brandstof is, zullen mensen massaal bomen blijven kappen. ‘We werken aan een project om briketten te maken van gras of kokosnoot, dat kan houtskool goed vervangen’, vertelt Kamara. ‘Eerst op kleine schaal, maar hopelijk kunnen we het uitrollen.’ Tamba Kpaquoi woont nu aan de andere kant van Freetown. Hij geeft bijles, het geld dat hij daarmee verdient spaart hij zodat hij naar de universiteit kan. Nu het regenseizoen weer zijn hoogtepunt nadert, ziet hij overal in de stad de gevolgen van de slechte afwatering. Sommige straten staan compleet onder water. ‘Het maakt me boos en verdrietig’, zegt hij. ‘Het doet me denken aan mijn broers, vooral mijn jongere broertje. We deden altijd alles samen.’ De nabestaanden weten nog niet of de regering zondag een herdenking organiseert. Twee jaar geleden kwam president Julius Maada Bio naar de rampplek voor de onthulling van een monument. Op een granieten blok staan een man, een vrouw en twee kinderen, hun armen gespreid en hun ogen opgeslagen naar de hemel. Het is een mooi monument, vindt dorpshoofd Pa Conteh, ‘maar wat hebben we eraan? Ik wou dat de overheid meer naar ons zou luisteren.’||https://www.volkskrant.nl/nieuws-achtergrond/in-freetown-komt-met-de-regen-ook-de-doodsangst-inwoners-weten-het-kan-weer-levensgevaarlijk-worden~bfa96a4b/
2022-08-11||4.500 waterscouts komen bijeen in de Flevopolder: ‘Op scouting schaamt niemand zich. Het boeit allemaal niet’||De boot van de Cornelis Lely-scoutinggroep uit Almere ligt nog aan de steiger, omdat er eerst getankt moet worden voor ze uitvaren. De vijftien scouts maken zich klaar voor een plons, straks als ze in open water zijn beland. Maar pas op, ze zijn niet zomaar een scoutinggroep, zegt de 17-jarige Jordan. ‘We zijn meer een vriendengroep, dan enkel wat scouts die in dezelfde groep zitten’, zegt hij. ‘En hoe mooi is het om dagen achter elkaar met je vrienden te zeilen?’ De scouts verblijven tien dagen op Nawaka, een groot scoutingkamp dat eens per vier jaar plaatsvindt. Met hen nog ongeveer 4.500 andere scouts in de leeftijd 7 tot en met 18 jaar. De kampstaf bestaat uit ongeveer 700 personen, voornamelijk vrijwilligers; ze zijn een week eerder begonnen met het opbouwen van het kamp. Op het terrein van 70 hectare staan negen subkampen, elk vernoemd naar een eigen ‘wereldwonder’ – van Taj Mahal tot Eiffeltoren, van Vrijheidsbeeld tot Akropolis. In gouden letters staat ‘Almere’ geschreven op een van de boten die de Cornelis Lelygroep mee heeft naar Nawaka – een exotisch klinkende naam, die in feite de afkorting is van Nationaal Water Kamp. Het duurde drie of vier uur om alle boten vanaf hun scoutingclub over het water hiernaartoe te slepen. Jordan draagt niet de kenmerkende groene of beige scoutingblouse en -das, maar een knalroze T-shirt met bijpassende klompen en sokken met Friese vlag. De vijftien vrienden komen niet uit Friesland, Jordan is ‘gewoon fan van de provincie’. In de tien jaar dat hij een scout is, heeft hij de standaarddingen geleerd. Ja, ook knopen leggen. ‘Maar vooral heb ik geleerd om zelfstandig te zijn’, zegt hij. ‘De hele organisatie voor dit kamp, van de boten tot onze tenten, hebben we zelf geregeld.’ Scouting is geen sport, maar de meeste activiteiten zijn wel sportief van aard. Naast waterscouting is er ook land- en luchtscouting, elk met de eigen activiteiten. Koepelorganisatie Scouting Nederland, die ook Nawaka op touw heeft gezet, heeft 118 duizend leden, verdeeld over ongeveer duizend scoutingclubs. Tijdens de coronajaren is het ledenaantal met vierduizend toegenomen. Het komt mogelijk doordat er voor jonge kinderen minder maatregelen van kracht waren tijdens de lockdowns, zegt een woordvoerder. ‘Veel vriendjes en vriendinnetjes gingen toen mee met leden, om buiten te kunnen spelen, naast al die thuisscholing. Zij zijn later ook lid geworden’ Langs het pad dat van de ingang van Nawaka naar de steiger loopt, zijn de subkampen versierd volgens het thema van hun wereldwonder. Zo torent een metershoog, geïmproviseerd Vrijheidsbeeld uit boven de ingang van het ene kamp, markeren nepmarmeren pilaren de ingang van het Akropoliskamp en staat er elders een kleinere, roze versie van de Eiffeltoren. De kampeertenten staan er kriskras door elkaar: de ene scout heeft een opgooitent meegenomen, terwijl op andere plekken legertenten staan. De groepen krijgen elke dag de ingrediënten voor een maaltijd, die ze vervolgens zelf moeten klaarmaken op de meegebrachte gasstelletjes. Op het grasveld aan de voet van de dijk rennen honderden jonge scouts door elkaar, bewapend met supersoakers, waterpistolen en flessen water. In een doorweekt wit T-shirt, korte broek en Birkenstock-sandalen aanschouwt subkampleider Mark Paulissen (41) het tafereel. Het mooiste aan scouting vindt hij de saamhorigheid, vertelt hij. ‘Alle leeftijden komen hier om samen gave dingen te doen. Het lijkt alsof overal de verbinding wegebt, maar bij scouting draait het daar juist om.’ Drie dagen voor het begin van het kamp, op maandag, was hij hier al om zijn subkamp te versieren. En het afbreken zal ook nog wel een paar dagen duren, zegt hij. ‘Ik denk dat ik ongeveer twintig dagen van huis ben hiervoor.’ Echt zwaar om al die tijd de scouts te begeleiden, vindt hij het niet. ‘Iedereen heeft hier een scoutingmentaliteit. Als ik zeg dat er iets gedaan moet worden, doet iedereen dat. Je rotzooi opruimen en je spullen afwassen, is voor iedereen vanzelfsprekend.’ De hittegolf zorgt voor goede omstandigheden voor de wateractiviteiten die op het programma staan. Het dreigende watertekort baart de organisatie weinig zorgen. Het water voor het watergevecht komt uit de tuinslang en is dus leidingwater. Daar heeft de organisatie voor gekozen vanwege de gezondheid van de kinderen. ‘Het water uit het meer kan misschien wat blauwalg bevatten. We willen niet dat alle kinderen op het kamp straks rondlopen met buikgriep’, zegt de woordvoerder. Voor de waterspellen op de opblaaskastelen wordt water uit de vijver gebruikt. ‘Dat loopt via de grond weer terug.’ Hoewel de overgrote meerderheid van de deelnemers uit Nederland komt, zijn er ook tientallen buitenlandse scouts op het terrein te vinden. Zo zijn er groepen uit Israël, Groot-Brittannië en Ierland. Er zijn vijf Oekraïense scouts opgenomen in een Nederlandse groep. De Engelse Antoni en Vedish, beiden 13 jaar, zijn net klaar met het opblazen van hun reuzesupboard, waar ongeveer acht personen op kunnen staan. Gestoken in een rood zwemvest met allebei een peddel in de hand, staan ze op het punt om met hun groep te water te gaan. ‘We gaan proberen met zoveel mogelijk mensen op het board te staan’, zegt Vedish. ‘En dan elkaar eraf te gooien.’ Het is hun eerste keer op Nawaka. Hun scoutingclub uit Londen komt hier elke vier jaar. Ze hebben gisteren voor het eerst gezeild, ‘wat best goed ging’, zegt Antoni. In Engeland doen de waterscouts meer met roeien dan met zeilen, terwijl dat in Nederland andersom is. Vedish: ‘De Nederlanders verslaan ons met zeilen, maar in een roeiwedstrijd zijn wij beter.’ Het thema van deze Nawaka-editie is ‘wonderschoon’. Het heeft een dubbele betekenis: het verwijst zowel naar de wereldwonderen als naar het doel van de organisatie om het natuurterrein schoon te houden. Het is een van de kernwaarden van scouting, om goed voor de natuur te zorgen. Andere zijn maatschappelijke inzet, zoals de eigen buurt opruimen, samenwerken en persoonlijke ontwikkeling. Bij die laatste horen de insignes die scouts krijgen als ze bepaalde vaardigheden hebben bemachtigd en de toets daarvoor succesvol hebben afgerond. Het zijn de badges die ze daarna op hun scoutingblouse mogen vastspelden. Net iets over de dijk ligt het Nuldernauw, een van de Veluwerandmeren waar het kamp aan ligt. De normale steiger is drie keer zo lang gemaakt, met aan beide kanten vertakkingen. Zo zijn er genoeg ligplaatsen voor de ruim zeshonderd boten die de scouts hebben meegenomen. Het zijn voornamelijk lelievletten: stalen scoutingsboten die voor roeien, zeilen en wrikken kunnen worden gebruikt. ‘Wrikken’, zegt waterscout Ivar (17) terwijl hij de wrikriem oppakt vanaf de bodem van de boot, ‘is wanneer je deze in dat deukje net naast de motor legt.’ De lange houten wrikriem – die iets zwaarder en dikker is dan een roeiriem – laat hij rusten in het wrikgat en schuin het water in zakken. ‘En dan ga je wrikken om vooruit te komen.’ Met het andere uiterste van de riem boven zijn schouder begint hij kleine ronde bewegingen te maken. En inderdaad, de boot schiet een stukje vooruit tot het wordt tegengehouden door de touwen waarmee het vastligt. De paarse teamkleur van de Taj Mahal-subgroep is bij de scouts flink doorgevoerd in hun outfit én haar. De verpakkingen paarse haarverf en -bleekmiddel liggen in het midden van de groep van elf. Alle randjes van het donkere haar van groepsleider Rutger Vollenberg (26) worden zorgvuldig ingesmeerd met bleek door Miriam van Leent (18). Andere leden van de groep zijn al aan de beurt geweest, te zien aan het paarse hoofdhaar en de paarse ringbaarden. ‘Op scouting schaamt niemand zich. Het boeit hier allemaal niet’, zegt een van de scouts, die wacht op haar beurt voor een paarse streep langs haar scheiding.||https://www.volkskrant.nl/nieuws-achtergrond/4-500-waterscouts-komen-bijeen-in-de-flevopolder-op-scouting-schaamt-niemand-zich-het-boeit-allemaal-niet~b1b15006/
2022-08-11||Meer dan tienduizend mensen geëvacueerd vanwege enorme bosbrand bij Bordeaux, acht landen helpen met blussen||De Franse brandweer, die is uitgerukt met meer dan duizend brandweerlieden, heeft grote moeite met het bestrijden van de brand. Een stevige wind en aanhoudende hoge temperaturen bemoeilijken de blusacties. Verscheidene brandweerlieden raakten gewond, een van hen is er ernstig aan toe. Met een uiterste inspanning lukte het de brandweer in de nacht van woensdag op donderdag om het dorp Belin-Béliet van de vlammen te redden. De enorme bosbrand, door een voorman van de brandweer beschreven als een ‘monster’ dat de brandweerlieden steeds weer te slim af is, woedt al ruim twee dagen. De rookpluim van de brand is zo groot dat die op satellietbeelden zichtbaar is. De Franse autoriteiten denken dat de brand mogelijk is aangestoken. Inmiddels hebben meer dan tienduizend mensen hun huis uit voorzorg moeten verlaten. Er zijn nog geen doden gevallen en vooralsnog is geen enkele burger gewond geraakt. Vanwege de rookontwikkeling hebben de autoriteiten de snelweg A63 richting Spanje tot zeker 14 augustus gesloten. De Franse president Emmanuel Macron maakte bekend dat na Zweden en Italië nu ook Oostenrijk, Duitsland, Griekenland, Polen, Zweden en Roemenië te hulp schieten. De landen sturen onder meer blusvliegtuigen en extra manschappen. Uit Duitsland komen 65 brandweerlieden en 20 voertuigen naar Frankrijk, vanuit Polen nog eens 146. Het departement Gironde heeft al langer te maken met grote bosbranden die zich snel verspreiden. In het gebied staan eeuwenoude bossen met veel pijnbomen; die monocultuur van de licht ontvlambare bomen maakt het gebied vatbaar voor bosbranden. In juli ging er in het gebied al 27 duizend hectare bos verloren. Onder meer het bos van La Teste-de-Buch aan de kust is vrijwel geheel verdwenen. In het hele land ging al bijna 58 duizend hectare bos in vlammen op, volgens gegevens van Copernicus, het observatieprogramma van de Europese Unie. Zo’n grote hoeveelheid was nog niet voorgekomen sinds 2008, toen Copernicus de cijfers begon bij te houden. Het is zelfs vijf keer zoveel als het jaarlijkse gemiddelde aantal verloren hectares over de voorgaande veertien jaar. Ook andere Europese landen kampen door aanhoudende hitte en droogte met meer bosbranden dan in andere jaren. Naast Frankrijk is er vooral in Roemenië, Slovenië en Spanje aanzienlijk meer bos verloren gegaan dan normaal. Momenteel woeden er nog diverse branden in onder meer Portugal en Spanje. Eind juli was er al een groter bosgebied verloren gegaan dan in heel 2021, blijkt uit cijfers van het European Forest Fire Information System (EFFIS). Het aantal verloren hectare is sindsdien nog verder opgelopen. De verwachting is dat zulke heftige bosbrandseizoenen in de toekomst vaker zullen voorkomen omdat de zomers door de klimaatverandering droger en warmer worden. Daarbij komt ook nog dat Europa, en vooral Zuid-Europa, sneller opwarmt dan andere werelddelen. Ook de Franse premier Élisabeth Borne, die samen met minister van Binnenlandse Zaken Gérald Darmanin het getroffen gebied bezocht, schrijft de vele en hevige bosbranden in haar land toe aan de gevolgen van klimaatverandering. Volgens haar moet Frankrijk ‘meer dan ooit’ doen om de opwarming van de aarde tegen te gaan. Ze wil daarnaast snel nieuwe bossen aanplanten. Premier Borne riep vorige week al een crisisteam in het leven om de extreme droogte in haar land te bestrijden. Zo moest een aantal gemeenten door vrachtwagens worden bevoorraad met drinkwater. Ook is het waterpeil in Franse rivieren door hitte en droogte extreem laag, waardoor kerncentrales hun reactoren niet kunnen koelen en waterkrachtcentrales niet draaien.||https://www.volkskrant.nl/nieuws-achtergrond/meer-dan-tienduizend-mensen-geevacueerd-vanwege-enorme-bosbrand-bij-bordeaux-acht-landen-helpen-met-blussen~bb0ae0f6/
2022-08-11||Meegesleept door Trump voeden Republikeinen de verdeeldheid. Dat is een slecht teken voor de democratie in de  VS||‘Lock her up!’ schreeuwden aanhangers van Donald Trump zes jaar geleden op zijn campagnebijeenkomsten over zijn Democratische rivaal Hillary Clinton. Volgens veel Republikeinen moest zij naar de gevangenis omdat ze als minister van Buitenlandse Zaken haar privéserver had gebruikt voor officiële mails. Nu de FBI een inval heeft gedaan bij ex-president Trump, omdat hij na zijn aftreden tegen de regels in vertrouwelijke overheidsdocumenten had meegenomen uit het Witte Huis, klinken uit Trumps achterban heel andere geluiden. ‘Dit.Is.Oorlog’ kopte een Trump-gezinde website. Republikeinen spraken van ‘nazi-praktijken’ en klaagden dat Amerika onder president Biden tot een ‘dictatuur’ is verworden. Kevin McCarthy, de leider van de Republikeinen in het Huis van Afgevaardigden, stookte het vuur nog op met de aankondiging dat de Republikeinen meteen een onderzoek tegen minister van Justitie Merrick Garland zullen beginnen als ze in november de Congresverkiezingen winnen. De woedende reactie van de Republikeinen op de huiszoeking bij Trump laat nog eens zien hoe gevaarlijk diep verdeeld Amerika is geraakt. De politieke oorlogssfeer begon al met de kruistocht die Newt Gingrich in de jaren negentig lanceerde tegen president Bill Clinton en de Democraten, maar dreigt sinds Trump op het politieke toneel is verschenen het land te verscheuren. Trumps klachten over de ‘politieke’ inval in Mar-a-Lago, waarvoor de FBI overigens toestemming had gekregen van een rechter, klinken hypocriet. Zelf zette hij zijn minister van Justitie onder zware druk om te verklaren dat er op grote schaal gefraudeerd was bij de verkiezingen in 2020 en probeerde hij een gehoorzame ambtenaar tot nieuwe minister te bombarderen. Ook overwoog hij serieus het leger de stemmachines in beslag te laten nemen die volgens complotdenkers stemmen voor hem in stemmen voor Biden hadden veranderd. De collectieve woede onder de Republikeinen toont aan hoe griezelig sterk de partij zich is gaan identificeren met de persoonlijke sores van Trump, tegen wie tal van onderzoeken lopen. Zelfs zijn rol in de bestorming van het Capitool op 6 januari vorig jaar, waarmee zijn aanhangers Bidens verkiezingszege wilden terugdraaien, blijkt voor het gros van de Republikeinen geen probleem. Bij de voorverkiezingen die de afgelopen tijd bij de Republikeinen zijn gehouden wist een flink aantal kandidaten te winnen die Trumps privéobsessie met de ‘gestolen verkiezingen’ delen. Drie Republikeinse Congresleden die voor impeachment van Trump hadden gestemd, werden door de Republikeinse kiezers naar huis gestuurd. Vermoedelijk wordt zijn voornaamste criticus Liz Cheney, die tot zijn woede zelfs plaatsnam in de congrescommissie die de bestorming van het Capitool onderzoekt, komende week het volgende slachtoffer van Trumps wraak. Maar het gaat veel verder dan een afstraffing in de Republikeinse partij. Alles wordt opgeofferd vanwege Trumps gekwetste trots na de nederlaag die hij in 2020 leed, ook het vertrouwen van de Amerikanen in hun politieke instellingen en de rechterlijke macht. Dat ook de Republikeinse partijleiding daar ijverig aan meedoet, is een slecht teken voor de Amerikaanse democratie.||https://www.volkskrant.nl/columns-opinie/meegesleept-door-trump-voeden-republikeinen-de-verdeeldheid-dat-is-een-slecht-teken-voor-de-democratie-in-de-vs~bffb4515/
2022-08-11||Alle ogen gericht op kabinet, zorgen over koopkracht groeien||Het was een verkennend overleg, al voor de zomer ingepland, niet meer dan ‘een eerste kopje koffie’. De bijeenkomst van de fractievoorzitters van VVD, D66, CDA en ChristenUnie donderdag ergens buiten de Tweede Kamer moest volgens direct betrokkenen vooral ‘niet opgeblazen’ worden. De echte beslissingen over de begroting en eventuele koopkrachtreparaties worden pas genomen nadat het Centraal Planbureau (CPB) volgende week vrijdag met de nieuwe cijfers komt over de stand van de economie. Ondanks de sussende woorden vanuit de coalitie, maakte de oppositie donderdag meteen duidelijk dat de regeringspartijen weinig rust gegund gaat worden bij het broeden op nieuwe maatregelen. Daarvoor zijn de laatste berichten te verontrustend. Energieleverancier Essent kwam met de waarschuwing dat één op de drie huishoudens de komende maanden in de financiële problemen kan komen door de hoge gas- en stroomprijzen. Een dag eerder had marktonderzoeker GfK al berekend dat de supermarktprijzen het afgelopen jaar zeer fors zijn gestegen, waardoor gezinnen honderden euro’s per jaar meer kwijt zijn. De inflatie in Nederland is hoger dan gemiddeld in de EU. Voor PVV-voorman Geert Wilders was het donderdag reden om een spoeddebat met onder anderen premier Mark Rutte aan te vragen voor volgende week, al is de Kamer dan formeel nog met reces. SP-leider Lilian Marijnissen pleitte op haar beurt voor nationalisatie van de energiebedrijven en PvdA-fractievoorzitter Attje Kuiken meent dat de coalitie meteen in actie dient te komen. ‘Armoede, schulden, ellende, wanhoop en onrust. Kabinet zal nu alles uit te kast moeten trekken om deze ramp te voorkomen’, schreef ze op Twitter. De coalitietop liet donderdag weinig los over het ‘eerste kopje koffie’, maar zeker is dat er cruciale weken in aantocht zijn. Dat er steun moet komen voor lagere- en middeninkomens die in de knel komen, staat voor iedereen vast. Het kabinet heeft er de afgelopen maanden telkens op gewezen dat er in oktober 2021 en maart 2022 al voor in totaal 6,5 miljard euro aan koopkrachtmaatregelen zijn genomen, maar de problemen blijken hardnekkiger en ernstiger dan toen gedacht. Bij de komende begrotingsonderhandelingen voor 2023 zal er naar verschillende maatregelen worden gekeken, van extra toeslagen en lagere accijnzen tot hogere belastingkortingen. Toch probeert het kabinet tegelijkertijd de verwachtingen te temperen omdat niet alles gecompenseerd kan worden. Bovendien vragen extra uitgaven ook om harde politieke keuzes. Ergens moet het geld vandaan komen en binnen de coalitie wordt daar verschillend over gedacht. De blik zal al snel gaan naar hogere belastingen voor bedrijven, maar zeker de VVD vreest dat het Nederlandse vestigingsklimaat dan verder onder druk komt te staan. Het is daarnaast de vraag hoe streng minister van Financiën Sigrid Kaag vasthoudt aan de begrotingsregels. De overheid heeft dankzij de hoge prijzen een miljardenmeevaller bij de btw-inkomsten, maar dat geld mag volgens de geldende methodiek niet gebruikt worden voor extra uitgaven. De coalitieonderhandelingen worden gecompliceerd door twee andere hoofdpijndossiers die op tafel liggen en die de verhoudingen tussen de regeringspartijen onder spanning zetten. Bij het stikstofbeleid lijken VVD, CDA en ChristenUnie de doelstellingen die zijn opgenomen in het regeerakkoord naar beneden te willen bijstellen, terwijl D66 dat pertinent niet wil. Bij het asieldossier dringen CDA en VVD aan op hardere maatregelen om de instroom af te remmen, terwijl D66 en ChristenUnie terughoudender zijn. Onder dat gesternte moet de coalitie tot een nieuw begrotingsakkoord zien te komen. De tijd dringt. Op 26 augustus moet de begroting voor 2023 in de steigers staan, zodat de Raad van State een advies kan geven.||https://www.volkskrant.nl/nieuws-achtergrond/alle-ogen-gericht-op-kabinet-zorgen-over-koopkracht-groeien~b0097fa5/
2022-08-11||Alexander Warenberg, artist in residence op het Grachtenfestival: ‘Ik sta met echte vrienden op het podium, dat voelt goed’||Het is een speling van het lot dat cellist Alexander Warenberg (23) niet opgroeide in de Zoetermeerse muziekwijk, maar er net naast. Met de instrumenten in het ouderlijk huis, een bescheiden doorzonwoning, is namelijk een aardig orkestje te vormen. ‘Een vleugel, drie cello’s, een viool’, telt hij, ‘en op dit moment twee altviolen. Die zijn van mijn vriendin die nu bij ons logeert. En o ja, vier strijkstokken.’ Klachten over geluidsoverlast in de buurt blijven al jaren beperkt tot een enkele opmerking over de hond, wat een wonder mag heten, want al sinds zijn vroege jeugd kan Warenberg zich geen moment herinneren zonder muziek. ‘Er was altijd muziek in huis. Elke dag, elk uur, veel klassiek, maar mijn vader stelde ook cd’s samen met funk-, jazz- en disconummers die hij goed vond.’ Die permanente onderdompeling in muziek werd bepalend voor zijn leven. Een Warenberg die geen instrument bespeelt, is haast ondenkbaar. Moeder is pianist. Zijn Russische vader, kind van twee violisten, emigreerde met een deel van de familie in 1977 vanuit St.-Petersburg (toen Leningrad) naar West-Europa. Hij is violist in het Residentieorkest. De lijnen van de muziek vormen een nog breder netwerk. Op verjaardagen waren de ooit uit Rusland mee geëmigreerde Ferschtmannetjes present, een al even muzikale clan van wie violist Liza Ferschtman (43) internationaal aan de weg timmert. ‘Toen we klein waren, mochten mijn zus en ik weleens met mijn vader mee naar repetities. Ik was daar meteen gefascineerd door de cello’s. Eigenlijk zag ik alleen maar cello’s, die zitten op ooghoogte voor een kind. Ik herinner me dat ik de warmte van de klank ook echt voelde.’ Van oom Wladislav, cellist in het Rotterdams Philharmonisch Orkest, kreeg hij als 5-jarige zijn eerste cellolessen. Achttien jaar later mag Alexander Warenberg als artist in residence vijf concerten programmeren op het Grachtenfestival in Amsterdam, nadat hij in 2021 de Grachtenfestivalprijs heeft gewonnen. De 25ste editie van dit evenement, dat allang niet meer beperkt is tot de grachtengordel, begint vrijdag met een openingsconcert aan de Amsterdamse Sloterplas. Tijdens dit concert deelt hij het podium met onder anderen zijn zus, de mezzosopraan Maria Warenberg, en neef, pianist Nikola Meeuwsen. ‘Op de basisschool vonden ze me een beetje een nerd met mijn muziek, mijn lange haar en mijn brilletje’, vertelt hij. ‘Ze vonden het gaaf, maar wel gek. Ze dachten dat ik uit Rusland kwam en piano speelde.’ Op de middelbare school bleek er ook een voetbalkeeper en een tennisser in hem te schuilen, en even leek het erop dat hij moest kiezen tussen tennis en cello. ‘Ik tennis nog steeds, maar de keuze voor muziek ging eigenlijk vanzelf.’ Het zal geholpen hebben dat hij op zijn 8ste naar het Conservatorium van Amsterdam ging voor lessen van cellopedagoog Monique Bartels, die eerder al enkele cellistjes een zet gaf naar een professionele carrière. Vanaf 2016 tot 2019 studeerde Warenberg in Berlijn, sindsdien aan het conservatorium Kronberg, niet ver van Frankfurt, bij Frans Helmerson. Op zijn palmares staat intussen een reeks muziekconcoursen, waaronder het Prinses Christina Concours en het concours van de Cello Biënnale. Aan de horizon gloren wellicht grote internationale concertzalen, maar hij wil zich de komende jaren toeleggen op zijn master en op nog meer grote concoursen. Inmiddels leverden zijn muzikale omzwervingen hem een vriendenkring op die hij nu inzet op het Grachtenfestival. ‘Ik sta met echte vrienden op het podium, dat voelt goed. Bij een concert in hotel Krasnapolsky begin ik dinsdagavond alleen, met een solostuk van de Belgische violist en componist Ysaÿe. Daarna speel ik een duo van Boccherini samen met mijn vriendin, de Kroatische altviolist Dagmar Korbar.’ Via de constructie zwaan-kleef-aan haakt bij elk volgend stuk een muzikale kameraad aan, de violisten Shin Sihan, Takehiro Konoe en Lara Boschkor. ‘Shin en Take ken ik al vanaf mijn 8ste, zij spelen ook mee in het Achtste strijkkwartet van Sjostakovitsj in de passage voor fietsers en voetgangers onder het Rijksmuseum, een prachtige plek waar vaak spontaan musici spelen. Die wordt nu omgebouwd tot een echte concertzaal. Dat gaat mooi worden, sommige stukken zijn een soort heavy metal in de klassieke muziek.’ Warenberg probeerde ‘dicht bij zichzelf te blijven’ in de programmering, zegt hij. Voor het openingsconcert, waarin allerlei muziekstijlen te horen zijn, programmeerde hij onder meer liederen van Brahms en het vrolijke Papillon van Fauré. Het Strijkkwintet van Schubert bewaart hij voor het Concertgebouw. Geen excentrieke sprongen, muzikaal gezien. Dat hij onlangs voor het festival met een knalroze jasje op de foto ging, gekapt en gestyled, was niet zijn eigen idee, zegt hij, ‘het zal er wel bij horen’. Warenberg weet dat het publiek anno 2022 niet alléén muzikale hoogstandjes verwacht, maar dat het ook een performer wil zien, een persoonlijkheid. Zoals de flamboyante Letse cellist Mischa Maisky met wijde glamourhemden in kauwgombalkleuren hoeft het niet voor hem. ‘Maar ik heb wel speciale shirts laten maken voor dit festival, een klein beetje glimmend, heel mooi, maar bescheiden.’||https://www.volkskrant.nl/cultuur-media/alexander-warenberg-artist-in-residence-op-het-grachtenfestival-ik-sta-met-echte-vrienden-op-het-podium-dat-voelt-goed~babe2133/
2022-08-11||Het weerbericht voor vrijdag 12 augustus: regionale hittegolf||Sinds afgelopen maandag is het op meerdere plaatsen in het oosten en zuiden van het land dagelijks 25 graden of warmer geweest. Woensdag en donderdag werd het in deze regio’s al minstens 30 graden. Zodra het in de loop van vrijdag in het oosten en zuiden 30 graden of warmer wordt, is daar sprake van een hittegolf. Ook elders in het land is het vrijdag zeer warm en zonovergoten. Zaterdag verandert er weinig, met 20 tot 34 graden wordt het op veel plaatsen opnieuw tropisch warm. Alleen langs de noordkust en op de Wadden blijft het een fractie koeler. Zeer waarschijnlijk zal er in de loop van zaterdag ook in het westen en zuidwesten van het land sprake zijn van een hittegolf. Vanaf zondag verandert het weerbeeld. De wind draait naar meer zuidelijke richtingen, waardoor vochtige lucht ons land binnenstroomt. Het blijft onverminderd warm, maar het voelt een stuk benauwder aan. In de loop van de dag neemt de bewolking vanuit het zuiden toe. Eerst trekken dunne sluierwolken ons land binnen, later op de dag wordt de bewolking dikker. Maandag valt mogelijk een bui.||https://www.volkskrant.nl/nieuws-achtergrond/het-weerbericht-voor-vrijdag-12-augustus-regionale-hittegolf~b2d0c4ca/
2022-08-11||Van alle prijzen die nergens op slaan, slaan publieksprijzen het meest nergens op||Enkele jaren geleden werd een boek van mij genomineerd voor een prijs. In het mailtje was een foto bijgevoegd van een gigantische bokaal, smal bij de voet en naar boven almaar breder wordend. De Jerommeke onder de literaire onderscheidingen. ‘Uitreiking volgende maand’, mailde de organisatie. ‘Wie zit er in de jury?’, mailde ik terug. ‘Niemand! Of eigenlijk: iedereen. Het is een publieksprijs.’ Van alle prijzen die nergens op slaan (praktisch alle prijzen dus) slaan publieksprijzen het meest nergens op. Slechte zin, maar met slechte zinnen kun je prima een publieksprijs winnen. Voorbeelden te over. Je zou zelfs kunnen zeggen dat het schrijven van slechte zinnen een voorwaarde is om zo’n prijs te winnen, maar dat zou buiten mezelf gerekend zijn, want ik won die publieksprijs wel, met dank aan het mijn ongemak overschreeuwende bericht (‘Stemmen = burgerplicht’) waarmee ik al mijn bekenden bestookte. Publieksprijzen heb ik nooit helemaal begrepen. Misschien heeft het ermee te maken dat ik me de tijd herinner, zij het vaag, dat er helemaal geen publieksprijzen bestonden. Een overzichtelijke periode. Ik bedoel: je won een prijs, of je won het publiek voor je. Allebei kwam niet voor. In theorie konden die dingen natuurlijk wel samenvallen, in een soort perfect storm van Iets Wat Onomstreden & Volgens Iedereen De Moeite Waard Is, maar in de praktijk gebeurde dat eigenlijk nooit. Specialisten dromden samen in jury’s om een afgewogen oordeel te geven van de Beste Dit of de Meest Originele Dat of de Lekkerst Ruikende Zus of Zo, en de prijs bestond voor de onbekende, armlastige, muf ruikende winnaar uit de bevestiging dat er weliswaar geen hond in zijn boek of film of parfum of eten geïnteresseerd was, maar de mensen die er verstand van hadden, hadden ervan genóten. Maar allengs rees de vraag wie eigenlijk die mensen waren die er verstand van hadden, en wat dat eigenlijk was, verstand. Was het plezier van kenners meer waard dan dat van normale mensen? Waarom eigenlijk? En wie waren dat eigenlijk, die klaplopers die op kosten van Joost mag weten wie gingen dineren om onvergelijkbare zaken met elkaar te gaan zitten vergelijken? Uit die poel van onduidelijkheid steeg, vermoed ik, de bel op die de publieksprijs is. Mijn favoriet is de NS Publieksprijs, waarbij jaarlijks vijf boeken worden genomineerd die in het jaar ervoor onafgebroken in de bestsellerlijsten hebben gestaan. In plaats van gewoon in één moeite door het meest verkochte boek te bekronen (of, krankzinnig ideetje: een jury van onafhankelijke letterkundigen en critici de shortlist te laten lezen om zo de kwalitatief ‘beste’ bestseller van het jaar te kiezen) wordt de NS Publieksprijs uitgereikt aan de bestseller die de meeste stemmen krijgt van het publiek. We kiezen Nederlands favoriete snack. Ons stemlokaal vindt u in de tuin van de krokettenontwenningskliniek. Wie heeft er wat aan om te weten wie van de populairsten het populairst is? Niet het publiek. Dat krijgt de gelegenheid kennis te maken met wat ze al kennen, hoort dat wat het hele jaar door succesvol was inderdaad succesvol is en dat het grote publiek heeft gekozen voor waar het grote publiek al voor gekozen had. Goh, bedankt. Maar: wie dan? Het antwoord is gelegen in de Jim&Jamai-doctrine. In de publieksverkiezing gaat het meestal tussen een overduidelijke favoriet en een overduidelijke underdog. Liefhebbers van de underdog (dit alles is relatief, echte underdogs bemannen nog niet eens de garderobe van een publieksverkiezing) gaan fanatieker stemmen om de virtuele achterstand in te lopen, waarna de fans van de favoriet nattigheid voelen en ook aan het stemmen slaan en zo fokt iedereen elkaar op, wordt van niets iets gemaakt en loopt het verkeer enthousiaste stemmers vast richting een obscure website, een sympathiek tijdschrift, een productiemaatschappij, een weet-ik-veel-wat vast in lange files, vlak voor de afrit Houvanmij. Publieksprijzen = reclame voor mensen die goed reclame kunnen maken, georganiseerd door mensen die goed reclame kunnen maken. O, kon je maar ergens je stem uitbrengen op het fenomeen dat de dictatuur van de grote getallen het aantrekkelijkst heeft verkocht als een vorm van democratisering.||https://www.volkskrant.nl/columns-opinie/van-alle-prijzen-die-nergens-op-slaan-slaan-publieksprijzen-het-meest-nergens-op~b71dd5e22/
2022-08-11||‘De Afsluitdijk heeft niet alleen goeds gebracht: er is een zee vermoord’||Op 10 juli 1933 ging Doede Mulder naar de dijk, achter de Grote Kerk van Hindeloopen. Hij liep het IJsselmeer in en verdronk. Omdat hij een goede zwemmer was, had hij om zijn middel een riem met lood gegespt zodat hij onder water zou blijven. Op de kade had hij zijn pet gelegd. Doede Mulder was 51 jaar toen hij stierf. Hij kon het niet verkroppen dat door de aanleg van de Afsluitdijk in 1932 zijn leven als Zuiderzeevisser werd verwoest, dat hij als het ware overbodig was geworden. Hij en zijn vier vissende broers zagen het als een doodsteek voor de visserij: de Zuiderzee werd IJsselmeer, het zoute water zou eerst brak en later zoet worden, de haring en de ansjovis zouden verdwijnen, en ook de getijden. ‘Ze maken stratenmakers van ons’, had Doede gezegd. Zijn familieleden zagen dat hij steeds somberder werd en met zelfmoord dreigde. Toen zij dat aan de huisarts vertelden, was het antwoord: ‘Iemand die het zegt, doet het niet.’ Doede Mulder deed het wel. Zijn broers visten door, maar op andere boten en op andere wateren. Een van hen was Jan Mulder, de vader van Tine Nieuwland-Mulder, nu 78 jaar en vrijwilliger bij Museum Hindeloopen. Daar leidt ze stadswandelingen voor toeristen, desgewenst in originele Hindelooper klederdracht. Komende zondag zit Tine Nieuwland-Mulder op de tribune bij de voorstelling Het verdriet van de Zuiderzee, een coproductie van Orkater en Schouwburg De Lawei in Drachten. Een voorstelling over wat het afsluiten van de Zuiderzee betekende voor de bewoners rondom de zee, maar ook voor de natuur, de cultuur, het landschap, de vissen, de vogels, het water. Het verdriet van de Zuiderzee wil vooral de andere kant van het vooruitgangsdenken dat aan de bouw van de Afsluitdijk ten grondslag ligt, laten zien. Destijds was de euforie groot: door de afsluiting werd het veiliger, de inpoldering betekende meer woonruimte, meer boeren, meer bedrijven, economische groei. Maar daardoor ging de visserij grotendeels verloren en veranderde het leven van veel mensen die aan de voormalige zee woonden. Tine Nieuwland-Mulder is blij dat die keerzijde nu in een theatervoorstelling wordt getoond. ‘De aanleg van de dijk heeft niet alleen diepe wonden in onze familie geslagen, maar ook de hele gemeenschap veranderd. Mijn vader sprak weinig over wat er met zijn broer was gebeurd, maar ik merkte aan alles dat het hem niet losliet. Als wij met de auto een ritje door de Noordoostpolder maakten zei hij altijd: kijk, dit was de beste visgrond voor paling. Hij heeft na de afsluiting nog een aantal jaren elders gevist en kreeg in 1954 een baan bij een kaasfabriek in Workum. Moet je nagaan: van de vrije natuur belandde hij tussen de vier muren van een fabriek. Het enige voordeel was dat hij daar kazen moest kantelen in het zoute water: zijn handen waren aan het zoute water gewend.’ In de Friese bioloog Theunis Piersma vindt Nieuwland-Mulder, wat haar gemengde gevoelens over de verandering van Zuiderzee in IJsselmeer betreft, een geestverwant. Hij schreef in het boek Alles wordt anders (2000) een hoofdstuk onder de titel Zuiderzeeblues, waarin hij aan de hand van oral history en eigen ervaringen gewag maakt van grote sociale ontwrichting in het gebied rond het IJsselmeer. Niet alleen gingen beroepen als stadsjager, wilsterflapper (vogelvanger) en rietsnijder verloren, ook veel diersoorten verdwenen. Uit Zuiderzeeblues: ‘Ieder dorp of stadje rond of in de Zuiderzee had zijn eigen scheepstype, eigen vistuig, taalgebruik en klederdracht. Deze culturele diversiteit weerspiegelde het relatieve isolement waarin de mensen honderd jaar geleden leefden, maar ook een tot de verbeelding sprekende ecologische diversiteit die de mensen dwong tot een veelheid aan overlevingsstrategieën.’ Piersma’s artikel ligt ten grondslag aan deze nieuwe locatieproductie van Orkater, die wordt opgevoerd op het klif van Oudemirdum aan de Friese IJsselmeerkust. Regisseur en tekstschrijver Geert Lageveen (van oorsprong Fries) was al enige tijd op zoek naar een geschikt onderwerp voor zijn nieuwe voorstelling als opvolger van Lost in the greenhouse  (2018), de locatievoorstelling over seizoenarbeiders in de glasbouw, opgevoerd in tomatenkassen in Sexbierum. En toen stuitte hij op het artikel Zuiderzeeblues van Piersma. Lageveen: ‘Iemand vertelde mij dat er een man in Friesland was die verkondigde dat als de Afsluitdijk vandaag de dag zou worden bedacht, hij niet op deze manier gebouwd zou worden. Hoe kan dat, vroeg ik mij af, want die dijk heeft ons toch beschermd tegen het water en voor nieuw land gezorgd? Zodoende kwam ik bij Theunis terecht. Hij vertelde me onder meer dat sinds 2021 ecocide, het bewust vernietigen van de natuur, door het Europees Parlement wordt erkend als een misdaad. De aanleg van de Afsluitdijk kun je als ecocide beschouwen: er werd een zee vermoord. Altijd is er volop aandacht geweest voor de voordelen van de dijk, maar nooit voor wat er allemaal verloren is gegaan.’ Aan de rand van Oudemirdum waar Het verdriet van de Zuiderzee wordt opgevoerd, is het uitzicht op een warme zomerdag weids en rustig. Aan de ene kant het windmolenpark bij Lelystad, aan de overkant de toren van de Drommedaris, de oude stadspoort van Enkhuizen, en rechts in de verte de contouren van de Afsluitdijk. Piersma: ‘Als je naar het bezoekerscentrum aan het begin van de Afsluitdijk gaat, zie je vooral de dikke pik van Rijkswaterstaat die daar vol trots wordt getoond. Fantastisch, wat een triomf, dat we in 1932 zo’n groot zeegat konden dichten! – dat is daar de teneur. Dat was ook zo, maar ik vind het een gemiste kans dat de andere kant van dat succesverhaal er totaal niet aan bod komt. Ik ben hier opgegroeid en heb van jongs af aan het gevoel gehad dat het aanleggen van die dijk een immens ecologisch verlies betekende. Ik vond het maar niks, dat zoete, groene brakke water, met al die algen waar je pukkeltjes van kreeg.’ Bioloog Theunis Piersma (64) is hoogleraar trekvogelecologie aan de Rijksuniversiteit van Groningen en onderzoeker bij het Koninklijk Nederlands Instituut voor Onderzoek der Zee (NIOZ). Hij reist voor zijn onderzoek al een leven lang de trekvogels achterna, onder meer naar Mauritanië. Achter in de trailer in Oudemirdum waarin de technici en acteurs bivakkeren, houdt hij een bevlogen betoog over verleden, heden en toekomst van trekvogels als goudplevieren en dunbekwulpen. Piersma: ‘Er zijn intussen heel wat soorten verdwenen, net als de bruinvissen en de tuimelaars. Natuurlijk heeft de nieuwe tijd ook voordelen gebracht. Vroeger was er geen waterleiding en heersten er allerlei ziekten, nadien kwamen er toiletten en schoon drinkwater. Medisch gezien ging het beter, economisch ging het beter. Misschien heeft dat ervoor gezorgd dat er hier niet geklaagd werd. Intussen zijn we wel bezig de bodem, de basis van ons bestaan, te vernielen met kunstmest en gifstoffen.’ Lageveen: ‘Ik vind Lelystad en Emmeloord verschrikkelijke plaatsen en die polders zijn grote graan- en koolzaadfabrieken. Het IJsselmeer is een dode zee geworden. Dat leverde op de korte termijn voordelen op, maar ik wil laten zien dat het verlies van die zee op termijn een onvruchtbaar land tot gevolg had. Onze voorstelling is ook een parabel over onvruchtbaarheid.‘De kranten staan elke dag vol artikelen over verdwenen dier- en plantensoorten. Hoe gaan we dat in een voorstelling vertellen, zonder dat mensen zeggen: hè, niet weer over dat klimaat. Daarom laten wij het verhaal vertellen door een koor van vogels. Dat heb ik een beetje gebaseerd op De vogels van de Griekse satiricus Aristofanes, een prachtige poëtische tekst over vogels die toen, in 414 voor Christus, kennelijk ook al in kritische omstandigheden leefden. Ze besluiten een eigen stad in de lucht te bouwen.’ Vlak bij het terrein waar Het verdriet van de Zuiderzee wordt gespeeld, is een recreatiestrand met friettent en ijscoman. Dit deel van Friesland met plaatsen als Hindeloopen, Lemmer en Workum leeft vooral ’s zomers van het toerisme. De jachthavens liggen vol, er zijn demonstraties van oude ambachten. Maar er hangen ook veel omgekeerde vlaggen en borden met teksten als ‘Die Haagse idioten helpen de boeren naar de kloten’. Piersma ziet die vlaggen als een uiting van hoop, en een terechte schreeuw om aandacht. ‘Ze zijn een wake-up call voor het kabinet en zeker voor Mark Rutte, die nu geconfronteerd wordt met wat hij al die jaren heeft laten liggen. Misschien gaat hij eindelijk eens aandacht besteden aan het boerenland, hoe het verder moet met de boeren, de dieren, de restjes natuur, en de burgers die er natuurlijk ook leven. Het zou een belangrijke doorbraak kunnen zijn als de overheid nu eens zelf gaat bewegen en het feitelijke plattelandsbeleid niet langer overlaat aan de paar grootverdieners van de agro-industrie, waaronder de Rabobank. Dat zijn onze gemeenschappelijke vijanden.’ Even verderop, midden in het decor van Het verdriet van de Zuiderzee, zit muzikant Sytze Pruiksma die samen met Radek Fedyk de muziek voor de voorstelling heeft gecomponeerd. Hij is in zijn koekoekshuisje de aanvoerder van het koor van vogels en laat met een Chinees vogelfluitje een wadvogel horen en met zijn woodblocks de koekoek. Ook hij toont zich een geëngageerde Fries: ‘Wie zijn wij als mens? En willen wij meer of minder consumeren? Dat zijn de vragen die wij nu moeten beantwoorden. We hebben de grutto verjaagd omdat we voor twintig euro naar Barcelona willen vliegen en voor vijf euro een kilo saucijzen willen kopen. Wij hebben met zijn allen dit systeem gebouwd en feest gevierd, nu wordt het tijd de troep op te ruimen.’ Verderop, in Hindeloopen, verheugt Tine Nieuwland-Mulder zich intussen op de voorstelling die ze zondag gaat zien. Ze hoopt er iets in te herkennen van wat haar familie destijds zo miste. ‘Als ik nu hier op de dijk sta en ik zie die windmolens, dan vraag ik me weleens af wat mijn vader hiervan zou hebben gevonden. Ik weet het, we leven in een andere tijd, en we hebben nieuwe energie nodig. De oude haven van Hindeloopen ligt nu vol met plezierjachten, er is zelfs een nieuwe haven gebouwd. De vissersboten zijn verdrongen door plezierboten, en we verdienen een goede boterham aan het toerisme. Maar de zee is voorgoed verdwenen.’ Het verdriet van de Zuiderzee gaat op 13/8 in première in Oudemirdum (Friesland) en is daar te zien t/m 11/9.||https://www.volkskrant.nl/cultuur-media/de-afsluitdijk-heeft-niet-alleen-goeds-gebracht-er-is-een-zee-vermoord~b030e006f/
2022-08-11||Het Laatste Avondmaal in een film is een cliché, maar niet als Paul Thomas Anderson het doet||Er zijn van die kunstreferenties waar regisseurs zo graag op teruggrijpen dat ze cliché zijn geworden. De brieflezende vrouw van Vermeer bijvoorbeeld – als een personage nieuws via de post krijgt, kunnen maar weinig filmmakers zich beheersen om die dan niet voor een raam te zetten waar het licht door naar binnen valt. Begrijpelijk hoor: als iemand een paar eeuwen geleden al de perfecte manier van zoiets verbeelden heeft bedacht, waarom dan het wiel opnieuw uitvinden? Ook de compositie van Het Laatste Avondmaal van Leonardo da Vinci is zo’n visuele gemeenplaats geworden. Het wonderlijke is dat het eigenlijk helemaal niet de ideale manier is om een etentje te tonen – integendeel. In het normale leven zit niet iedereen zo ongemakkelijk aan dezelfde kant van de tafel. Daarbij zijn er ook veel te veel ter zake doende personages in één beeld. Natuurlijk, Jezus is ontegenzeggelijk de belangrijkste, sereen in het midden. Maar hij heeft op dat moment nét een bommetje laten ontploffen: een van de disgenoten zal hem verraden, heeft hij aangekondigd. Voor de kijker als detective telt dan elke reactie – een filmmaker zou op zo’n moment niet werken met een totaalshot en juist elk personage in close-up nemen of, nou ja, zie Festen. Vandaar waarschijnlijk dat deze wereldberoemde compositie vooral wordt gebruikt als simpel lolletje met een blasfemisch bijsmaakje – kijk naar M*A*S*H, South Park, The Simpsons – of op promotieposters. Dan wordt het een geinig zoekplaatje, waarbij je de apostelen en de personages met elkaar kunt vergelijken. Inherent Vice bijvoorbeeld, de dwaze seventies-detective van Paul Thomas Anderson uit 2014, toont op promotiemateriaal hippiedetective Doc Sportello als Jezus. Alle mensen die hij tegenkomt op zijn stonede, onsamenhangende zoektocht naar een verdwenen vastgoedmogul zitten aan tafel. Op de plek van Judas zit Coy Harlingen (Owen Wilson), een ex-heroïneverslaafde politie-infiltrant. Maar regisseur Paul Thomas Anderson refereert ook in de film zélf naar Het Laatste Avondmaal. In eerste instantie lijkt dat ook een vlak visueel grapje. Wel meesterlijk gechoreografeerd: het artificiële beeld ontstaat schijnbaar organisch. Een groep hippies met hun lange haar en hun wijde gewaden schuift aan tafel en net als ze zo zitten dat je als kijker denkt ‘hee, maar is dat niet...’ doorbreekt de doodgewaande Coy Harlingen het tableau van figuranten door een stuk pizza van tafel te grissen. Precies dan wordt er een foto van hem gemaakt. ‘Bij welke politieafdeling moet ik zijn als iemand opstaat uit de dood?’, wil detective Sportello meteen in de volgende scène weten, terwijl hij op die foto tikt. ‘Fraude’, is het antwoord van politieagent ‘Bigfoot’. Verdomd, denk je dan als kijker, wat worden in Inherent Vice toch veel personages doodverklaard, die een paar dagen later blijken te leven. In één klap, door dat ene shot, komen plots alle Bijbelse parallellen aan de oppervlakte. Inherent Vice speelt zich af in een turbulente tijd: na de Manson-moorden in 1969 is iedereen met lang haar verdacht, elke tegenbeweging moet de kop in worden gedrukt. De hippies worden in de film door de autoriteiten opgejaagd als apostelen. Harlingen heeft in een moment van zwakte zijn ziel verkocht aan de machthebbers, in ruil voor flink wat zilverlingen, en kan niet meer aan hun greep ontsnappen. Zoals Judas op het schilderij van Da Vinci een geldbuideltje vasthoudt, grijpt infiltrant Harlingen bij het laatste avondmaal naar hét symbool voor het Amerikaanse fastfood-kapitalisme: pizza. Grappig. Maar ook gelaagd, en waanzinnig origineel gevonden.||https://www.volkskrant.nl/cultuur-media/het-laatste-avondmaal-in-een-film-is-een-cliche-maar-niet-als-paul-thomas-anderson-het-doet~be44b30f/
2022-08-11||De skateboarders van Barcelona laten zich niet in het gareel dwingen, dat zie je meteen||Louisa Menke (38) fotografeerde in haar woonplaats Barcelona de subcultuur waarmee zij van jongs af aan is vergroeid: de rollende wereld van de skateboarders. ‘Ik was, zo’n twintig jaar geleden, een van de eerste vrouwelijke professionele skateboarders. Ik had talent, won wedstrijden, werd herkend en kreeg zo sponsors.’ Deel uitmaken van die skateboardscene betekent: de hele wereld over reizen – naar Algerije, Afghanistan, Palestina, om maar een paar van Menkes bestemmingen te noemen. Leven vanuit je koffer, nieuwe kleren dragen die je krijgt van je sponsor, je oude weggeven aan vrienden. ‘Ik had niet veel spullen, sliep dan weer eens in een kamer hier, of tijdelijk in een appartementje daar.’ Zo ging ze, tot pakweg haar 25ste, daar waar haar skateboard haar bracht. Rond 2001 begon bij de half-Algerijnse Menke, opgegroeid in het Drentse Hoogeveen, de altijd in de kiem aanwezige belangstelling voor fotografie en kunst uit te botten. ‘Het was de tijd dat de eerste digitale pocketcamera’s uitkwamen, voor het eerst kon je de foto’s die je had gemaakt meteen op je schermpje zien. Met het wedstrijdgeld dat ik had verdiend heb ik voor duizend gulden mijn eerste cameraatje gekocht, met opnamen van 1 MB per foto.’ ‘Gebruikersfoto’s’ waren het, zonder artistieke pretenties: ‘Ik wilde feiten vangen, de feestjes vastleggen waarvan ik me door de drank anders niet zoveel meer zou herinneren. Die foto’s deelde ik via mijn website.’ Toch begonnen de kunsten steeds meer aan Menke te trekken. Ze liet haar toenmalige woonplaats Barcelona achter zich en ging in 2009 studeren aan de Hogeschool voor de Kunsten Utrecht. ‘Het was een overgangsperiode, van afkicken van het skateboarden. Vier jaar lang focuste ik op fotografie en op muziek, waarin ik trouwens als skater ook al actief was.’ Wat niet betekende dat ze haar oude passie vaarwel zegde: ‘Ik was een skateboarder met een camera, vervolgens werd ik meer de artiest bij wie het skateboarden óók hoort.’ Menke woonde in Berlijn, New York, keerde terug naar Barcelona, waar zij – hink-stap-sprong door de tijd – ook was toen in 2020 de donkere schaduw van de pandemie over de wereld trok. De eerste maanden waren verschrikkelijk, met de strenge lockdown, hoge boetes bij overtredingen van het uitgaansverbod en talrijke doden. ‘Met de strenge controles op straat voelde het voor veel mensen alsof de Franco-tijd was teruggekeerd.’ Toch bewaart Menke, bij alle ellende die corona veroorzaakte, ook goede herinneringen aan de pandemiejaren. ‘Barcelona is het mekka van het skateboarden, vanuit de hele wereld kwamen mensen hier altijd naartoe. De architectuur van de stad leent zich er als geen ander voor. Het is een privilege om hier te zijn. Tijdens de pandemie waren de straten en pleinen leeg, maar toen er langzaamaan versoepelingen kwamen, hadden we de zee, de natuur, we dronken ons biertje op straat.’ In de stilte van de stad lagen de straten, zodra de teugels werden gevierd, voor de skateboarders wijdopen. Voor Volkskrant Magazine zocht Menke contact met skateboarders binnen en buiten haar eigen kring. Een jongen vertelde dat hij de coronatijd voornamelijk ‘knetterstoned’ had doorstaan. Toch had hij ‘een leuke tijd’ gehad, ook al omdat hij liefde voor koken en gitaar spelen had ontwikkeld. Een ander, een jongen van 15, had er ook flink op los geblowd. Hij had twee honden, waarvan hij er een aan een vriend uitleende, zodat ze samen tijdens de lockdown wél buiten konden wandelen. De beperkingen leidden er kortom ook toe dat jongeren nieuwe mogelijkheden ontdekten, en dat ervaringen intenser werden beleefd. Inmiddels heeft het leven zijn min of meer normale loop hernomen, wat in Barcelona betekent dat de toeristen weer massaal toestromen. Het leidt tot een paradoxale situatie: ‘De vrijheid van de skateboarders lijkt juist af te nemen’, zegt Menke: ‘Toen de clubs en bars nog verplicht waren gesloten, ontstonden er aan het einde van de maatregelen in de openlucht steeds meer festivalachtige bijeenkomsten. Nu houdt de politie het straatleven weer meer in de gaten en wil men liever dat je aan de bar tussen vier muren een drankje van 10 euro koopt.’ En toch, als je Menkes foto’s bekijkt, zie je in één oogopslag dat de skateboarders zich niet in het gareel laten dwingen. Als kwikzilver schieten ze over de pleinen, de calles en avenidas, je hóórt ze suizen door de zwoele avond: de asfaltsurfers van de wereldstad.||https://www.volkskrant.nl/foto/de-skateboarders-van-barcelona-laten-zich-niet-in-het-gareel-dwingen-dat-zie-je-meteen~b0300e9e/
2022-08-11||‘U heeft drie verhuizingen lang uw adres niet geüpdatet?’, vroeg de bankmedewerker streng ||Ik belde de bank. Ergens in april werd mijn portemonnee gestolen tijdens de Marathon Rotterdam (ik deed niet mee) en hoewel ik sindsdien herhaaldelijk een nieuwe zakelijke betaalpas heb aangevraagd, krijg ik steeds niks toegestuurd. Ik vergeet telkens óf de bank te bellen óf te checken of ze wel de juiste gegevens hebben en betaal de meeste rekeningen nu met mijn persoonlijke pas, ook die waarbij dat niet hoeft. Ondertussen leef ik in constante angst dat er om de haverklap brieven met pinpassen op iemands deurmat vallen. En dat diegene die de brieven opent, mijn pincode achterhaalt en mijn zakelijke rekening leegtrekt. Ik ben stressgevoelig én vergeetachtig. Dit is de reden dat ik nooit bijbaantjes in cafés nam, en dat ik een paniekaanval kreeg de eerste keer dat ik als zzp’er een begroting in Excel probeerde te maken. Ik ben snel afgeleid, slecht in het uitvoeren van taken die me niet interesseren en obsessief over zaken waar ik wel om geef. Als iets me angst aanjaagt, verlamt het me, vervolgens vergeet ik het. Ik weet dat het cliché is: de kunstenaar die wel kan kneden, kan niet leven. Eind juni werd de serie The Bear op streamingplatform Hulu gekwakt. In de serie keert jonge topchef Carmen ‘Carmy’ Berzatto terug naar thuisstad Chicago om het familierestaurant – hem nagelaten door zijn pas overleden broer – van de ondergang te redden. Carmy wil er een respectabele eettent van maken. De switch van verse kruiden met een pincet op minimalistische gerechtjes leggen naar vettige beefsandwiches in papiervellen rollen, is echter nogal groot. Carmy – getraumatiseerd, emotioneel geconstipeerd en niet uitgerust om met het rebelse personeel om te gaan – heeft bovendien te dealen met maffiabazen en gentrificatie. In acht afleveringen word je niet alleen aan zijn fragiele doch hilarische mentale gesteldheid blootgesteld, maar ook aan een herhaaldelijk afgaande bom van rauw vlees, hete olie, geslepen messen, scheldwoorden en héél veel stress. Tijdens het kijken moest ik een aantal keer halverwege een scène op de pauzeknop drukken zodat ik even in mijn bankkussen kon schreeuwen. Op een gegeven moment, wanneer patissier Marcus kortsluiting heeft veroorzaakt na een donutexperiment, zitten hij en Carmy achter het restaurant een sigaret te roken. Marcus is sip. Om hem op te vrolijken geeft Carmy toe dat hijzelf op het hoogtepunt van zijn korte carrière per ongeluk de keuken van een toprestaurant in de hens zette. Het gevaar van die one-track mind, die obsessieve neigingen die veel kunstenaars hebben, wordt plotsklaps duidelijk. ‘You have this minute where you’re watching the fire. And you’re thinking, if I don’t do anything, this place will burn down. And all my anxiety will go away with it.’ Toen de bankmedewerker mijn gegevens checkte, vroeg ze of ik op een zeker adres in Rotterdam woonde. Ik zei van nee, maar drie jaar geleden wel. ‘U heeft drie verhuizingen lang uw adres niet geüpdatet?’, vroeg ze streng. Was uitleggen dat ik het druk had met mijn boek een goed excuus? In The Bear worden mensen per ongeluk neergestoken, staan chefs midden in de nacht te slaapkoken en wordt één hele aflevering gewijd aan een desastreuze pre-orderfunctie in een bestelapp. Het is een van de vermakelijkste, ontregelendste en best geschreven shows die ik in het afgelopen jaar heb gekeken. Het deed me ook een beetje berusten in mijn eigen gebreken.||https://www.volkskrant.nl/columns-opinie/u-heeft-drie-verhuizingen-lang-uw-adres-niet-geupdatet-vroeg-de-bankmedewerker-streng~bd24931c/
2022-08-11||Corpsstudenten zagen wij als psychopaten in opleiding||Lusteloos lag ik op de bank, positief getest op covid maar niet ziek. Ik keek naar mijn laptopscherm en luisterde naar het geluid van de tv, die per ongeluk op een kanaal stond dat een infomercial van een plastischechirurgiekliniek uitzond. Naast de chirurg zelf werd een jonge vrouw geïnterviewd die haar borsten wilde laten vergroten. Haar man vond dat ze er prima uitzag, maar zelf zat ze er nogal mee. De vrouw heette (bijvoorbeeld) Petra, maar werd Peter A. genoemd door jongens en mannen uit haar omgeving, want een vrouw met kleine tieten is natuurlijk geen echte vrouw. Dit vertelde ze terwijl de chirurg met de achterkant van een pen in haar borst prikte. Petra had altijd een beetje meegelachen, maar als ze alleen was huilde ze. Gebbetje, zullen die jongens zeggen. Mannenhumor, moet je tegen kunnen. Maar ondertussen staat iemand in Petra’s torso te snijden en siliconen kadetten in de wonden te proppen. Net als veel andere mensen was ik laatst ook verontwaardigd over de beelden van dat studentenverenigingslustrum. Niet zozeer dat ze vrouwen sperma-emmers (bestaan sperma-emmers überhaupt, en kun je die gewoon bij de Blokker kopen?) en hoeren noemden, want dat beschouw ik als normaal walgelijk ballengedrag, maar dat vreemde zinnetje over iemands nek breken en je lul erin steken. Dat is toch op z’n minst zorgelijk. Zelf heb ik in mijn leven weinig te maken gehad met studentenverenigingen. Ja, ik zie elk jaar in augustus groepjes jongens in overhemden door de stad trekken met braaksel aan hun kin. Introductieweek heet dat. Ik heb natuurlijk nooit gestudeerd (want te dom), maar van mijn vriendinnen die wel naar een universiteit gingen, sloot geen enkele zich aan bij een dispuut. Ze bleven in Amsterdam en hadden dus al vrienden. Het was in onze kringen net zo min gebruikelijk als je aansluiten bij een satanische sekte of een terroristische organisatie. Corpsstudenten zagen wij als psychopaten in opleiding. Pas later in mijn leven ontmoette ik mensen die wel bij een vereniging hadden gezeten en toch verrassend normaal bleken. Toen ik lang geleden eens verkering kreeg met een (wat jongere) man die in zo’n verenigingshuis had gewoond, en meeging naar een feestje in dat huis, voelde ik me als een soort Freek Vonk in het oerwoud. Men was er verbaal agressief op een eloquente manier en er werd pardoes een mouw van iemands jasje gescheurd. In mijn herinnering liep Thierry Baudet er rond, hoewel hij toen piepjong moet zijn geweest, maar misschien lijken ze gewoon allemaal op hem. Mannen zijn sowieso rare snuiters. Dat mag ik zeggen want sommige van mijn beste vrienden zijn man. Mannen hebben goede eigenschappen zoals productiviteit; ze werken vaak fulltime zodat wij lekker veel tijd hebben voor yoga. Ze weten veel en zijn altijd bereid je van alles uit te leggen, ook dingen die je allang wist. Als je er een paar in je team hebt voor een pubquiz, neemt je winkans enorm toe. Per stuk, met z’n tweeën of in een homogeen gezelschap zijn ze prima te doen, maar zet ze in in groepen bij elkaar – in situaties zoals voetbalkleedkamers, dienstplicht, autoracetribunes en studentenverenigingen – en het is alsof je een troep bronstige apen lsd hebt gegeven. Ze springen naakt in het rond, geselen elkaar met dunne takken, bekritiseren wederzijdse piemels en pissen in bierglazen, waarna ze hysterisch lachen als iemand een slok neemt. Wanneer er een meisje of jonge vrouw binnenkomt roepen ze hoer, of springen ze erbovenop zonder iets te vragen. Dit heb ik alleen van horen zeggen, want je bent er als vrouw van een zekere leeftijd natuurlijk nooit bij als mannen zich zo gedragen. Nou ja, waarschijnlijk doen ze dit allemaal niet, maar ze zeggen wel heel vervelende dingen over vrouwen.||https://www.volkskrant.nl/columns-opinie/corpsstudenten-zagen-wij-als-psychopaten-in-opleiding~bc59010b/
2022-08-11||De zee is overal bij Air Republic in Cadzand-Bad||Nergens in Nederland schijnt de zon vaker dan in Cadzand-Bad, de meest westelijk gelegen badplaats van ons land met officieel de meeste zonuren. Ook vandaag, strálend zomerweer als we aanschuiven bij Air Republic, een strakke rechthoek van glas, gelegen in de plaatselijke jachthaven. We zitten binnen maar zijn omringd met zo veel ramen dat het als buiten voelt. En daarbuiten: zee, overal. Links, rechts en van voren zien we hoe eb weer vloed wordt en in de verte schuiven de containerschepen voorbij, op weg naar Antwerpen of Rotterdam. Een zonsondergang, die zou nog mooi zijn geweest, maar we zitten hier voor de lunch en kijken nu al onze ogen uit. Het interieur is Sergio Herman-chic, wat zich zo’n beetje laat vertalen als sterrenkwaliteit met lage drempel. Gietvloer, surfplank aan de muur, maar over de ogenschijnlijke nonchalance is tot in de puntjes nagedacht. Hij was er vanmorgen nog, de beroemde Zeeuwse sterrenchef die in Cadzand ook Pure C (twee sterren) en Blueness Cadzand heeft, maar we lopen hem mis. Wel trappen we af met zijn eigen champagne en de toets van de meester is van amuse tot dessert te herkennen. Chef ter plaatse is Timothy St. Aubin, die zich bij de restaurants van Herman in een paar jaar tijd opwerkte tot die rol. Mooi verhaal, over kansen zoeken, kansen vinden en kansen pakken. St. Aubin komt uit Amsterdam-Noord, uit een deel waar je weinig krijgt aangereikt van het leven, behalve misschien een vechtersmentaliteit die je in het beste geval als hoofdingrediënt kunt gebruiken voor een klim op de maatschappelijke ladder. Zo ging het tenminste voor hem, tree voor tree, op karakter, wilskracht, talent, geluk en zelfkennis. Hij zag al snel: een carrière in de Amsterdamse horeca is een gevecht met de verleidingen van de nacht. Want hoe gaat dat? Je gooit na een avond knallen in de keuken je theedoek in de wasmand en dan kijkt die stad je opeens aan. Zalig maar zondig. St. Aubin besloot: weg van dat, naar Zeeland, naar Cadzand, naar Sergio Herman. Vooral om te leren koken op het hoogste niveau, leren van de beste, werken met de fijnste producten. Maar ook omdat hij hier de deur uit loopt en niet getest wordt door welke verleiding dan ook. Nou ja, de duinen en zee misschien. Ook verleidelijk, maar ánders verleidelijk. Vooral de hoofdmoot van alles wat hier op de borden komt. Want daar is de focus nu op gericht: eten. Dus daar gaan we, te beginnen met een Zeeuwse oester waar van alles gebeurt in de schelp. Een absoluut smaakbommetje is het, met het verzachtende van karnemelk en het filmende van de oester en de zeebaars, verwikkeld in een spannend gesprek met dashi, jalapeño en een sjalotje, met bovenop nog wat fijngesneden oesterblad. Deze moet kicken, zegt de chef, en dat doet-ie. Het gaat trouwens om een Zeeuwse zomeroester, die onzijdig is en zich dus niet voortplant in de zomer, zoals normale oesters die dan gaan melken en ugh, dat proef je. Maar deze is lekker, net als de crudo – Italiaans voor ‘rauw’ – van langoustines, die geplet en gestreken in een rondje op het bord belanden, omschonken met zure room en dotjes vinaigrette er weer kunstig omheen gedrapeerd. Daarbovenop wat zilte kruiden uit eigen tuin, met venkeltak en goudsbloem, maar ook huacatay, waar de boel vrolijk van opfrist en wat fijngesneden nori, net voordat we onszelf kunnen afvragen of we niet iets missen. En door. In een jus van kookvocht, scheermessenkontjes en royaal boter liggen stukjes scheermes en forse Hollandse garnalen. Maatje groter betekent flink duurder, maar de smaak is echt intenser dan die van hun kleine broertjes. Ze komen mooi tot hun recht in dat badje van schuimig zilt, vergezeld van lamsoor, dragon en doperwtjes, groene asperge, een aangenaam bittertje van fenegriek, fris aangezet met geraspte kaffirlimoen. Zes gangen eten we, met als terugkerende elementen: zilt, zuur en comfort, dat laatste vaak van boter. Bij het hoofdbord van de zeven gangen ook weer, als courgettebloemen, gepofte paprika en tarbot aan tafel nog gezelschap krijgen van een beurre blanc met saffraan. Die werkt als the rug that ties the room together uit The Big Lebowski, maar dan vloeibaar en geel. Subtiel ook, en dat is een terugkerend spel, legt St. Aubin uit: het temmen van knalsmaken zodat er ruimte voor meer overblijft. Hij kijkt er veelbetekenend bij en opeens snappen we hem. Dat je soms iets moet temmen om het de ruimte te geven om te floreren. Toch? Maar hij is alweer terug naar de keuken, waar hij het gelukkigst is.||https://www.volkskrant.nl/beter-leven/de-zee-is-overal-bij-air-republic-in-cadzand-bad~b3b316db/
2022-08-11||Schrijver Valentijn Hoogenkamp kan wel wat escapisme gebruiken – en vindt dat in zijn zomerfavorieten||Voor schrijver Valentijn Hoogenkamp is zijn werk een vorm van escapisme, zegt hij, omdat je er helemaal in kunt verdwijnen. Nou ja, eigenlijk kun je beter zeggen wás schrijven escapisme, want het gold alleen tijdens het schrijven van z’n debuutroman Het aanbidden van Louis Claus. Dat was een stressloze tijd, zegt Valentijn, want niemand kende hem en er zat dus ook niemand op z’n boek te wachten. Dat bleek uiteindelijk, nadat het boek was verschenen, niet helemaal waar. Het regende positieve recensies. Maar de publicatie was ook midden in een coronalockdown en Hoogenkamp zag helemaal niemand. Het voelde pas echt toen hij mensen sprak die zijn boek hadden gelezen. Nu weet hij dus dat ze bestaan, die lezers, en dat is toch wel spannend. Zijn aanstaande boek wordt nog spannender. Het gaat Antiboy heten, en vertelt het verhaal van zijn eigen ‘coming of gender’. Hoogenkamp heeft een genafwijking waardoor hij ervoor koos om een preventieve borstamputatie te ondergaan. Toen merkte hij dat hij zich niet echt man of vrouw voelt, maar non-binair. Een persoonlijk boek maken met al je belangrijke gendermomenten erin, dat maakt je eigen leven negeren tijdens het schrijven toch wat lastiger. De lat ligt hoog, en dan hebben we het nog niet eens gehad over wanneer het boek uitkomt: in september al. Hierbij, daarom, vijf zomerfavorieten van Valentijn om toch een fijne dosis alledaags escapisme te creëren. ‘Deze serie op HBO Max is deels gebaseerd op een waargebeurd verhaal over Stede Bonnet, een rijke landeigenaar uit de 17de eeuw die tijdens een midlifecrisis zijn vrouw en kinderen verliet en een piratenschip kocht. Hij had geen ervaring met misdaad, was er zelfs erg slecht in, en besloot daarom samen te werken met de gevreesde piraat Zwartbaard. In de serie wordt de samenwerking verbeeld als een romance. Twee piraten van middelbare leeftijd die verliefd worden, dat zou je als mop kunnen zien, maar ze worden nergens belachelijk gemaakt. Het is komisch en teder tegelijk.’ ‘Eigenlijk zijn dit vier boeken, geschreven in vier jaar tijd: Herfst, Winter, Lente en Zomer. Ze gaan over familie, liefde en vriendschap, maar ook over de waarde van kunst en verbeelding tijdens grote politieke veranderingen, zoals de klimaatcrisis en Brexit. De personages in de boeken plegen telkens kleine en grote daden van verzet tegen deze crises en we komen erachter hoe ze daarmee omgegaan. Je kunt deze zomer niet meteen beginnen met Zomer, want dat is het slotstuk waarin alle personages samenkomen. Begin dus met Herfst. Dat is geen straf hoor, want dat is ook mijn favoriete deel.’ ‘De Oekraïense artiest Anna Zelenska maakt prachtige tatoeages gebaseerd op de animaties van de Japanse filmstudio Studio Ghibli. Ik wil tatoeages in het algemeen graag tippen. Ze zijn inmiddels zo gewoon dat ik laatst bij een boekpresentatie was waar je bij je gekochte boek gratis een tattoo kon laten zetten. Zelf heb ik onder meer de tatoeage die op de boekcover van Until I Find You van John Irving staat laten tatoeëren. Ik zou ook wel een uitgebreide, kleurrijke filmscène uit de film Howl’s Moving Castle willen laten zetten. Wie weet komt het er ooit nog van.’ ‘Ik ontdekte twee maanden geleden dat je voor 35 euro naar Parijs kan, als je vroeg genoeg een trein boekt. Dat heb ik gedaan, ik was het alleen een beetje vergeten toen het twee maanden later zover was. Het kwam eigenlijk niet uit, maar ik ben toch gegaan. Ik heb wat gedronken bij La Mutinerie, de Parijse versie van de Amsterdamse queerbar De Trut. Leuke plek, al zat ik er alleen maar te schrijven omdat ik net een goed idee kreeg. Helaas weinig oogcontact gemaakt dus.’ ‘Er is niets lekkerder dan een brioche die net uit de oven komt. Ik heb een heel lekkere gegeten bij Restaurant Watergang in Amsterdam. Er kwam stoom uit toen ik ’m openscheurde, vanbinnen was-ie zacht en wollig. Ik bak brioches niet zelf, ik bestel ze alleen in restaurants. Ik heb ze ook weleens bij de AH To Go zien liggen, ’s nachts rond 12 uur, maar die tellen niet. Zo’n brioche moet vers zijn. Dan hoef je er alleen wat olie en zout bij te doen, af en toe een beetje dippen, en verder niets meer aan doen.’||https://www.volkskrant.nl/mensen/schrijver-valentijn-hoogenkamp-kan-wel-wat-escapisme-gebruiken-en-vindt-dat-in-zijn-zomerfavorieten~b3cfc22a/
2022-08-11||‘Mijn moeder had al snel een bloedhekel aan hem, bang dat ik voorgoed zou vertrekken’||‘Ze waren met zijn vieren: Henk, Rob, Dick en Willem. Vier Nederlandse, sportieve, gebruinde jongens die samen de opleiding tot gevechtspiloot deden. Type Top Gun, beter zou ik ze niet kunnen omschrijven. Ik zie ze nog vanaf de boot in het water springen. We werden met een hele groep vervoerd naar een feesteiland bij Gran Canaria. Zij deden een wedstrijdje wie het eerst aan land was en Dick, de jongen met de beste looks, won. Voor mijn vriendin en mij was het de eerste keer dat we Ierland uit waren. We keken onze ogen uit. Europeanen van het vasteland droegen kleding van Inwear, waar wij het begin jaren tachtig nog moesten doen met de lokale Dunnes Stores. De feesten in Dublin waren rugbyfeesten in houten hallen met veel drank en lompe rossige rugbyers die alleen maar wilden zoenen, en ineens maakten we kennis met elegante jongens die konden praten en luisteren. Toch was mijn grootste droom die zomer bruin worden, een bijna onmogelijke opgave voor een roodharige als ik. Ik was 20 en had net mijn opleiding tot journalist voltooid. Na de zomer zou ik beginnen bij de grootste krant van Dublin en ik keek er enorm naar uit naam te maken in de journalistiek. Zonder enige romantische intenties begon ik een praatje met Rob, de grootste kletskous van de vier. Dick was toen al lang niet meer te bekennen, ingepikt door het knapste meisje op het feest en niet geïnteresseerd in stevige Ierse meisjes. Dat het uiteindelijk Willem werd, had te maken met zijn rust. Hij was lang en knap en helemaal in controle, precies wat een spraakzaam type als ik kon gebruiken. In Papa Dulce, een wat vreemde tent waar je met eten mocht gooien, dronken we roze cocktails en rode wijn. Toen ik me na een tijdje onwel begon te voelen, bracht Willem me naar huis, een kaal appartement met een terrazzovloer. We gingen via het strand, omdat ik dacht dat het koele zeewater me goed zou doen, maar ik werd alleen maar zieker. In het gehuurde appartement troffen we mijn vriendin boven de wc-pot aan. Dat was waar ook, ze was al eerder teruggegaan en nu begreep ik waarom. Zorgzaam heeft hij ons allebei in bed gestopt. De rest van de vakantie hebben we samen doorgebracht, wetend dat het daarna zou stoppen. Allebei verheugden we ons op ons nieuwe leven. Willem en zijn vrienden zouden meteen na thuiskomst naar Canada gaan voor een zware opleiding en ik keek uit naar mijn eerste baan. Maar ik was nog niet terug, of de telefoon ging. Willem wilde een weekendje naar Dublin komen, voor hij straks lange tijd niemand meer kon zien. Ik was verrast, erg gelegen kwam hij niet, mijn moeder lag in het ziekenhuis, wilde hij soms mee naar het ziekbed van een vrouw die hij niet kende? Ik was bang dat we elkaar niks meer te zeggen zouden hebben. Wat moest ik dan drie dagen met hem aan? Het was weliswaar great fun geweest op Gran Canaria, maar ik kende hem natuurlijk pas twee weken en dan ook nog onder de meest ideale omstandigheden. En ineens lag hij in de huiskamer op een stretcher, op bevel van mijn katholieke moeder. Ik heb me ziek gemeld op mijn nieuwe baan bij de krant en werd betrapt door mijn baas toen mijn zusje er door de telefoon uitflapte dat ik uit was met ‘die Dutch guy’. Ik was de oudste, mijn zusjes waren enorm geïntrigeerd. Want wat was hij knap naast al die Ieren. Hij had iets kosmopolitisch en was galant. En dan dat Nederlandse accent van hem. We hebben in de kroeg gezeten, gewandeld, gegeten, en toen moest hij terug. We bleven elkaar schrijven en ik heb hem een paar keer opgezocht. Mijn moeder kreeg al snel een bloedhekel aan hem, daar lag weer zo’n luchtpostenvelop op de mat ondertekend met ‘WvG’. Ze was doodsbang dat het serieus zou worden tussen ons en ik voorgoed zou vertrekken. Hij schreef me alles wat hij meemaakte en ik werd verliefder en verliefder. Na anderhalf jaar, ik was intussen gevraagd om bij The Irish Times te komen werken, moest ik beslissen: ga ik voor mijn carrière of voor de liefde? Op een middag liep ik door Grafton Street, de Kalverstraat van Dublin, keek om me heen en wist dat ik een man als Willem hier nooit zou tegenkomen. In hoog tempo ben ik verhuisd, heb ik Nederlands geleerd en werk gevonden bij dagblad Tubantia. We gingen wonen in de buurt van vliegbasis Twente, tussen allemaal leuke leeftijdgenoten. De rest is een burgerlijk verhaal. Hij is inmiddels gepensioneerd KLM-piloot en ik heb een onderneming: ik geef taaltrainingen in zakelijk Engels. We hebben een geweldig leven samen, drie kinderen en twee kleinkinderen. Spijt heb ik geen seconde gehad en mijn moeder draagt hem al jaren op handen. Hij is veel zorgzamer dan ik.’ ‘Toen ik terugkwam uit Gran Canaria, was ik in de war. Ik ben niet zo snel zenuwachtig, deed niet voor niets een opleiding tot gevechtspiloot, snel en kordaat reageren past bij me. Maar nu ik thuis was, bleef het Ierse meisje dat ik op vakantie had ontmoet maar door mijn hoofd spoken. Een paar dagen later zou ik voor anderhalf jaar naar Canada gaan voor een intensieve vliegopleiding. Ik zou nauwelijks meer een vrije dag hebben, als ik wilde weten wat er zou gebeuren tussen ons, of dit werkelijk enige betekenis had, moest ik dan niet snel een paar dagen naar Dublin? Ze was leuk en knap, had rood haar en we hadden een geweldige twee weken gehad met ons zessen: zij en ik, haar vriendin en mijn drie vrienden. Maar wat zegt dat nou helemaal, als je plezier kunt hebben en dronken kunt worden en op het strand kunt liggen samen? Waar zat hem die extra laag in, die diepte, waardoor wat ik voelde meer leek dan vakantieromantiek? Ik sprak erover met een vriendin die me aanmoedigde te gaan, want zo zijn vriendinnen. Voor Gran Canaria had ik net een idioot zware overlevingscursus gedaan, waarbij alles aankomt op seconden, maar nu bleef ik aarzelen. Wat ik precies zei toen ik Fiona belde, weet ik niet meer. Ik geloof dat ik gewoon zei dat ik eraan kwam en een vliegtuig zou boeken. De taxi naar haar huis kostte 5 pond, een vermogen destijds. Ik moest naar Dún Laoghaire, maar sprak mijn bestemming fonetisch uit. Ah, you mean Dunlary, son, vroeg de chauffeur na enige verwarring. En daar stond ze. We hadden afgesproken op de trappen van een groot winkelcentrum. Ze droeg een groen broekpak dat geweldig stond bij haar rossige haar en ik wist meteen dat ik me niet had vergist. De voorzichtige praatjes in de bus terug van het feesteiland naar Gran Canaria waarmee het begonnen was, het zoenen op het strand, en natuurlijk daarvoor al, de spontane beslissing van mijn vrienden en mij om vlak voor we naar Canada moesten nog even op vakantie te gaan, naar de eerste de beste bestemming die het reisbureau in de aanbieding had, dat alles was de ultieme opmaat voor dit trapmoment. Alles kwam samen en alle twijfel verdween, nog voor we opnieuw een woord gewisseld hadden. Ja, we hadden allebei een ander leven voor ogen, zij was een ambitieuze jonge journalist die niets liever deed dan schrijven – in het Engels. En ik was een Nederlandse gevechtspiloot in opleiding, zonder noemenswaardige ervaring in de liefde. Zij had een carrière voor ogen in haar taalgebied en ik kon voor Defensie niet naar Ierland, want dat land zat niet bij de Navo. Maar ik zag haar en wist: voor haar ga ik mijn best doen. Vreemd hoe zo’n besef ineens zo helder werd bij het zien van dat mooie Ierse meisje in haar broekpak. Een besef dat tot dan vooral had liggen sudderen in mijn onderbewuste, eerst aangewakkerd door de zee en de zon van Gran Canaria en later getemperd door mijn rationele denken. Ik had nooit veel vriendinnetjes gehad, maar ik herkende de vrouw van mijn leven toen ze voor me stond. Ze rende de trap af en omhelsde me. Drie, vier dagen hebben we samen doorgebracht. Ik sliep in de woonkamer op een luchtbed. Haar moeder was er niet, die lag in het ziekenhuis. Onze eerste kennismaking was in de uitslaapkamer toen ze bijkwam uit de narcose. Ze was bang dat ze haar dochter aan mij zou verliezen. Ierland was in de jaren tachtig, zonder de sociale media van nu, ver weg van Nederland, en al helemaal van Canada, waar Fiona me een aantal keer zou komen opzoeken. Samen struinden we vier dagen door Dublin en ik was blij en gelukkig met niksdoen. Eenmaal in Canada schreef ik haar elke dag, verzamelde de brieven en deed ze wekelijks op de bus. De opleiding tot gevechtspiloot was mentaal en fysiek zwaar. Ze werd als vanzelf mijn enige vertrouwenspersoon, wat de liefde leek te verdubbelen. Ik belde gratis collect call naar een Ierse telefooncel bij haar om de hoek. Zij had ontdekt dat dat kon en ik vrees dat we de Ierse telefoonmaatschappij daarmee flink op kosten hebben gejaagd. Het spijt me, we waren verliefd. Na anderhalf jaar zat mijn opleiding erop. Mijn vrienden op Schiphol werden onthaald door hun ouders, voor mij stond Fiona er als enige. Dat was pijnlijk, maar maakte me misschien nog meer vastberaden er met haar iets langdurig goeds van te maken. Ze is hier komen wonen, we zijn getrouwd en al snel sprak ze de taal vlekkeloos. Ze heeft hier altijd gewerkt. Ik ben zo trots op haar. Als ze met me meevloog naar verre bestemmingen was ze de lieveling van het cabinepersoneel. Van het begin af aan vond ik dat vrolijke en energieke leuk aan haar. Zij heeft niet één vijand. Een opvallende keuze voor een gevechtspiloot. Of juist helemaal niet.’||https://www.volkskrant.nl/mensen/mijn-moeder-had-al-snel-een-bloedhekel-aan-hem-bang-dat-ik-voorgoed-zou-vertrekken~b2e64d30/
2022-08-11||Cool, slonzig en een beetje goor: om er indie sleaze uit te zien hoef je niet veel moeite te doen||Het was misschien niet de meest gezonde periode in het leven van model Kate Moss, maar de tijd (2005–2007) die ze samen was met muzikant Pete Doherty heeft wel een schatkist aan mode-inspiratie opgeleverd. En die inspiratie komt van pas nu de indie sleaze-look weer terug is. Indie sleaze verwijst naar de grungy, tikkeltje ranzige, maar altijd coole kledingstijl die de tweede helft van de jaren nul op z’n hoogtepunt was en vooral tot volle bloei kwam tijdens festivals zoals het Engelse Glastonbury. De tweede helft van de jaren nul? En die is nú al terug?! Terwijl we net eindelijk het skinnyjeansjuk hebben afgeworpen? Het zal ermee te maken hebben dat de festivalstijl in sneltreinvaart is veranderd de afgelopen vijftien jaar. Kijk, Kate Moss wist heus wel dat ze gefotografeerd zou worden op Glastonbury en haar fantastisch nonchalante festivallooks waren dus echt geen toeval. Maar als ze voor de rest al make-up droeg, dan liet ze die rustig drie dagen zitten en haar kapsel was het onderhoudsluwe model bedhaar. Naast cool, oogt het geheel dus wat slonzig en zelfs een beetje goor, precies zoals je er na drie dagen muziek in de modder ongeveer uitziet. Tenminste, tóén. Want dit waren de laatste jaren vóór de komst van de smartphone en Instagram. En misschien dus ook wel de laatste periode in de geschiedenis dat celebrities (influencers bestonden nog niet eens) zonder personal glam-team naar een festival vertrokken louter om daar content te creëren voor sociale media. En naar die relatieve ongekunsteldheid van vijftien jaar geleden verlangen we nu terug, net zoals in bepaalde kringen ook nostalgische gevoelens worden gekoesterd voor Nokia-fliptelefoons en koptelefoons met snoer. Om er indie sleaze uit te zien hoef je niet heel veel moeite te doen, gewoon de bovenste drie dingen uit de wasmand vissen en aantrekken, afgetrapte schoenen erbij (liefst ballerina’s à la Amy Winehouse) en je bent klaar om te gaan. En nog even voor iedereen die bang is voor een terugkeer van de gevreesde skinny jeans, daar is het misschien nog echt een beetje te vroeg voor. Beter is het te opteren voor een heel kort rokje, afgeknipte denim shorts, óf voor wie het menens is met de sleaze: helemaal geen onderkant.||https://www.volkskrant.nl/cultuur-media/cool-slonzig-en-een-beetje-goor-om-er-indie-sleaze-uit-te-zien-hoef-je-niet-veel-moeite-te-doen~be5db18b/
2022-08-11||Pieter Waterdrinker weet: ook al heb je geen huis meer, je kunt toch thuiskomen||Ik was 4 jaar oud. Het was bloedheet. De Noordzee fonkelde als een maliënkolder. De bel van een haringkar in de verte. De eeuwigejarenzestigzon brandde op mijn rug. Ik was verliefd. Voor de eerste keer. Het meisje had me gewenkt naar een diepe kuil met lekker koud zand. ‘Gabi, ich bin Gabi…’ De kuil was gemaakt door haar vader. Een reus van een vent. Kaal. Het was twintig jaar na de oorlog. In theorie, misschien ook wel in de praktijk, kon die kale vader hebben gevochten aan het Oostfront. Om mensen te vermoorden. Joden, Polen, Russen, Oekraïners. Maar wist ik veel. Ik was 4. En bovendien verliefd. De derde dag liep ik met Gabi weg – letterlijk. Over het kokende zand stapten we zuidwaarts. We zouden gaan trouwen. Plots was ze verdwenen, als een zeepbel uiteengespat. Ik herinner me de paniek. Waar was het meisje – ze heette Lisa, ze vree met een kelner – aan wier zorg mijn moeder mij had toevertrouwd? Ik begon te gillen. Mensen stoven verwilderd op me toe. Ik gilde nog harder. Nooit meer zou ik mijn moeder terugzien, mijn vader, mijn oudere broertje. Nooit meer! Ik stikte bijna in mijn gegil. Een mannenarm als een scheepskabel hees me omhoog. Het ging hoger en hoger. Zo hoog dat het eigenlijk niet kon. Weer hoger, hoger... Toen keek ik in het stralende gezicht van meneer Boker. Hij was politie te paard. Een kennis van mijn vader. Hoog op die glimmend zwarte politiehengst werd ik naar huis gebracht, dwars door het dorp, als een bezienswaardigheid. Voor ons hotelletje kwam mijn moeder al naar buiten hollen, gevolgd door mijn vader in kokspak. Mijn broertje keek me vreemd aan. Lisa was huilend naar huis gekomen. Daar had ze verkondigd dat ze me op het strand was kwijtgeraakt, dat ik misschien wel in zee was verdronken. Door honderd armen werd ik platgedrukt. Ik huilde weer, nu van blijdschap. Afgelopen winter, eind februari, ontvluchtte ik mijn huis in Sint-Petersburg. Onze boeken, onze schilderijen, alles lieten we achter. Mijn vrouw was kort ervoor al vertrokken. In het vliegtuig weg uit Rusland moest ik ineens denken aan die vakantiedag in het zuiden van Frankrijk. Mijn vrouw, liefhebber van de cultuurfilosoof Walter Benjamin, besloot op (alweer) een snikhete zomerdag te voet hetzelfde pad over de Pyreneeën af te leggen als Benjamin in 1940, die op de vlucht was voor de nazi’s. In de Spaanse plaats Portbou werd hij door de grenswachten teruggestuurd. Kort daarop pleegde Benjamin zelfmoord, om aan het Duitse vernietigingskamp te ontkomen. Mijn vrouw vertrok vroeg in de ochtend. Tegen de middag belde ik haar. Geen gehoor. Aan het einde van de middag was ze nog steeds niet terug. Mijn paniektelefoontjes aan haar bleven onbeantwoord. Nondeju! Wat voor idioot was ik! Waarom had ik mijn vrouw alleen laten gaan? In die godvergeten bergen! Waarom was ik met mijn verwende lijf aan het strand van Collioure gebleven? Ik wilde gillen. Tegen de avond pas kwam mijn vrouw thuis. Haar telefoon was leeg. Op Benjamins helletocht was ze door de hitte bevangen. Na twee uur rust had ze besloten kalm over de bergen terug te lopen. ‘Wat is er toch? Wat is er?’ Ik stond te janken. Ook al heb je geen huis meer – je kunt toch thuiskomen. Heb je lief, dan ben je thuis. Zo simpel is het.||https://www.volkskrant.nl/columns-opinie/pieter-waterdrinker-weet-ook-al-heb-je-geen-huis-meer-je-kunt-toch-thuiskomen~bab49f55/
2022-08-11||Ahmed Aboutaleb: ‘In mijn genen lijk ik nog op de jongen van vroeger, maar in mijn gedrag niet meer’||‘Deze foto met de auto is jaren later gemaakt, in deze bergen heb ik tot mijn 15de gewoond. Er zijn van mij als kind geen foto’s, om de simpele reden dat daar geen geld voor was. Ik kom uit een klein dorp in het noorden van Marokko, waar pas sinds kort elektriciteit, een waterput en een weg naartoe is. Daarvoor kon je er alleen per ezel of paard komen. Ik liep naar school: een uur heen en anderhalf uur terug, bergopwaarts. Zwaar, maar ik vond het geen straf want ik kwam elke dag thuis met nieuwe kennis. ‘Voor de inschrijving op de basisschool moesten trouwens wel foto’s worden gemaakt. Daarvoor ging ik met mijn opa naar een stadje in de buurt. Nou ja, stadje, er waren twee of drie straten. Die foto’s van toen zijn nu uitvergroot en hangen in mijn ouderlijk huis. ‘Ik was een leergierig kind en wilde dichter worden. Ik keek toen ook al graag naar de kleine dingen in het leven. Neem deze bergen: veel mensen daar zien ze als droge obstakels. Maar ik vind ze mooi en kan daarbij existentiële vragen stellen: waarom staan ze hier? Wie hebben ze neergezet? Hoe lang zijn ze er al? ‘Tot zijn overlijden in 1973 woonde mijn grootvader bij ons – mijn moeder, broertje en vier zussen – in huis, omdat mijn vader al naar Nederland was vertrokken. Opa was de heerser. Niet in negatieve zin, maar meer zoals dat hoort in een patriarchale samenleving. Hij was een oud-militair, die met een karabijn op het dak sliep omdat er af en toe veedieven langskwamen. We hadden een geit en een koe, anders kon je niet aan melk komen. Na zijn dood, ik was 12 of 13, moest ik zijn taken overnemen: water halen, hooi bestellen. ‘Laten we maar eens beginnen met de gezinshereniging naar Nederland’, zei mijn vader toch maar na twee jaar. De belangrijkste reden was veiligheid; er was niemand meer om ons te beschermen.’ ‘We kwamen op zondag aan, maandag meldden we ons bij de vreemdelingenpolitie en dinsdag bij het consulaat, waar je je als migrant in Nederland moet inschrijven. Dit is een foto van mijn identiteitskaart. ‘We gingen in Den Haag wonen. De eerste twee jaar waren een drama. Mijn vader bleek de taal nog niet machtig en hij kende Nederland helemaal niet. ’s Avonds lag ik me weleens huilend in bed af te vragen wat ik ging doen met mijn leven, wat er van me terecht zou komen. Niemand adviseerde me. ‘Het duurde heel lang voordat mijn vader van een kennis hoorde dat er een goede lts in de buurt was. Maar mijn taalproblemen stonden in de weg. Bij een collega-school kon ik Nederlands leren. Daar was een mevrouw, Alice, die wat Frans sprak en me zo mijn eerste Nederlands kon leren. Zij is mijn redding geweest. ‘Een jaar later werd ik teruggeplaatst op de lts. Daar zat een fantastische directeur die mij ongelofelijk welkom heette. Zo is mijn schoolcarrière begonnen. 15 is een moeilijke leeftijd om naar een ander land te gaan. Vooral het me eigen maken van de Verlichting als levensideaal vond ik lastig. Het heeft zeker nog eens vijftien jaar geduurd voordat ik dat doorhad; waarom je als mens je eigen waarheid moet relativeren. Ik ben een soort chip die in Marokko is gebakken en in Nederland is geprogrammeerd.’ ‘‘De stad heeft je nodig’, zei oud-burgemeester Schelto Patijn, de voorganger van Job Cohen, tegen me door de telefoon. Het was begin 2004 en ik was gevraagd wethouder te worden in Amsterdam, maar dat wilde ik niet. Pas toen Patijn mij belde, besloot ik de functie aan te nemen. Op dat moment voelde ik niet wat hij bedoelde, maar in november dat jaar wist ik dat hij gelijk had. Theo van Gogh werd vermoord en dat werd een dramatische wending in mijn leven. Misschien wel de belangrijkste, zowel in mijn werk als privé. Ineens stonden we voor de enorme taak om de stad rustig te houden, en op dat moment ontdekte ik dat er maar één persoon was die dat kon doen: ik. ‘Ik voelde dat er iemand moest opstaan om te zeggen: ‘Tot hier en niet verder, de grens is bereikt.’ Een grote last, ook omdat ik vanaf die dag bedreigingen aan mijn adres kreeg – mede door de speech die ik gaf in de El Kabir-moskee. Van tevoren had ik aan Cohen gevraagd naar de tekst te kijken. Hij gaf die aan me terug en had er slechts één woord op geschreven: ‘Moedig’. Ik wist dat er kritiek zou komen, dat een deel van de moslims zich door mij in de steek gelaten zou voelen. Maar de stad dreigde in brand te vliegen. ‘Ben ik moedig? Het is meer dat ik van mezelf dingen móét doen. Ik wil zeker weten dat ik alles heb gegeven. Geen idee waar die drive vandaan komt, zo ben ik gebakken. Ik kan ook niet tegen onrecht. Ik kan me niet voorstellen waarom mensen anderen onrecht aandoen. Dat klinkt naïef, maar ik begrijp het gewoon echt niet. Mijn vader, die imam was, heeft me van kinds af aan een paar wijze lessen meegegeven, waaronder: wees oprecht, en een goede intentie overwint alles. Zo leef ik. Wat ik van mijn jaren in Amsterdam heb geleerd, was ook een goede les: nooit duiken.’ ‘We hadden vroeger een kleioven op ons erf. Daarin bakte mijn moeder Marokkaanse broden en van het overgebleven deeg maakte ze kleine broodjes voor de kinderen. Met verse boter, vaak diezelfde ochtend afgeroomd, en als we een beetje geld hadden ook met wat olijfolie. Eten verbindt, dus het idee van de broodjes heb ik meegenomen naar Carnisse (kwetsbare wijk in Rotterdam, red.), waar we samen met de kinderen brood bakken. Via hen kan ik in gesprek met hun ouders. ‘Een migrant in een ander land is niks. Je begint op nul, wordt gewantrouwd en gezien als gelukzoeker. Het is een zware prijs, zo ervaar ik dat nog steeds. Het leven heeft me naar dit moment geleid, en ik ben tevreden. Maar dit alles was niet mijn plan. Als mens geloof ik niet in plannen, want je hebt maar beperkt grip op het leven. Ik geef me daaraan over, accepteer het als een feit. ‘Als ik ’s morgens opsta denk ik: mooie dag, die ga ik proberen te beleven zoals ik denk dat goed is. Natuurlijk heb ik nog wel wensen en dromen, maar die zijn klein. Ik hoef geen grootgrondbezitter te worden of de wereld over te zwerven, maar ik wil bijvoorbeeld wel graag bij mijn vader zijn als hij overlijdt. In mijn genen lijk ik nog op de jongen van vroeger, maar in mijn gedrag niet meer. Ik ben, terugkijkend, blij dat ik toentertijd vertrokken ben. Daarin herken ik wat velen nu ook nog willen. Maar het is haast alsof je als migrant burgemeester moet worden om serieus genomen te worden. Dat is een pijnlijke conclusie.’||https://www.volkskrant.nl/mensen/ahmed-aboutaleb-in-mijn-genen-lijk-ik-nog-op-de-jongen-van-vroeger-maar-in-mijn-gedrag-niet-meer~b92b49a8/
2022-08-11||Hoe een groep supporters van Venezia FC dapper weerstand biedt tegen de oppervlakkige commercie||De voetbalsupporter schudt mistroostig zijn hoofd, want hoewel hij door zijn eigen stad loopt, die zo waarachtig mooi is, lukt het hem al lang niet meer de schoonheid ervan in te zien. Hij ziet vooral die misselijkmakende marskramerij van kapitalistische smakeloosheid. Nee, ik hoef geen selfiestick. Nee, ik wil geen smerige pasta voor 18 euro. Nee, ik blief geen carnavalsmasker om mee te nemen naar huis, want ik ben al thuis. Porco Dio, ga aan de kant, laat me met rust. Dit is mijn stad. De Italiaanse schrijver Umberto Eco schreef ooit dat ‘mooi’, samen met ‘sierlijk, ‘leuk’, ‘subliem’, ‘wonderbaarlijk’ en ‘magnifiek’, een bijvoeglijk naamwoord is dat we vaak gebruiken om iets aan te duiden wat bij ons in de smaak valt. ‘Daarmee lijkt het of ‘mooi’ hetzelfde betekent als ‘goed’’, schrijft Eco. Wie echter een dagje in het kielzog van een groep fanatieke supporters van Venezia FC door de lagunestad trekt, ziet dat er een groot verschil bestaat tussen de twee, want schoonheid kan ook een bepaalde begeerte opwekken. En de daaruit voortvloeiende bezitsdrang leidt tot weinig goeds. Sterker nog, die kan zelfs tot heel slechte dingen leiden. Kijk maar om je heen, naar de mooiste stad ter wereld én naar haar voetbalclub: twee instituten die ten onder dreigen te gaan aan hun eigen schoonheid. Want halverwege de tocht van deze Venetiaanse ultras, die nu met zwaaiende vlaggen, kordate passen en rechte ruggen richting het sprookjesachtige, want half in het water gelegen Stadio Pierluigi Penzo marcheren, passeren ze een sticker waarop ‘50.000' staat. De Volkskrant mag mee in deze corteo, de supportersoptocht richting het stadion, maar dat is geen vanzelfsprekendheid. Dit soort manifestaties is doorgaans voorbehouden aan de fanatiekste supporters van een club – zwaar getatoeëerde buffels die na een wedstrijd nog dagenlang schor zijn van het vele schreeuwen en zingen. Buitenstaanders zijn niet welkom, laat staan journalisten, die als de vijand worden gezien. Veel te vaak gaan kranten ervan uit dat tribunes plekken zijn waar fanatisme, kortzichtigheid en culturele armoede regeren. Maar vandaag, tijdens de laatste wedstrijd van het seizoen, mag het bij hoge uitzondering wel omdat de supporters een punt willen maken. De enige eis die ze aan de Volkskrant stellen, is dat er van niemand een naam wordt opgeschreven. ‘We opereren als groep. Als een iemand iets vindt, vindt iedereen dat’, aldus de leider van de ultras. En wat dat vooroordeel van de culturele armoede betreft, zegt hij, daar klopt niets van. Als wij vandaag iets proberen, is het juist onze rijke cultuur beschermen. Hij wijst naar die sticker met 50 duizend erop, die momenteel overal in Venetië hangt en dient als waarschuwing. Rond 1600 woonden er namelijk nog 200 duizend mensen in de stad, die toen een van de bloeiendste steden ter wereld was. Inmiddels zijn de leefomstandigheden er zo slecht, dat het inwoneraantal binnenkort voor het eerst onder het kritieke punt van 50 duizend dreigt te zakken. Door de vele miljoenen toeristen die jaarlijks in Venetië aankomen – het is er al maandenlang weer even druk als in prepandemische tijden – is er bijvoorbeeld nauwelijks nog een betaalbare supermarkt te vinden en als die er al wel is, heeft die onvoldoende capaciteit om de vele tienduizenden toeristen per dag te bedienen waardoor de meeste schappen na 3 uur ’s middags vrijwel leeg zijn. Steeds meer families verhuizen daarom richting Mestre, de nieuwbouwstad op het vasteland, maar voor hen in de plaats komen nauwelijks nieuwe bewoners. Verhuur aan toeristen in het oude centrum is immers veel lucratiever dan je woning verkopen, met als gevolg dat het buiten het seizoen een spookstad is, om nog maar te zwijgen van de ziel die Venetië beetje bij beetje verlaat. Maar vandaag is alles omgedraaid. Het lint van zingende supporters dat vandaag door de stad trekt bestaat uit Venetianen, échte. Geboren en getogen. ‘Wij zijn de laatsten der Mohikanen’, zeggen ze. En nu ze vandaag samen zijn, vormen ze eindelijk weer eens de grootste groep in de stad, de groep waarvoor iedereen aan de kant moet gaan, in plaats van andersom. ‘I’m here for the biennale. Where is the art?’, roept een lichtelijk benevelde supporter tegen een zwik toeristen die geen idee lijken te hebben dat ze in de zeik worden genomen. ‘Can you tell me where the art is? It is so beautiful here! I’m here for the biennale.’ Dat toeristen graag komen is wel weer goed te begrijpen. Venetië is nu eenmaal een van de weinige steden ter wereld die al volstond met mooie gebouwen, ver voordat de moderne wereld nachtmerries van gewapend beton begon te produceren. Daardoor is de stad verworden tot een soort onuitputtelijke bron van schoonheid die gek genoeg niet lest, maar enkel dorstiger maakt. Zodra je als toerist de uit Istrisch kalksteen opgetrokken gevel van de San Giorgio Maggiore hebt gezien, wil je niet terug naar je eigen leven onder het systeemplafond in Heerhugowaard. Nee, je wil je direct daarna laven aan het interieur van de San Marco-basiliek, bekleed met marmer, jaspis en albast, porfier en serpentijn. Het gevolg is alleen wel dat het de stad iets surrealistisch geeft, als een plek die in de eindfase van haar bestaan lijkt te verkeren, omdat zij zowel stervensdruk als verlaten is. Een van de fanatieke supporters vertelt bijvoorbeeld over zijn tante, die haar hele leven in een restaurant werkte pal aan het Grand Canal. Toen de tent werd overgenomen door Chinese eigenaren die meer interesse hadden in winst dan smaak, besloot ze echter uit principiële redenen te stoppen. Haar ziel en zaligheid behoorde de lokale keuken toe, niet de bankrekening van een aantal buitenlanders. Precies hetzelfde als met de lokale voetbalclub Venezia FC, vertelt de supporter. Daar kwamen een paar jaar geleden immers ook nieuwe, Amerikaanse eigenaren met dollartekens in hun ogen binnen. Die mannen wilden niets liever dan geld verdienen door nieuwe shirts aan andere buitenlanders te verkopen, met als gevolg dat steeds meer oorspronkelijke fans de neiging voelen hun club de rug toe te keren. Dat is jammer, want groot was de euforie vorig jaar nog, toen de club promoveerde naar de hoogste Italiaanse voetbaldivisie. Er brak een spontaan volksfeest los op Piazza San Marco. Na ruim twintig jaar mochten ze het eindelijk weer op het hoogste podium laten zien. Maar gedurende het seizoen sloeg de sfeer om, waardoor vandaag, aan de vooravond van de laatste wedstrijd van het seizoen, de sfeer vooral grimmig is. Niet alleen bleek het voetbal van het snel bij elkaar gekochte elftal vol buitenlanders – de enige Venetiaan in het elftal werd ontslagen – zo slecht dat het al een paar wedstrijden voor het einde duidelijk was dat het team weer zou degraderen. Het nog grotere probleem was vooral de radicaal nieuwe koers die buiten al het sportieve om werd gevaren. Dat begon toen de club – na rommelige jaren van faillissementen en doorstarts – in Amerikaanse handen kwam en nam een vlucht toen de huidige eigenaar Duncan Niederauer in 2020 aan het roer kwam te staan. Niederauer is de voormalig ceo van de New York Stock Exchange, de grootste aandelenbeurs ter wereld, en is zodoende gewend aan het idee dat alles te koop is. Niet verrassend begon Niederauer dan ook al met oogsten terwijl het pas lente was. Vlak na zijn aanstelling stelde hij een team samen van hoofdzakelijk Amerikanen en begon Venezia FC neer te zetten als merk. Vanaf nu zou het niet langer om voetbal draaien, ook de schoonheid kwam de club binnen. Er werden samenwerkingen met modemerken, fotografen en kunstenaars op poten gezet. In de webshop waren geen clubvaantjes meer te koop, maar zwembroeken en bikini’s van 240 euro. Deze zomer werd de jaarlijkse afstudeershow van de prestigieuze Venetiaanse modeacademie in het stadion gehouden. En op de socialemediakanalen van de club verschenen meer foto’s van modellen dan van voetballers. Onder het bewind van Niederauer werd het kleine, charmante maar ook weinig succesvolle clubje in rap tempo een merk met internationale allure – bij lange na niet de grootste club ter wereld, maar wel opeens de mooiste en meest modieuze, uniek in z’n soort. ‘Onze kijk op voetbal is een beetje anders dan anders’, zegt Ted Philipakos, de nieuwe Amerikaanse marketingdirecteur bij de club. ‘We kijken niet naar hoe andere clubs het doen en juist daardoor lukt het ons op te vallen. En natuurlijk omdat Venetië onze inspiratie is. Die nieuwe koers moet je vooral zien als een uiting van liefde en respect voor de club en de stad samen.’ Zakelijk gezien bleek die nieuwe koers een gouden greep, want al een paar maanden na de komst van Niederauer en Philipakos belandde Venezia FC wereldwijd op de radar van voetbalfans, hipsters en een combinatie van die twee. Toen de seizoenslijn van 2021/2022 werd geïntroduceerd met bloedmooie modellen, gefotografeerd als ware het de nieuwe campagne van Armani, knapte hun webshop bijna uit elkaar. Amper acht uur nadat ze online was gezet, bleek de volledige shirtcollectie uitverkocht – een patroon dat zich het hele jaar bleef herhalen wanneer de webshop weer werd aangevuld. Dat de spelers op het veld vrijwel alle wedstrijden verloren en op het veld doodsaai voetbal lieten zien – als dit elftal tegen zichzelf zou moeten spelen, zou de bal waarschijnlijk 90 minuten lang op de middenstip blijven liggen – deed er niet toe. Het shirt van Venezia verkocht beter dan dat van menig Champions League-deelnemer en werd onder shirtverzamelaars zelfs een van de gewildste exemplaren. Nog altijd stromen de bestellingen binnen uit Tokio, New York, Parijs, de hele wereld. Of nou ja, de héle wereld? Nee, één klein stadje bleef dapper weerstand bieden: Venetië zelf. De fans van het eerste uur haten het shirt. De clubkleuren – groen en oranje – zijn erop weggemoffeld in de kraag en randjes van de mouw. Een schande, vinden ze. Vorige week hingen ze nog een spandoek op nadat de club officieel degradeerde naar de Serie B en men op Instagram doodleuk een samenwerking met een bikinimerk aankondigde. Ga nou eerst eens voetballen, was de strekking. Waar waren al die hipsters toen Venezia FC nog Serie C speelde, uitwedstrijden in halflege stadionnetjes bezochten met sintelbanen en voetbal dat niet om aan te gluren was? Waar waren ze toen de club failliet ging, een doorstart maakte, en dat nog eens? Juist, toen waren ze nergens, want de club zelf interesseert ze niets. Wat dat betreft is de club een grote metafoor voor de stad zelf geworden, zeggen de supporters. Beide hebben iets onweerstaanbaar schitterends, maar beide worden ook tot die schoonheid gereduceerd. Lang niet alle toeristen zijn geïnteresseerd in de sfeer, de menselijke cultuur of de volksaard van Venetië. Laat staan dat het ze om het spel van de lokale club te doen is. Het gaat ze vooral om de esthetische kant van Venetië, de kant die het goed doet op foto’s. Kijk bijvoorbeeld naar de fanshop van de club, midden in het oude centrum. Op geen enkele manier doet het winkeltje denken aan een winkel van een voetbalclub. Het is klein, kunstig en zonder ook maar enige verwijzing naar wat er op het veld gebeurt. Wél de shirts, die onwaarschijnlijk modieuze creaties die op een rij hangen als in een boetiek. Want dat is het eerder, of een galerie zelfs, met wedstrijdposters als grafische kunstwerken maar wederom: zonder dat het ook maar in de verte doet denken aan alles wat je als voetbalfan kent. Achter de toonbank zit Ernesto Molin – type kunstacademie. Grote oorbellen en een shirt met een pasvorm die uitleg nodig heeft – en als je het vraagt zou je die bij hem kunnen krijgen ook. Voetbal? Nee joh, heeft-ie niks mee. ‘Ik ben fan van het project dat de voetbalclub is geworden. Van de kunstenaars die ze erbij betrekken, de modeontwerpers en de fotografen. Als dat ergens kan, dan hier, in een stad die helemaal gaat over schoonheid. Niemand buiten Italië weet hoe de spits van ons team heet, maar in New York kennen ze wel de shirts in artistieke kringen. Eerder deze week kwam hier nog een ontwerper uit Parijs binnen, die kocht het thuisshirt, uitshirt en derde shirt, drie keer in zijn maat. Hij was verbaasd toen ik vertelde dat het bij een echte voetbalclub hoort.’ Het zijn woorden die de leider van de ultras doen inkrimpen van ellende. ‘Het probleem is niet zozeer dat de clubleiding een merk wil maken van Venezia’, zegt hij. ‘Het is vooral dat ze bij het maken van dat merk geen rekening houden met onze historie. We zijn ooit, in 1987, ontstaan uit twee rivaliserende clubs, Mestre en Venezia. Dat was een ingewikkelde fusie, die toch een succes was, omdat we altijd het evenwicht binnen de supporters hebben kunnen bewaken, bijvoorbeeld door beide clubkleuren in de shirts terug te laten komen. Dit jaar is dat volledig overboord gegooid. Ze hebben gekeken naar wat goed verkoopt, niet naar onze clubcultuur of de fans. Het is net als in het echte leven. Het gaat allemaal om consumeren, niet om passie, verbondenheid of broederschap.’ En tuurlijk is Venetië mooi, dat weten zij ook wel. Maar zowel de stad als de club biedt zoveel meer dan oppervlakkige schoonheid alleen. Het is gemakkelijk het mooie te zien in een majestueuze houten gondel die uit een antiek, met gouddraad en lambrisering versierde palazzo komt varen en koers zet naar de Ponte Rialto. Maar zit de pure poëzie niet in iets anders? In het minder gepolijste dagelijkse leven van een stad, de mensen die hier in alle vroegte met karretjes het vuilnis komen ophalen? Of bij de linksback die zijn dag niet heeft en de hele wedstrijd achter een tegenstander aanrent die beter is, maar die toch blijft gaan? Dat is óók schoonheid, het mooie van echt, maar dat is niet het soort schoonheid dat het goed doet op Instagram. Eenmaal aangekomen in het stadion, lijkt de wedstrijd zelf geen van de supporters bijster veel te interesseren. Veel belangrijker zijn de leuzen, gericht tegen de skybox waar de Amerikanen zitten, en die negentig minuten lang doorklinken. ‘Respecteer onze geschiedenis!’ En: ‘Fuck Amerika, fuck Amerika, fuck Amerika!’ ‘Het maakt ons geen reet uit dat we in de serie B of A spelen’, zegt een supporter. ‘Het gaat om onze club, ons verleden en onze toekomst. Porco Dio, dat varken van een Amerikaan pakt onze club af.’ Als het laatste fluitsignaal klinkt, blijkt bovendien dat ze de afgelopen negentig minuten weinig gemist hebben. Einduitslag: 0-0. Venezia is gedegradeerd en gek genoeg lijkt in het stadion daar niemand echt rouwig om. Sterker nog, er lijkt zowaar een bepaalde opluchting van de tribunes op te stijgen. Alsof ze voorvoelen dat de wereldwijde aandacht hierdoor eindelijk wat zal afnemen, waardoor de club weer iets meer van hen wordt, en iets minder van de anderen. Deze degradatie zou weleens precies de laatste strohalm kunnen zijn waaraan de Venetianen zich vast kunnen houden. Als er namelijk iets is wat deze lagunestad nodig heeft, is het wel een plek in de luwte. Na nog wat gefluit en geboe richting de tribune waar de Amerikaanse eigenaren en directeuren, onder wie Ted Philipakos, zitten, stroomt het stadion langzaam leeg. De supporters bespreken in hun bloementaal keer op keer op keer op keer hun bezwaren – God, wat praten ze veel. Italiaans moet wel een moeilijke taal zijn, want waarom zouden Italianen het anders zo vaak oefenen? Maar eerlijk is eerlijk: het levert ook veel op, want ergens onderaan de trap, vlak bij de uitgang, is opeens duidelijk te horen hoe een supporter Dante Alighieri citeert – weliswaar een zin die in Italië overal op tv verscheen tijdens de coronacrisis en zelfs op gebouwen werd geprojecteerd, maar toch: waar vind je in godesnaam een fanatieke voetbalsupporter die Dante citeert? Dat kan alleen maar in Venetië, in de allermooiste stad van het toch al mooiste land ter wereld, op een plek waar de schoonheid soms zo intens kan zijn dat het een nadeel wordt. Want wie neemt Venetië nou nog serieus als echte stad? En wie neemt Venezia FC serieus als voetbalclub? Zij doen dat, de vijftigduizend, de laatst overgebleven bewoners, de laatst overgebleven supporters, de laatsten der Mohikanen. ‘E quindi uscimmo a riveder le stelle’, citeert de supporter een zin uit het laatste deel van Inferno, het stuk van de Divina Commedia (de goddelijke komedie) waarin de hoofdpersonen net de negen cirkels van de hel hebben doorkruist en nu, tussen de rotsen door, uit het onderaardse omhoog kruipen en voor het eerst weer de heldere buitenlucht zien. ‘Daar gingen we naar buiten en zagen we opnieuw de sterren.’||https://www.volkskrant.nl/cultuur-media/hoe-een-groep-supporters-van-venezia-fc-dapper-weerstand-biedt-tegen-de-oppervlakkige-commercie~b2e7c6c1/
2022-08-11||Fiets over het Bels Lijntje, de meest kansloze voormalige spoorverbinding van de Benelux||Ooit waren België en Nederland goede vrienden, die op spoorgebied uitstekend samenwerkten. De vierde grensoverschrijdende spoorlijn liep van Tilburg via Riel, Alphen, Baarle en Weelde naar Turnhout. Het was een lijn van belofte toen hij werd aangelegd door de Grand Central Belge, een consortium van Belgische spoorwegmaatschappijen dat ook lijnen exploiteerde als Maastricht-Aken, Maastricht-Hasselt, Rotterdam-Antwerpen en Antwerpen-Mönchengladbach, alias de IJzeren Rijn. Vanaf de jaren vijftig werd de spoorlijn in Brabant in de volksmond ‘Bels Lijntje’ genoemd; dialect voor Belgisch Lijntje. Het was misschien wel de meest kansloze spoorverbinding van de Benelux. Op 1 oktober 1867 werd de lijn geopend, niet met een met festiviteiten omlijste eerste rit, zoals destijds gebruikelijk was, maar in alle stilte. Vanaf die eerste dag waren de verwachtingen te hoog gespannen. De spoorwegpioniers van toen kun je dat nauwelijks kwalijk nemen; de trein was nog een nieuw fenomeen, er lag nog maar weinig spoor en het was nog niet duidelijk welke routes wel of juist niet succesvol zouden worden. Was de geschiedenis iets anders gelopen, dan zou deze spoorlijn nu de belangrijkste verbinding van Amsterdam naar Brussel en Parijs zijn geweest en zouden er internationale intercity’s en Thalyssen door de Noord-Brabantse en Vlaamse Kempen razen. Het scheelde telkens maar een haar, een paar keer achterelkaar. Uiteindelijk reed in 1973 de laatste trein over de spoorlijn. Tegenwoordig is het een 31 kilometer lang fietspad van Tilburg door de natuur, over de kronkelende grens bij Baarle en dan België in naar Turnhout. De spoorstaven zijn verdwenen, wel herinneren er nog spoorwachtershuisjes en stationsgebouwen aan het ruim honderdjarig bestaan van het Bels Lijntje. Die restanten ontdek je tijdens deze Volkskrant-fietstocht. Het treinstation van Tilburg werd in 1965 ontworpen in modernistische wederopbouwstijl door spoorwegarchitect Koen van der Gaast. Opvallend is de zwevende houten overkapping van zogeheten hypparschalen – in de volksmond heet dat ‘het kroepoekdak’. Hoe dan ook, dankzij dit imposante dak is het Tilburgse treinstation een rijksmonument. Achter het station zijn de voormalige werkplaatsen van de Maatschappij tot Exploitatie van Staatsspoorwegen getransformeerd tot de Spoorzone met kantoren, appartementen en horeca in gerestaureerde monumentale spoorloodsen. En aan de andere kant is een voormalig overslagstation voor post en stukgoed van Van Gend & Loos veranderd in een stadspark met een skatepark, scoutinggebouw, stadscamping, kunstwerk, kiosk en de Kempentoren. Nadat in 1974 de laatste trein over de lijn had gereden, werden de spoorstaven en dwarsliggers verwijderd en werd er een fietspad aangelegd, dat van Tilburg via Riel, Alphen, Baarle en Weelde naar Turnhout voert. Het fietspad op zich is niet zo bijzonder; dat is een rechte strook asfalt met welgeteld drie flauwe bochten. Het zijn de geschiedenis, de restanten van de spoorlijn, het schizofrene grensverloop in Baarle-Nassau en Baarle-Hertog, het Noord-Brabantse landschap, de Turnhoutse vennen en de Vlaamse gastvrijheid die deze fietsroute plezierig maken. De stations van Riel en Alphen werden gesloten in 1934, toen het passagiersvervoer werd gestaakt, en gesloopt in de jaren zeventig, toen ook aan het goederenvervoer definitief een einde kwam. De stations van Baarle en Weelde zijn er nog wel; die dienen nu respectievelijk als wokrestaurant en als woonhuis. Verreweg het grootste station stond precies op de Nederlands-Belgische grens: een heus spoorwegkasteel met sierlijk smeedijzer, gebogen vensters, glas-in-loodramen en trapgevels. Bij het grensstation lag een emplacement van in totaal 23 kilometer spoor met honderd wissels – op sommige plekken lagen wel vijftig sporen naast elkaar. Het stationsgebouw is gesloopt, maar het eilandperron waar het op stond is er nog. Om een indruk te geven van de enorme omvang van het 167 meter lange stationsgebouw zijn er replica’s geplaatst van twee dakspanten. Wat nu allemaal geautomatiseerd is, ging vroeger nog met de hand. De treindienstleiding beschikte niet over een trits computerschermen, maar zat in een toren en vertrouwde behalve op het uitzicht vooral op informatie van stationschefs en baanwachters. Ook het bedienen van spoorwegovergangen, wissels en seinen gebeurde met de hand. Daar was veel personeel voor nodig en al die chefs, wachters en schouwers moesten dag en nacht paraat staan en dus langs het spoor wonen. Alleen al aan het Nederlandse deel van het Bels Lijntje stonden 28 wachterswoningen. Daarvan zijn er veel gesloopt, maar de nummers 18, 20, 23, 26 en 27 zijn bewaard gebleven en worden nu particulier bewoond. Eindhalte van de fietsroute is Turnhout, de zelfbenoemde hoofdstad van de Belgische Kempen. Anders dan het modernistische station van Tilburg is het station hier een prachtig spoorkasteeltje in neorenaissancestijl uit 1896, compleet met natuurstenen spekbanden tussen de rode bakstenen, erkers, torentjes, een kloeke stationsklok in de nok en een leien dak. Dat dak stond eerder op het station Antwerpen-Oost en werd hierheen verplaatst toen op die plek het huidige pand van Antwerpen-Centraal werd gebouwd. Turnhout is een plezant stadje om een paar uur of liever nog een dag te blijven plakken. Wil je blijven logeren? Dan kan dat naast het station in het Turnhout City Hotel, in een gerestaureerde monumentale spoorwegloods.||https://www.volkskrant.nl/beter-leven/fiets-over-het-bels-lijntje-de-meest-kansloze-voormalige-spoorverbinding-van-de-benelux~b4a6813e/
2022-08-11||Sinds hij een boot heeft is het sociale leven van Pepijn Schoneveld ineens een stuk drukker||‘Ik vaar vanaf mijn ligplaats bij de artiesteningang van Carré naar café Hesp aan de Amstel, waar ik ook vaak ga zwemmen en jeu-de-boulen, heel leuk is dat hoor, en vanuit daar door naar George Marina. Dat ligt aan een soort meertje in een bocht van de Amstel, waar ik mijn anker uitgooi. Kopje koffie in de thermoskan erbij, beetje dobberen, staren, mensen kijken en dan straks nog even de grachten op. Sinds ik deze boot heb, doe ik dat een paar keer per week. Echt een instant vakantiegevoel.’ ‘Ja, twee zwanen! Zij zijn natuurlijk de baas van het water en zagen ons als de vijand, dus ze begonnen opeens in ome Cor te pikken.’ ‘Zo heb ik mijn boot genoemd, omdat ik ’m een paar weken geleden heb gekocht van het geld dat ik heb verdiend met mijn rol in de musical over Johan Cruijff. Daarin speel ik Cornelis Coster, de voetbalmakelaar, die als ome Cor door het leven ging. Ik hoorde laatst trouwens dat een boot altijd vrouwelijk is, het voornaamwoord van een boot is ‘haar’, oftewel: zij heet nu ome Cor. Erg genderfluïde allemaal.’ ‘Dat vind ik zo’n onzin. Mensen die dat zeggen zijn gewoon lui. Alsof het ook handiger is om vrienden met een auto te hebben, in plaats van zelf een auto, omdat dat onderhoud scheelt. Alsof niks wat mooi is in het leven moeite en energie mag kosten. Het is geweldig om een eigen boot te hebben. Het is wel waar dat mijn sociale leven opeens een stuk drukker is sinds ik die boot heb. Oude vrienden en bekenden weten me opvallend goed te vinden sinds twee weken.’ ‘Niet per se, maar ik ben wel opgegroeid op het water. Mijn vader had een catamaran. In de zomer gingen we elk weekend varen bij Harderwijk, en in de grote schoolvakantie naar Frankrijk op zeilvakantie, hoewel ik dan vooral op het strand lag. Mijn vader is overleden, maar hij zou zich generen voor dit motorbootje, dat is als hobbyzeiler natuurlijk not done. Maar ja, hij is dood, dus heeft daar niks meer over te vinden, en ik vind mijn boot nou eenmaal heerlijk.’ ‘Los van die territoriale zwanen is het water rustig, in tegenstelling tot de Amsterdamse straten. Mensen groeten elkaar constant op het water, heel kneuterig, en het voordeel van varen met vrienden is dat je lekker een beetje kabbelt en staart. En dus niet, zoals op een terras, urenlang aan het praten bent. Het is een relaxte manier van samenzijn. Wat me echt ontroert, is als ik ’s avonds laat, rond een uur of twaalf, vanuit mijn boot kijk naar de stad waar ik nu alweer zestien jaar woon. Varen langs de lichtjes, langs plekken met herinneringen, de huizen langs de kant. Je ziet dingen die je anders nooit zag. Dat veranderende perspectief, vanaf het water in plaats van vanaf de kant, dat voelt denk ik een beetje zoals dat overzichtseffect wat astronauten hebben als ze vanuit de ruimte naar onze nietige aardbol kijken. Ik wilde vroeger altijd astronaut worden, dus dit komt volgens mij het meeste in de buurt. Vanuit mijn boot verandert mijn blik op wat ik al ken. Dat raakt me.’ ‘Ik ga nog naar de Azoren, die vakantie was al geboekt voor ik de boot had, en nu denk ik inderdaad: goh, misschien had ik het wel net zo lekker gevonden om hier twee weken rond te dobberen op het water. Misschien was dat wel genoeg geweest. Ik wil nog naar Ouderkerk aan de Amstel varen, daar is het heel mooi, maar dat komt wel, tijd genoeg. Ik klaag niet, hoor, over de Azoren. En ik heb het ook verdiend. Ik heb het afgelopen jaar keihard gewerkt, avond aan avond in de musical gespeeld en om de week een nieuwe podcastaflevering van Peptalk gemaakt. Ik ben best wel toe aan vakantie.’ ‘Lummelen, lanterfanten en andere lome dingen doen.’||https://www.volkskrant.nl/mensen/sinds-hij-een-boot-heeft-is-het-sociale-leven-van-pepijn-schoneveld-ineens-een-stuk-drukker~b8d1c740/
2022-08-11||Liesbeth Woertman: ‘Ouderdom is een uitgelezen gelegenheid om je ego te laten leeglopen’||Voordat ze ziek werd, had Liesbeth Woertman (68) nooit kunnen bevroeden dat ze als Utrechts stadsmeisje zo zou kunnen genieten van een dorpshuisje met tuin in het rustige Wijk bij Duurstede. Ze besloot enkel daarheen te verhuizen omdat ze door de chemo de prikkels van de grote stad niet meer aankon en ze wilde het haar man niet aandoen om na haar dood alleen achter te blijven in dat grote Utrechtse huis. Maar zo’n vaart liep het niet. De kanker waaraan ze leed, zorgde er wel voor dat de hoogleraar psychologie eerder dan verwacht in haar pensioen belandde, maar inmiddels is ze hersteld en publiceert ze vol levenslust weer boeken. Na haar eerder verschenen boek Psychologie van het uiterlijk: hoe ons lichaamsbeeld ontstaat, werd dat eerst Je bent al mooi: de schoonheid van imperfectie. Daarin stond haar onderzoek centraal waaruit bleek dat mensen steeds ontevredener worden over hun uiterlijk in de huidige cultuur waarin gephotoshopte beelden de norm vormen. Het zelfbeeld komt daardoor onder grote druk te staan. Hoe je je uiterlijk ervaart, heeft namelijk weinig te maken met hoe je eruitziet, is een van haar bevindingen. Dat heeft meer met je zelfbeeld dan met je spiegelbeeld te maken. En dat wordt bepaald door of je als kind veilig gehecht bent, of je veel (sociale) media consumeert en of je jezelf vergelijkt met mensen die beter af zijn, concludeert Woertman. Ze werd meerdere malen verkozen tot beste docent van de opleiding en van het jaar. Bij haar afscheid werd ze benoemd tot Ridder in de Orde van de Nederlandse Leeuw omdat ze in haar vakgebied een inspiratiebron is voor jonge mensen. Ze werkte ook mee aan de documentaire Beperkt Houdbaar van Sunny Bergman, over de onrealistische afbeeldingen van vrouwenlichamen in de media en het effect daarvan op vrouwen. In haar recent verschenen boek Wie ben ik als niemand kijkt? staat het zelfbeeld van de oudere vrouw centraal. Dat kan met het wegvallen van werk en het verdwijnen van een nafluitbaar uiterlijk beginnen te wankelen. ‘Het verlies van de bewonderende blik treft vrouwen onevenredig zwaar’, vertelt Woertman gezeten in haar bloemrijke tuin die ze zonder groene vingers toch aardig in leven weet te houden. ‘Want vrouwen worden hun leven lang gebombardeerd met de valse boodschap: hoe mooier, hoe gelukkiger. Terwijl niet meer afhankelijk zijn van de blik van mannen, vrouwen kan verlossen van de druk om aan een schoonheidsideaal te voldoen en ruimte kan maken om meer vanuit bezieling te leven.’ ‘De behoefte om gezien te worden krijg je niet weg, die is diep in de menselijke natuur verankerd. Maar het gaat erom dat je op een wezenlijker niveau wil worden gezien dan vanwege je uiterlijk of je prestaties. Veel mensen verwarren aandacht met liefde. Aandacht vervliegt en belandt vaak in een bodemloze put, maar als er oprecht van je wordt gehouden terwijl jij jezelf in al je facetten laat zien, geeft dat een duurzamer geluksgevoel, leert onderzoek. Dat betekent wel dat je moed moet hebben om jezelf niet langer achter je masker te verbergen, maar om jezelf te laten zien inclusief je schaduwkanten. Want ieder mens is heel gelaagd, dus daar horen ook je negatieve eigenschappen bij. Durf je chaotische, wilde, rommelige, onrustige, sombere, domme en lelijke aspecten te incorporeren in je zelfbeeld. ‘Daarbij kan het helpen om een vrouw van een zekere leeftijd te zijn, want dan heb je vaak net wat meer zelfvertrouwen. Bovendien kan de ouderdom, juist doordat die gepaard gaat met ervaringen van verval, de uitgelezen gelegenheid zijn om – min of meer gedwongen – je ego te laten leeglopen waardoor je dichter bij je machtige, wilde natuur komt. Om die kant van jezelf te laten ontwaken, moet je je niet laten leiden door de wens voortdurend en door iedereen te worden bemind. Behaagzucht, een lief, mooi meisje of een goede vrouw willen zijn, gaat ten koste van je ware natuur. Durf voorop te lopen, zonder applaus en zonder je te veel van andere mensen en de gangbare mores aan te trekken. Richt je blik ook eens wat vaker aandachtig op de ander in plaats van zelf blikvanger te willen zijn. Zoals Plato zei: ‘De God van de liefde woont in hem of haar die bemint, niet in degene die bemind wordt.’ ‘Ouderdom gaat zodoende niet alleen met verval gepaard, maar biedt je de kans om iets te ontdekken wat je nooit eerder zag. En dan blijkt het ineens een fase van groei en bloei.’ ‘Ja. En schoonheid speelt soms ook een rol, doordat mensen bijvoorbeeld op basis daarvan worden voorgetrokken of buitengesloten, maar toch blijkt een perfect uiterlijk niet belangrijk voor je levensgeluk. Integendeel. ‘Uit onderzoek blijkt ook dat we door anderen op ons mooist bevonden worden als we níét zo met ons uiterlijk bezig zijn, maar opgaan in wat we graag doen, zoals schoffelen, dansen, zingen, met kinderen spelen. Dan ontspannen onze spieren, verschijnt er een glimlach op ons gezicht, gaan onze ogen stralen.’ ‘Dat we jong hoger waarderen dan oud, komt ook doordat er in de beeldvorming maar één soort oudere vrouw lijkt te zijn, terwijl er zo veel leuke, verschillende, inspirerende oudere vrouwen zijn. Ik wil met mijn boek graag een lans breken voor een breder beeld. Net als ik altijd heb gepleit voor een diverser beeld van vrouwelijkheid. Dat ben je niet alleen als je jong en slank bent. Ik vind het belangrijk dat we wrikken aan de mallen van mannelijkheid en vrouwelijkheid. Het lijkt mij heerlijk als mannen die daar zin in hebben, in een jurk gaan lopen en nagellak opdoen.’ ‘Daar ben ik ongelooflijk verbaasd over. Door mensen als non-binair te labelen of als transgender, hakken we de groep vrouwen in nog kleinere hokjes. En ik verbaas me ook over de aantallen. Toen ik jong was, had je aan de universiteit een grote seksuologiegroep met een postdoc over transgenders, die heetten toen nog transseksuelen. Zij concludeerden in hun onderzoek dat er zo’n tweehonderd transgenders per jaar bij kwamen, van wie twee derde biologische mannen en een derde biologische vrouwen. Dat cijfer is meer dan veertig jaar lang stabiel gebleven. En nu ineens komt het heel veel meer voor, vooral onder vrouwen. Ik begrijp echt niet waarom nu zoveel meer biologische meisjes vaak al op jonge leeftijd de wens te kennen geven dat ze in transitie willen.’ ‘Ik denk toch dat het een soort ongemak is met de aangeboden vrouwenrol, met name op het gebied van schoonheid. Meisjes hebben het gevoel dat ze niet aan dat perfecte plaatje kunnen tippen.’ ‘Ja. Anders snap ik niet wat ze denken te winnen in de mannenrol of in de sekseloze rol.’ ‘Precies. Het zijn kinderen die op de een of andere manier niet in de aangeboden mallen passen. Ik vind dat zeer zorgelijk, vooral omdat je dan op jonge leeftijd al zo bezig bent met dat je er niet bij hoort. Even voor de duidelijkheid, het is niet dat ik hier nu transgenders zit te bashen. Maar ik begrijp het gewoon niet en ik maak me zorgen. Ik weet van een klas van vierentwintig 12- en 13-jarigen waarin tien kinderen nieuwsgierig zijn naar transitie. Kom op jongens, hou toch op. De toevlucht tot cosmetische chirurgie lijkt net een beetje uit te doven. Op jonge mensen blijkt het niet zo’n aantrekkingskracht te hebben, je ziet de groeicijfers stabiliseren, 80 procent heeft er helemaal niks mee. En dan krijg je dit.’ ‘Ik ben er voorstander van om de m/v uit alle paspoorten te halen. Als dat voor sommige mensen nou zo’n issue is, prima. Maar maak geen nieuwe categorieën, want daarmee los je het probleem niet op. Je moet altijd kijken naar welk verlangen erachter zit. En dan stuit je elke keer weer op het mechanisme: wie mag er meedoen, en wie sluiten we uit? ‘Laten we met elkaar meer praten over wat mens zijn eigenlijk is. Wat bindt ons? Nu heb je allemaal verschillende groepen met bijbehorende crisissen, terwijl er volgens mij maar één crisis is, namelijk de angst om er niet bij te horen. Als reactie daarop beconcurreren we elkaar in plaats van het gevoel te delen dat we tenslotte allemaal in hetzelfde schuitje zitten. We zijn allemaal in deze wereld geworpen, niemand snapt waarom, en dan gaan we ook nog een keer dood. Je zou denken: reden genoeg om een beetje aardig tegen elkaar te zijn en elkaar de hand te reiken. Maar dat doen we niet. Daardoor is een enorme druk ontstaan. Het aantal mensen met angst en depressieve klachten is gigantisch hoog.’ ‘Ik denk dat wij de snelheid van de 24-uurseconomie en het gebruik van allerlei apparaten psychisch niet aankunnen. De verworvenheden aan de ene kant zorgen voor grote verliezen aan de andere kant. Dat is zo paradoxaal. Nu we door het world wide web zogenaamd verbonden zijn met iedereen, zijn we veel minder verbonden dan toen de aantallen nog overzichtelijk waren. En dat proces is razendsnel gegaan. Niet voor niks is burn-out de volksziekte van volwassenen, we zijn er nog helemaal niet op gemaakt. We kakken als zombies achter de techniek aan die voor ons bepaalt hoe we leven. Maar ook doordat we veel grenzen weggestreken hebben, staat alles nu op zijn kop.’ ‘We hebben hard gestreden om ruimer te mogen leven, als vrouwen, als arbeiderskinderen, als noem maar op, en dat is behoorlijk goed geslaagd. Maar nu moeten we opnieuw nadenken. Want dit soort vrijheid bedoelden we toch niet. Blijkbaar hebben mensen toch wel iets van grenzen nodig voor een gevoel van veiligheid. We zijn grenzeloos geworden en daardoor totaal onvrij. Ondanks de nieuwe vrijheid en overvloed is er een fundamenteel gevoel van tekort ontstaan. Een tekort aan aandacht, aan respect, aan vriendelijkheid, alsof dat opdroogt zonder grenzen. ‘Een gevolg is dat je overal in de wereld chaos ziet ontstaan. Alsof we zijn losgeslagen. En die chaos zie je ook op individueel niveau. Mensen gaan zichzelf overschreeuwen om overeind te blijven. Terwijl je daarmee eigenlijk vooral je eigen onzekerheid laat zien, want mensen die echt zeker van zichzelf zijn, zijn vaak veel rustiger. Zij zijn misschien wel briljant in bepaalde dingen, maar juist als je dat zo moet verkondigen, zie je hoe fragiel het zelfbeeld is.’ ‘Ik ben totaal niet gezien door mijn ouders. Ik voelde me ook niet door ze gedragen of gesteund. Vrouw-zijn was bij ons in de familie geen pré. ‘Ik heb liever vijf jongens dan een meid’, zei mijn moeder vaak. Ik had vier broers, ik was het enige meisje. Getroost werden wij ook niet. Het was flink zijn en kiezen op elkaar. ‘Bewaar je tranen maar voor later, dan zul je ze hard genoeg nodig hebben’, was een gevleugelde uitspraak van mijn moeder. ‘Ik ging ervan uit dat mijn echte ouders me op een dag zouden komen ophalen. Ik was er heilig van overtuigd dat ik geadopteerd was. Lang had ik het gevoel: wat doe ik hier? Ik voelde me ontworteld. Later heb ik als psycholoog gelezen dat veel kinderen die zich erbuiten voelen staan, zo’n soort adoptieverhaal bedenken.’ Lachend: ‘Als ik in deze tijd jong was geweest, was ik misschien wel non-binair geweest. Dan had ik er een ander verhaal van gemaakt om mezelf bijzonder te vinden.’ ‘Zij kwam zelf uit een disfunctioneel gezin met een alcoholistische vader die vreemdging en sloeg. Ik ga het beter doen, was haar stellige overtuiging. Maar ik denk dat ze daarmee haar gevoelswereld heeft afgesloten. ‘We hadden weinig geld, mijn vader was postbode en mijn moeder huisvrouw, maar wij moesten er altijd spic en span uitzien van haar. Ze naaide alles zelf naar haar ideaalplaatje, wij waren haar. Ik mocht niet zelf iemand zijn. Alles wat afweek van haar plaatje was fout. Om een concreet voorbeeld te noemen: wij aten alleen op zondag vlees omdat mijn ouders het niet vaker konden betalen en dat was meestal een gehaktbal. Als kinderen in de straat vroegen wat we hadden gegeten, zei ik op zondag eerlijk dat het een gehaktbal was. ‘Dat moet je niet zeggen!’, zei mijn moeder dan boos, ‘je moet biefstuk zeggen.’ Dus de keer erna zei ik steeds ‘biefstuk’, maar dan was haar reactie weer: ‘hè, wat ben je toch stom, je snapt toch wel dat je niet altijd biefstuk moet zeggen!’ Ik snapte dat spel van de schone schijn gewoon niet. Ik mocht ook nooit zeggen dat ik bang was. Terwijl ik voor heel veel dingen angst had. Voor honden, voor gordijnen die bewegen als je in bed ligt, voor alles. Maar daar was nul ruimte voor. Ik heb ook nooit op schoot gezeten, echt nooit.’ ‘Ja, maar dat gebeurde bij ons absoluut niet. Mijn moeder was alleen goed met baby’s, want die doen wat je zegt. Ze liet zich een keer ontvallen dat de reden dat ik ondanks het gebrek aan fysiek contact niet in een inrichting ben beland, of aan de drugs ben geraakt, ligt aan het feit dat ze een heel goede moeder voor mij is geweest toen ik een baby’tje was. Toen ben ik plat geknuffeld en was ik helemaal haar pop, haar prinsesje. Tot ik ongeveer anderhalf was. Ze vertelde me dat ik toen bij haar op schoot zat met mijn gezicht naar haar toe en dat ze ineens het gevoel had dat ik haar echt zág voor wie ze was, en dat was niet positief. Ze voelde zich als het ware betrapt en heeft me meteen omgedraaid. Vanaf dat moment was het afgelopen met de aanrakingen. Ik was heel blij toen ze dat opbiechtte. Het klopte dus dat ik me altijd door haar afgewezen heb gevoeld, terwijl zij altijd tegen mij zei dat ik háár had afgewezen.’ ‘Ik was niet dom, ik haalde op de lagere school tot mijn 10de altijd achten, maar daarna raakte ik mezelf helemaal kwijt en zag je mijn cijfers naar beneden gaan. In mijn eindrapport van de lagere school stond: ulo??? Het werd uiteindelijk toch mavo en in de derde klas dreigde ik met zeven onvoldoenden te blijven zitten. Toen heeft mijn moeder me van school gehaald. ‘Als je niet op school wil werken, dan maar bij een baas’, zei ze. ‘Als 15-jarige kwam ik tussen de volwassenen op een verzekeringskantoor te werken. Vervolgens wist mijn jongere broer wel de mavo te halen en dacht ik: dan kan ik het ook. En ben ik dat in de avonduren erbij gaan doen. En ineens ging het wel. Ik haalde de mavo, de havo, het vwo, de universiteit. Ik promoveerde, hoewel ik op mijn 17de zwanger werd en op mijn 18de met een baby op schoot zat te leren.’ ‘Nee... Dat is me ook niet goed gelukt, ook later niet bij mijn tweede zoon, die ik op mijn 23ste kreeg met mijn toenmalige partner met wie ik van mijn 22ste tot mijn 26ste getrouwd ben geweest.’ ‘Dat denk ik wel ja. Ze hebben allebei een langdurige relatie, een baan en zijn niet aan de drugs, dus een blinde zou zeggen: het valt allemaal wel mee, maar ik vind dat zij niet de liefde en zorg hebben gekregen die zij als kinderen verdienden. Ik vind het ook lastig dat dat zo is. Mijn kinderen zeggen allebei: maar je was ontzettend jong. En zij weten ook hoe mijn moeder was. Ik vind ze allebei ongelooflijk vergevingsgezind.’ ‘Dat klopt echt, ja.’ Lange stilte. Ze schiet vol. Ze doet haar bril af en veegt haar gezicht droog. ‘Het was alsof ik pas toen mijn lijf me zo in de steek liet, goed in mijn lichaam schoot en samenviel met mezelf. En anderen waren daarvan getuige, van mijn totale kwetsbaarheid, mijn totale naaktheid. Dat heeft mij fundamenteel geraakt. Door mijn ziekte heb ik echt kunnen ervaren, kunnen voelen, dat ik het niet alleen kon. Dat ik anderen nodig had om me te dragen. En dat ze dat ook deden.’ ‘Zo voelde het ja.’ ‘Ik kan dit echt niet met droge ogen vertellen. Het is een ervaring waardoor alles op zijn kop is gaan staan. Dat je in je diepste kwetsbaarheid niet kwetsbaar bent, ik kan het niet anders uitleggen. Het gevoel dat als je niks te verbergen hebt, je je niet kwetsbaar voelt, maar juist intens diep verbonden met anderen. Dat besef maakt het leven ineens heel eenvoudig. Supereenvoudig.’ ‘Ik zou het inderdaad ook als een boeddha lachend kunnen vertellen, maar zo voelt het niet. Gek hè?’ Denkt even na. ‘Ik heb mijn tranen daar niet eerder aan gekoppeld, maar ik denk wel dat je gelijk hebt. Want als ik jou dat hoor zeggen, zou ik zo weer kunnen huilen. Ik moet even water pakken.’ ‘Ik zag op het bed een minuscuul bloedvlekje. En twee weken later weer. Als ik alleen was geweest had ik er niets aan gedaan, zo minuscuul was het, maar mijn man Barend (met wie ze sinds vijftien jaar samen is, red.) maakte zich zorgen omdat ik al lange tijd liep te kwakkelen. Het bleek baarmoederhalskanker te zijn. De baarmoeder en eierstokken moesten eruit. Twee weken na de operatie bleek ik een uitzaaiing te hebben. Toen klapte ik in elkaar. Ik moest alsnog dat traject in van bestralen en chemo. Dat had ik net bij mijn lievelingsbroertje gezien, die overleed aan kanker op de dag dat ik hoorde dat ik kanker had. Die werd zo ziek van die behandelingen. Dit kan ik niet, dacht ik. Als ik alleen was geweest, had ik het ook niet gedaan. Dan had ik gewoon gehoopt dat het een beetje beheerst bleef en dat ik er gewoon aan dood zou gaan. Maar Barend, mijn twee zoons en een goede vriendin vonden dat ik die behandelingen wel moest doen. Toen heb ik gezegd: maar dan moeten jullie me helpen. Want ik viel gewoon uit elkaar, ik was zo ontredderd. Het was een niet te beschrijven gevoel van verdwijnen.’ ‘Precies dat, de totale afhankelijkheid, het aan de wolven overgeleverd zijn. Ik heb mijn hele carrière vooropgelopen, grote bek, bam-bam-bam. Alles wat ik aanpakte lukte ook, terwijl het vanbinnen natuurlijk een grote chaos was. En dan ineens die totale weerloosheid. Ik vond het gruwelijk. ‘Maar uiteindelijk ben ik er in psychisch opzicht zo veel rijker door geworden. Ik ben aardiger, rustiger. Ik heb ook nooit eerder zo kunnen genieten van alledaagse dingen, zoals het uitbotten van de bomen in mijn tuin of het lezen van een boek in de ochtend. Ik geniet ook zo gruwelijk van mijn kleinkinderen. Ik knuffel ze dood, ik grijp ze aan hun enkeltjes en draai ze rond, ik hou zo veel van ze. Ik zeg altijd: ik had meteen oma moeten worden. Moeder zijn vond ik ingewikkeld, maar ik ben een hartstikke leuke grootmoeder. ‘Ik vind het leven met het klimmen der jaren gewoon veel makkelijker worden. Dat is het best bewaarde geheim. Wie verheerlijkt de jeugd en waarom? Dit is de fijnste fase van mijn leven. Ik vind het een grote leugen dat er zo negatief over de ouderdom wordt gesproken. Het mooiste komt het laatst, als je bereid bent om grootmoeder van alle levende wezens te worden.’ ‘Nee. Ik weet ook heel goed dat als ik hakken aantrek en lippenstift opdoe, ik heus nog wel gezien word. Al is het vooral door 80-jarigen, haha.’ ‘Nee, omdat het daar niet om gaat. Het gaat om present zijn, aanwezig zijn, op een blije manier. Als ik mensen vol vitaliteit en levensvreugde tegemoet treed, heb ik meer sjans dan wanneer ik me achter mijn perfecte masker afsluit. Als je geen contact maakt, gebeurt er ook niks. Daarom snap ik vrouwen ook niet die de expressie uit hun gezicht spuiten. ‘Ik hoor vrouwen vaak zeggen: maar ik doe het ook niet voor een ander, ik doe het voor mezelf. Nou, dan ontplof ik bijna. Jezus, waar moet ik beginnen om dit uit te leggen, denk ik dan.’ Ze trekt haar lippen in een duckface: ‘Ik doe het voor mezelf.’ Haha. Wonderlijk! Valsspelen en dan denken dat het om jou gaat. Maar belangrijker nog: als je je uiterlijk fixeert, fixeer je ook je innerlijk. Dat betekent dat er geen groei meer kan zijn. Je kunt beter het louterende effect van het gebrek aan fluitende bouwvakkers zijn werk laten doen.’ ‘Een kans vind ik een beter woord. Een uitnodiging om je te verdiepen, om los te komen van de oppervlakkige blikken van anderen en om jezelf in je diepste wezen te laten zien. Dat vind ik ook altijd zo dubbel aan cosmetische ingrepen: je wil graag gezien worden, maar tegelijkertijd zeg je: je mag mij niet zien zoals ik werkelijk ben. Je mag niet dichterbij komen. Je mag me alleen maar bewonderen als ding. Ik heb zo’n mededogen met mensen die voor die valse oplossing kiezen. ‘Als er iets gebeurt tussen twee mensen, zoals net tussen ons, voel ik me op een veel wezenlijker niveau gezien. Ik dacht nooit eerder over mezelf als een eenzaam iemand, en dan zeg jij dat, en dan is er toch iets in mij geboren dat mij niet loslaat, waardoor ik weer verder kan groeien. Het leven gaat om echt contact, voelen dat de ander met je begaan is, dat een ander probeert je echt te begrijpen. En dat is iets wat nooit veroudert, dat kun je tot op je sterfbed doen.’||https://www.volkskrant.nl/mensen/liesbeth-woertman-ouderdom-is-een-uitgelezen-gelegenheid-om-je-ego-te-laten-leeglopen~bd8921a7/
2022-08-11||‘Toppie!’, zegt de straattandarts, als ze met wortel en al een tand heeft getrokken||‘Ja, ze zijn niet rot’, zegt een vrouw van middelbare leeftijd slissend, ‘maar ze zitten los.’ Ze wiebelt een voor een haar voortanden heen en weer. ‘Ze zijn los gaan zitten door een tandvleesontsteking en dat heb heel veel pijn gedaan.’ En wat misschien wel het ergste is: ze kan de tandartsbehandeling die nodig is om haar van die pijn af te helpen niet betalen. En Marjolein is lang niet de enige, zoals is te zien in de korte 2Doc-documentaire Tandzorgen (Human). Zo is er Daniel, de patiënt met de meest ontwapenende glimlach van het stel, die door het gebruik van allerlei drugs niet al zijn tanden meer heeft. Toen hij vreselijke tandpijn kreeg, besloot hij om op flink wat chemicaliën te kauwen om de boel te verdoven. Dat werkte, voor even, want toen begonnen zijn tanden weg te rotten. Daniel en Marjolein hebben recht op een tweede kans, vindt straattandarts Didi Landman. In haar Rotterdamse praktijk behandelt ze daarom een middag in de week daklozen en andere mensen die geen geld hebben voor een tandarts. Dat deed ze al als tandheelkundestudent in Zuid-Afrika, toen ze afreisde naar afgelegen gebieden waar mensen de tandarts überhaupt niet konden bereiken, al hadden ze er het geld voor gehad. Toen de Zuid-Afrikaanse naar Nederland verhuisde, schrok ze van de ellende die ze ‘in een rijk land als Nederland’ tegenkwam. Verrotte kiezen, afgebroken kiezen, kiespijn. Mensen die zich vreselijk schamen voor hun gebit, of erger, niet kunnen eten. Dat acute tandzorg niet in het basispakket zit, vindt Landman onbegrijpelijk. Voor een oorontsteking kun je naar de beste kno-arts die er is, maar een kies behandelen moet je zelf betalen. Tot dat verandert zijn kwetsbare mensen overgeleverd aan de welwillendheid van mensen als Landman. ‘Ik zie tandartsen als handelaren’, zegt patiënt Tineke. Ze heeft al jaren last van vreselijke pijn omdat haar gebit vol gaatjes zit. Ze wil niets liever dan een kunstgebit, maar krijgt keer op keer van tandartsen te horen dat haar gebit nog te goed zou zijn. Daarbij kan ze de kosten van zo’n 2.500 euro niet opbrengen. De enige die wel inziet dat een prothese noodzakelijk is, is Landman. ‘Toppie!’, zegt Landman als ze weer een bloederige tand met wortel en al heeft getrokken. De gelukkige is de ogenschijnlijk altijd vrolijke en kleurrijk geklede Amy. Ze leeft op straat en krijgt bij gebrek aan boventanden een prothese. Net als Marjolein trouwens, en Tineke, en Daniel.||https://www.volkskrant.nl/columns-opinie/toppie-zegt-de-straattandarts-als-ze-met-wortel-en-al-een-tand-heeft-getrokken~b14752c7/
2022-08-11||Gekkenhuis in Chili: duizenden bezoekers met Zweedse vlaggetjes bij eerste Ikea in Zuid-Amerika||Het geduld van de Chilenen werd danig op de proef gesteld, want de opening van het filiaal stond eigenlijk voor eind 2020 gepland, maar de bouw liep vertraging op door de coronapandemie. De opening is onderdeel van grootschalige uitbreidingsplannen van de Zweedse meubelverkoper. In Zuid-Amerika, het laatste continent dat nog door Ikea veroverd moet worden, volgen sowieso filialen in Peru en Colombia. Onlangs opende het concern voor het eerst zijn deuren in Mexico, Oman en op de Filipijnen - met 65 duizend m2 de grootste Ikea-vestiging ter wereld. Chili is de 65ste markt die Ikea betreedt en Santiago de 470ste winkel die het concern opent. Maar zelden zullen de Zweden met zoveel egards zijn ontvangen als afgelopen woensdag. De straten buiten de winkel vulden zich met wachtende Chilenen. Binnen wapperden enthousiastelingen met Zweedse vlaggen en wurmden ze zich in aangereikte geel-blauwe outfits. Niet alle aanwezigen wilden overigens iets kopen. Er vormde zich een aparte rij voor Chilenen die gewoon even een kijkje wilden nemen in de winkel van 15.300 vierkante meter (ter vergelijking: de winkel in Amsterdam Zuid-Oost is 37.700 m2). Op de website van het concern spreekt de topman van Ikea, Jon Abrahamsson Ring van een ‘historische en speciale dag’ voor het bedrijf. Eindelijk komt ‘de Ikea-visie’ naar Zuid-Amerika, schrijft hij, doelend op ‘het verbeteren van het alledaagse leven voor de vele mensen’ in Chili en op het continent. Maar de kans is groot dat het eenvoudige Zweedse interieur voor een zacht prijsje in Latijns-Amerika uiteindelijk een luxeproduct zal blijken. Zeker in Chili, dat weliswaar lid is van rijkelandenclub Oeso, maar wel als een van de leden met de grootste welvaartsongelijkheid. De nieuwe Ikea bevindt zich in een winkelcentrum in een noordelijke wijk van Santiago, Las Condes. Die staat bekend als een zeer welgestelde buurt met chique restaurants en luxe hotels. Colombia, waar de welvaart nog ongelijker is verdeeld is en waar het bedrijf volgend jaar de eerste winkel opent, weet wat het kan verwachten. Al het Chileense enthousiasme en de ‘Ikea-visie’ ten spijt, zal dat ook de reden zijn dat de Zweden nu pas hun entree maken op het continent. Zelf laat het bedrijf aan de Volkskrant weten op dit moment in Zuid- en Centraal-Amerika een van de snelst groeiende markten te zien. Maar de onzekerheid over de koopkracht van de Latijns-Amerikaanse bevolking, plus een groot aantal distributieproblemen en -gevaren, zal het bedrijf lang hebben afgeschrikt. De twee klanten die persbureau Efe woensdag sprak in Santiago, kennen Ikea uit het buitenland en behoren hoogstwaarschijnlijk niet tot het armere deel van de bevolking. Eduardo was heel benieuwd hoe de winkel er ‘op zijn Chileens’ uit zou zien en de zwangere Ainoa maakte in Duitsland kennis met de winkel, ‘en bleef er sindsdien altijd door gefascineerd’.||https://www.volkskrant.nl/nieuws-achtergrond/gekkenhuis-in-chili-duizenden-bezoekers-met-zweedse-vlaggetjes-bij-eerste-ikea-in-zuid-amerika~b225802c/
2022-08-11||Radicale Gezelligheid is een theaterduo om in de gaten te houden ★★★★☆||Tussen tijdelijk stilgelegde betonmolens en het gruis van bouwpuin wacht op Theaterfestival Boulevard in Den Bosch een prachtig gedekte dis. Hier verleiden twee jonge theatermakers, Lisanne van Aert en Lotte Lola Vermeer, negen mensen drie uur lang om al etend na te denken over hun dood en sterfelijkheid. Dat doen ze door aan de kop van de tafel een trits ontwapenende vragen te stellen. Heb je je ooit onsterfelijk gevoeld? Heb je ooit een dood iemand aangeraakt? Heeft iemand je ooit je sterfdatum voorspeld? Ting, mag je doen met je mes tegen je glas rode wijn, als je wilt antwoorden. En zo laveert het betekenisvolle gesprek tijdens deze sfeervolle ontmoeting algauw van euthanasie, testament, mini-urntjes, stoffelijke overschotten en speeches naar vegetarisch stoofvlees en de ziel van een spruitje. Want praten over de dood zegt veel over hoe je denkt over het leven en hoopt herinnerd te worden. Iedereen luistert met aandacht naar elkaars anekdotes, gedachten en herinneringen. Meer dan genoeg stof tot nadenken geven de twee gastvrouwen je mee tijdens Misschien een laatste maal in deze tijdelijke bouwput onder het ontmantelde Theater aan de Parade. Hoe gemakkelijk ze onze tongen ook los krijgen over intieme onderwerpen als gemis, sterfelijkheid en overlijden, dat allemaal daadwerkelijk onder ogen zien tijdens het visueel krachtige slotbeeld is toch even slikken. Thuis wacht nog een gepersonaliseerde tekst van beide dames over hoe je laatste avondmaal eruit zou kunnen zien. Dat ze goed zijn met taal bewijst niet alleen hun originele groepsnaam – Radicale Gezelligheid – maar ook hun gevoel voor woordgrapjes. ‘Wil iemand nog wijn?’ is het wachtwoord wanneer het openhartige gesprek ongezellig of verdrietig dreigt te worden. Terwijl je daarmee ook een ander kunt bijschenken. Een theaterduo uit Schijndel om in het oog te houden.||https://www.volkskrant.nl/cultuur-media/radicale-gezelligheid-is-een-theaterduo-om-in-de-gaten-te-houden~b150cecb/
2022-08-11||‘Exit’ is een speelse en geraffineerde combinatie van acrobatiek, dans en slapstick ★★★★☆||Hoe vaak per dag loop je door een deur zonder erbij na te denken? Terwijl zo’n praktisch object toch serieus tot de verbeelding kan spreken. We ontlenen er niet voor niets veel spreekwoorden aan, zoals iemand het gat van de deur wijzen, de deur bij iemand platlopen, met iemand door één deur kunnen of zo gek als een deur zijn. Tijdens de fraaie voorstelling Exit van het Nederlands-Vlaamse clubje Circumstances komen al die associaties voorbij, zonder dat de metaforische betekenis al te veel gewicht krijgt. Vijf deuren, vier mannen, drie muren, twee verdiepingen en één aanstekelijke soundtrack. Daarmee maakt choreograaf en circusartiest Piet Van Dycke een even speelse als geraffineerde combinatie van acrobatiek, dans, slapstick en evenwichtskunst. Zodra de eerste deur in het decor van het slot is, wandelen de heren individueel hun ogenschijnlijk losse parcours. Soms slaan ze een deur net voor iemands neus dicht, dan weer blijven ze pontificaal in de deuropening staan om de ander de toegang te beletten. Geleidelijk – zie ook de subtiele kostuumwisselingen – ontstaat het collectieve besef dat samenwerking hen (letterlijk) verder gaat brengen. De lat wordt steeds (een verdieping) hoger gelegd. Muren worden een wip, deuren een lanceerplank, sponningen een handgreep en deurlijsten een koprolstang. Tijdens deze precaire en soms gevaarlijke oefening in balans vinden de vier circusacrobaten (Christopher Mc Auley, Luuk Brantjes, Samuel Rhyner en Will Blenkin), gespecialiseerd in bascule, partneracrobatiek en balansbord, ook tijd voor knipogen richting publiek. Het werk van de jonge Piet Van Dycke (26) blinkt uit door een organische mix van lichtvoetigheid en zwaarte. Die weegschaal past hij origineel toe in zijn groeiende oeuvre, dat in Nederland en België inmiddels gretig aftrek vindt. Met het nieuwe Exit zet hij ook de deur open naar de rest van Europa.||https://www.volkskrant.nl/cultuur-media/exit-is-een-speelse-en-geraffineerde-combinatie-van-acrobatiek-dans-en-slapstick~b00f8f66/
2022-08-11||Poëtische danscènes, adembenemend decor en soms een gebrek aan urgentie op Boslab Theaterfestival ||Op het Boslab Theaterfestival in het Amsterdamse Bos krijgen bezoekers volgens de organisatie de kans om zich een avondlang te verwonderen, om te genieten of om zich te ergeren aan de veelzijdige en licht absurdistische performances van jonge makers. Dat belooft wat. Na aanvang op een sfeervol terras midden in het bos volgen we de kleur van een van de vijf routes (die ieder drie korte voorstellingen beslaan). Route Groen begint in het enorme openluchttheater met het stuk Nu de dood nog. Het publiek neemt plaats op het podium en kijkt uit op een lege tribune. Daar, hoog bovenin, introduceert de schrijver Molière, opzichtig doch overtuigend tot leven gewekt door Teun Donders, een van zijn creaties: zijn hypochondrische personage Argan uit Een ingebeelde zieke. Hier is hij gereduceerd tot een soort atletische aapmens die over de tribune klautert en gehoorzaam trucjes vertoont. Terwijl Argans fysieke performance ons hier en daar een lachje ontlokt, vertelt Molière (met iets te veel uithalen) waarom onze samenleving, geobsedeerd door gezondheid en voorzichtigheid, failliet is. De monoloog duurt net te lang om je geboeid te houden, maar regisseur Reinout Bongers scoort punten door de acteurs grondig gebruik te laten maken van het terrein en ons op poëtische dansscènes te trakteren. Iets kleiner, maar uiterst charmant geacteerd is de voorstelling Ode aan de weigering, waarvan het decor en de belichting je al meteen de adem benemen. Op een omgevallen boomstam boven een brede sloot staat een schichtige Ophelia, kostelijk gespeeld door de Vlaamse Axelle Verkempinck. Ophelia heeft vandaag niet zo’n zin om zelfmoord te plegen: ‘Ik had het al gedaan moeten hebben. Kun je moe zijn van te vaak te sterven? Misschien wil ik wel baby’s, of een sportschool-lidmaatschap, of een verkeersboete.’ Haar partner in crime is de Griekse Medea (Marit Koomen), die weigert gelabeld te worden als kindermoordenaar (‘de schrijver zegt zoveel’). Bewonderenswaardig hoe de twee zich zonder al te veel uit te weiden losweken van het mannelijk perspectief (en zonder aarzelen in de sloot springen). Dat een boom hier en daar even het zicht blokkeert vergeven we de eindregie, we zijn immers overgeleverd aan de natuur. Wanneer de zon definitief onder is, worden we via een donker pad geleid naar een veldje tussen de bomen, waar twee vrouwen eveneens van het gebaande pad af proberen te komen. In The Cruel Mother laat eindregisseur Erasmus Mackenna de heks en Grietje (zonder Hans) grotendeels zittend aan een tafel kibbelen over hun rollen. Wederom verkondigen twee literaire figuren dat ze hun eeuwenoude narratief van zich af willen schudden. Alleen blijft de urgentie dit keer onduidelijk, waardoor het stuk wat onbeduidend blijft, hoe bezwerend actrices Ellie de Lange en Marit Hooijschuur ook spelen. Op het Boslab Theaterfestival hebben we ons weinig geërgerd, grotendeels vermaakt en soms verwonderd over het niveau van het aanstormend theatertalent.||https://www.volkskrant.nl/cultuur-media/poetische-danscenes-adembenemend-decor-en-soms-een-gebrek-aan-urgentie-op-boslab-theaterfestival~b9081281/
2022-08-11||Guus Kuijer over zijn favoriete klassiekers: ‘Die droevige ezel van Winnie the Pooh: wat een schitterend beest!’||Winnie the Pooh: ‘Hoe gaat het met je?’‘Niet erg hoe’, zei Eeyore. ‘Ik schijn me al heel lang niet hoe te hebben gevoeld.’ Het prachtige bijbelboek over de vrome Job beschrijft hartstochtelijk de onrechtvaardigheid van het ongeluk dat ook de goede mens kan treffen. Het beschrijft hoe de vrienden van Job zijn ongeluk helemaal niet onrechtvaardig vinden, maar een terechte straf omdat hij schuldig is. Het zullen je vrienden maar zijn! Het boek laat dus zien dat jij niet hetzelfde bent als je vrienden, want iedereen is anders en Jobs vrienden zijn verschrikkelijk anders. De schrijver van het boek Job heeft zich afgevraagd hoe het mogelijk is dat een rechtvaardige en almachtige God onrechtvaardigheid toelaat. Job verloor al zijn kinderen door een vreselijk ongeluk en zelf werd hij van ‘voetzool tot kruin overdekt met kwaadaardige zweren’. En hij maar krabben. Zijn vrouw vond dat hij maar beter dood kon gaan en ik kan daarin komen. Zijn ellende was niet om aan te zien. ‘Ook al ben ik onschuldig, hij (God) zal mij schuldig verklaren’, zegt Job. Je krijgt bijvoorbeeld kanker terwijl je gezond hebt geleefd. Wat wij een gezond leven noemen, heette vroeger een vroom leven. Je leefde zoals het hoorde. Als je dan niettemin je geluk verloor en doodziek werd, was dat natuurlijk hoogst onrechtvaardig. Je werd boos en daar kon de schrijver van het boek Job goed in komen. Maar er zullen vrienden zijn die je ziekte proberen te verklaren. Misschien durven ze het niet meteen hardop te zeggen, maar je ziet ze bijvoorbeeld denken: je hebt gevaarlijk werk gedaan en iedereen heeft je daarvoor gewaarschuwd. Het is je eigen schuld. Dat deden de vrienden van Job ook en zij zeiden het hardop, maar Job is het niet met ze eens en dus zegt een van zijn vrienden: ‘Een leeghoofd komt niet tot inzicht.’ Hij scheldt Job uit, hij probeert zijn vriend te vernederen en sommige vrienden vinden dat blijkbaar vriendschappelijk en noemen hun gedrag ‘eerlijk’ of ‘vrijmoedig’. ‘Ik ben je vriend, dus ik moet eerlijk zeggen hoe ik over je denk.’ Misschien denken vrienden van deze tijd stiekem op dezelfde manier over de oorzaken van andermans ongeluk, maar de schrijver van het boek Job laat zien dat Jobs zwerende lichaam is veroorzaakt door een weddenschap tussen het Kwade en het Goede, tussen Satan en God. God doet in dit verhaal mee aan het kwaad. Hij laat Job martelen en zegt ongeveer dit tegen Satan: ‘Wedden dat hij mij ondanks zijn ellende trouw blijft?’ God is dus in dit verhaal geen schepper maar een opschepper die zijn gelijk wil halen bij zijn tegenstander. Dit bijbelverhaal is dus een sprookje, het is geen beschrijving van de werkelijkheid. De schrijver van het boek Job stelde de vraag of het ongeluk je eigen schuld is en hij maakt duidelijk dat Job gelijk had. Het was niet zijn eigen schuld. Hij was een goede man die geen kwaad had gedaan en hij had niet gerookt. Ik werd christelijk opgevoed, maar dit verhaal is mij als kind nooit verteld. Nu ik het te weten ben gekomen, vind ik dit het mooiste verhaal uit de Bijbel, ook al werd het in zijn laatste hoofdstukken vervalst. Eeyore bekeek zichzelf in het water. ‘Erbarmelijk’, zei hij. ‘Zo is het. Erbarmelijk.’ Toen ik voor het eerst Woutertje Pieterse las, in 1966, werd ik me bewust van het grote verschil tussen de gebruikelijke opvattingen over het kind en de werkelijke kinderlijke geest. Dik van der Meulen, die een indrukwekkende biografie schreef over Eduard Douwes Dekker, meende dat Multatuli met Woutertje Pieterse zijn eigen kindertijd had beschreven. Dat lijkt me gedeeltelijk waar. Multatuli heeft duidelijk gemaakt hoezeer het kind wordt onderschat. Ik denk dat ik behoorlijk door hem werd beïnvloed en dat liet zien toen ik Het geminachte kind schreef. Multatuli herinnerde zich hoe pijnlijk zijn kindertijd was geweest, hoezeer hij had verlangd naar liefde en avontuur, terwijl hij voortdurend door bemoeizuchtige truttigheid werd omringd. Ik herkende dat. Mijn kindertijd leek op de zijne, maar ik was me daar niet van bewust tot ik door Woutertje Pieterse werd wakker geschud. Ik heb lang gezocht naar het citaat dat mij het meest heeft verrast. Ik koos tenslotte voor deze paar regels: Bij elke gelegenheid dat Wouter verschil opmerkte tussen mening en uiting, was hij verwonderd, en bijna verbaasd. Toch kwam ’t denkbeeld, dat zij die zich hieraan schuldig maakten, blijk gaven van valsheid, niet in hem op. (…) Hij meende dat het slenteren en draaien en ’t schipperen met halve waarheden, tot de attributen van volwassenheid behoorde en wanneer-i zich rekenschap had kunnen geven van z’n indrukken, zoud-i zich misschien betrapt hebben op de hoogst-onzedelijke wens: Och, wanneer toch zal ik ‘groot’ zijn, en bekwaam zijn om zó te liegen! Je mocht van Multatuli het boek Woutertje Pieterse niet zien als autobiografie. Hij schreef: ‘De door sommigen geopperde mening dat de Wouter-geschiedenis mijn biografie wezen zou, is bespottelijk van ongerymdheid.’ Daar had hij natuurlijk gelijk in. Hij beschrijft het leven van een kind zoals ik dat ook in een aantal boeken heb gedaan. Herinneringen aan gevoelens uit de eigen kindertijd duiken onvermijdelijk op en dragen bij aan de beschrijving van een werkelijkheid, maar dat wil niet zeggen dat het beschrijven van een kinderleven altijd het beschrijven van het eigen leven is. Integendeel. De schrijver heeft beelden nodig die het kinderleven verhelderen en dat zijn vaak noodzakelijke verzinsels. Toch is gemeenschappelijkheid tussen schrijver en personage niet geheel te vermijden. Ik denk dat Multatuli weinig gemeen had met het milieu waarin hij opgroeide en dat was ook het lot van Woutertje, want die had bijvoorbeeld niks met zijn moeder. Dat is een schokkend feit, maar het komt voor. Dat je verschilt van je ouders en dat het verschil niet door de volwassenen wordt opgemerkt, merkte ik toen ik 10 was. Hetzelfde verschijnsel kun je meemaken bij Kees de jongen van Theo Thijssen, maar Wouter was de eerste. Hij maakte mij duidelijk dat het kind een interessant wezen is dat inspirerend kan werken op het suffige leven van de volwassene. ‘Sommigen kunnen niks’, zei Eeyore.‘Kunnen niks van wat?’, vroeg Pooh.‘Vrolijkheid. Zingen en dansen.’ Het taaie ongerief van Theo Thijssen lijkt een boek dat uitsluitend over kleding gaat. Heel merkwaardig. Maar na verloop van tijd drong tot mij door dat kleding niet alleen het uiterlijk bekleedt, maar ook iets van het innerlijk laat zien. Ik vond een mooi voorbeeld toen twee jonge broertjes, Henk en Jopie, die altijd rondliepen met een pet, plotseling door hun ouders een hoed werd opgedrongen. Het was volgens de schrijver Jopie ‘een zwart boerenhoedje’ voor kinderen die nog op de basisschool zaten! ‘Ik kan nog net bijtijds achteruit springen’, schrijft Jopie. Maar zijn jongere broer Henk lukt dat niet. ‘Eén sekonde [later] staat mijn arme broer daar werkelijk met een hoedje op, als een onwezenlijke verschijning; als een wrede bespotting van al wat jongen is. Is dát mijn broer Henk, deze etalage-pop, deze schrikbarende idioot?’ Wat is de bedoeling van de ouders? Dit: zij denken dat jongens er beschaafder uitzien met een hoed dan met een pet. Dus moet er een hoed op, ook al proberen de jongens zich te verzetten. ‘Die schooierige petten hingen me allang de keel uit’, bekent moeder valselijk. Wat een raar verleden is dit! Dit belachelijke geneuzel bestaat nergens meer, zelfs niet tijdens mijn jeugd. Of vergis ik me? Ja, het ging in mijn jeugd niet over hoeden of petten, maar het ging wel over broeken. Ik mocht geen spijkerbroek aan, want dat was een broek voor arbeiders en mijn vader was een deftige belastingconsulent. Ik mocht ook geen lang haar hebben, ik moest regelmatig naar een kapper die mij keurig tot aan de kruin kaal schoor. Van de Beatles werd later stevig geschrokken. Jongens met lang haar! Het petten-en-hoedenprobleem blijft in het boek van Theo Thijssen een flink gedoe. Wanneer de jongens ouder zijn, bijna volwassen, gaan ze gretig hoeden dragen. Maar daar komt het: ‘Moeders geestdrift voor m’n nieuwe hoed is maar matig. Hij is zo opzichtig, beweert ze.’ Je mag natuurlijk niet opvallen, ook niet met een hoed, dat spreekt vanzelf, dat is geen bescheidenheid en bescheiden moet je zijn. Voor mij was dit een hartverscheurend boek. Het gedrag van de mens werd voortdurend beschreven als een pijnlijke zoektocht naar het juiste gedrag, het juiste uiterlijk, de volmaakte kledingtocht en alles mislukte zo goed als altijd. Ik heb denk ik een jaar of dertig met lang haar in spijkerbroeken gelopen. Ik dacht waarschijnlijk dat dat een protest was tegen de nettemensencultuur, maar het was natuurlijk gewoon aanpassing aan wat in de mode was. Ik heb van Theo Thijssen geleerd dat het volgen van de mode het taaie ongerief is van onze cultuur. Pooh: ‘Je kijkt zo droevig, Eeyore.’‘Droevig? Waarom zou ik droevig zijn? Dit is mijn verjaardag.’ In De avonden van Gerard Reve heet de hoofdpersoon Frits, maar volgens mij is deze Frits Gerard. Hij laat met deze Frits zien dat hij anders is dan alle andere mensen, want dat is een geweldige ontdekking. Er bestaan nog steeds mensen die denken dat je niet anders bent dan je ouders, je broers en zusters, misschien ben je zelfs niet anders dan je vrienden en vriendinnen. Luister hoe Frits zijn vader beschrijft. ‘Hij hoort weinig, het is niet de moeite van het noemen waard. Schiet voor de grap een kanon bij zijn oor af. Dan vraagt hij of er gebeld wordt. Hij schept suiker met de dessertlepel. Hij slurpt bij het drinken. Hij laat winden, zonder dat iemand er een nodig heeft.’ Het lijkt of hij zijn vader wil bespotten, maar dat is het niet, hij spreekt zijn verbazing uit. ‘Hij veegt zijn vingers af aan zijn kleren. Maar groot is zijn goedheid.’ Nu over zijn moeder. ‘Ze bakt oliebollen met verkeerde stukjes appel. Ze maakt de kachel aan met een heleboel rook. Ze dacht dat ze wijn kocht, maar het was vruchtensap. Ze is mijn moeder. Zie haar onmetelijke goedheid.’ Het lijkt nogal kinderachtige kritiek, maar het is volgens mij een liefdevolle poging om de verschillen met kleine voorbeeldjes te bespotten en vast te leggen. Misschien probeerde Reve te beschrijven dat de verschillen voor hem pijnlijk waren of absurd. Dat het zijn liefde dreigde aan te tasten en dat hij dat probeerde te bestrijden door de verschillen met humor te verzachten. Het lijken onbelangrijke verschillen. Dit gebeurde er ook. Bij Frits kwam de jazz aan de orde. Zijn ouders en hij luisterden naar de radio. ‘Je moet jazzmuziek proberen te volgen’, zei Frits. Hij zat op een stoel dicht bij het toestel. ‘Kan dat gemier niet af?’, vroeg zijn vader en richtte zich op. ‘Nee’, zei Frits, ‘je moet eens luisteren, dan zal je horen dat het geen onsamenhangend lawaai is.’ Ik heb het idee dat de jazz na de oorlog een groot verschil liet merken tussen de ouderen en de jongeren. Of laat ik het zo zeggen: de jazz verloste ons van nogal benauwde opvattingen over van alles en nog wat. Mijn moeder vond zwarte mensen veel te hard schreeuwen en veel te hard toeteren en toen ik in De avonden las dat de ouders van Frits ook niets voor jazz voelden, luchtte mij dat op. Het verschil was blijkbaar gewoon en ik begon te veronderstellen dat ouders het ook gewoon vinden om van hun kinderen te verschillen. De droefgeestigheid van Eeyore de ezel ontroerde mij toen ik het prachtboek Winnie the Pooh voor het eerst las en ik begreep niet waarom. Herkende ik in de ezel misschien het verdriet dat ik in mezelf onderdrukte omdat ik vrolijk wilde zijn? Ik kon het niet geloven, ik was pas een jaar of 24 en droefgeestigheid had ik volgens mij nog nooit gevoeld, dus waarom ontroerde Eeyore mij? Ik wist het niet, maar mijn ontroering kon ik niet ontkennen, ook al was ik een heel andere ezel dan Eeyore. Het was een ontdekking. Ik ontdekte dat ik in de literatuur ontroerd raakte door begrip te krijgen voor personages die heel anders waren dan ik. Ik ontdekte dat wij allemaal anders zijn, niemand is hetzelfde en dat is wat de literatuur laat zien. De literatuur is dus leerzaam. Ik was een jaar of 25 toen mijn vader zijn jubileum vierde. We dineerden met honderd mensen in een zaal waar jubelende toespraken werden gehouden, want mijn vader was een gewichtige belastingconsulent. Ik moest ook iets zeggen, maar ik had geen verstand van zijn vak, dus ik vertelde dat zijn kinderen, wij dus, stuk voor stuk anders waren. Toen mijn vader aan het woord kwam, vertelde hij nogal driftig dat zijn zes kinderen precies hetzelfde waren als hij. Ik was een lezer. Hij niet. Hij las alleen de Bijbel. De literatuur leert ons dat niemand hetzelfde is en dat bijna iedereen de moeite waard is. Neem bijvoorbeeld die droevige ezel van Winnie the Pooh. Wat een schitterend beest! Wat een opzienbarende droefheid! Dit boek las ik veel later, ik was denk ik een jaar of 60. Ik ontdekte voor het eerst dat er in de literatuur wonderen kunnen gebeuren waar je misschien niet in gelooft, maar die toch een rol kunnen spelen die een bevrijdende werking heeft. Er gebeuren in dat boek allerlei onmogelijke gebeurtenissen, er bestond bijvoorbeeld een man van 200 jaar, maar ik zal een wonder beschrijven dat op mij de meeste indruk heeft gemaakt en dat ervoor heeft gezorgd dat ik zelf ook meer durfde te laten gebeuren in een boek van mij: Het boek van alle dingen. Het gaat over Remedios de Schone, een vrouw die blijkbaar in staat was om ‘iedereen voor gek te zetten’. Maar dat was niet haar enige kunde. Door haar ongelooflijke schoonheid was ze onbereikbaar, want ‘mannen eisen veel meer dan je denkt’ en zij wilde blijkbaar niet aan hun eisen voldoen, wat mij wel verstandig leek. Met haar veel te verrukkelijke schoonheid viel blijkbaar moeilijk te leven, dus wat was haar oplossing? Op een dag stond ze samen met twee andere vrouwen ‘een zwaar linnen laken’ te vouwen in de tuin. Het laken vertoonde vreemde krachten waarmee het zich uit de handen van de vrouwen trok, het laken liet hen dus los, maar Remedios de Schone begon met behulp van het laken op te stijgen. Zij wuifde naar de vrouwen terwijl zij wegwaaide door het klapwieken van het laken. Ze steeg op naar ‘de hoge luchten waar zelfs de hoogste vogels (…) haar niet meer konden bereiken.’ Remedios was blijkbaar veel te mooi om op de aarde te blijven rondtollen, voortdurend begeerd door mannen met wie ze niks te maken wilde hebben. Ze ging ervandoor. Ze verloste zichzelf door vrolijk ten hemel te varen. Als je zoiets leest, geloof je dat dan? Natuurlijk niet. Het beschrijft een ontsnapping. Een heerlijke ontsnapping.||https://www.volkskrant.nl/cultuur-media/guus-kuijer-over-zijn-favoriete-klassiekers-die-droevige-ezel-van-winnie-the-pooh-wat-een-schitterend-beest~bf09aec18/
2022-08-11||Tijdens een bloedstollende rally schopte ik mijn sloffen uit, dan maar op sokken||We zijn nooit fanatiek, hier, behalve met schaken en tennissen. Schaken hebben we helemaal aan het begin gedaan, even nieren proeven. Twee lange partijen die ik allebei verloor. Genoeg nieren. Tennissen doen we vaker, al een jaar of zo elke week, 52 keer dus. ‘En 52 keer heb jij verloren.’ ‘Ho', zeg ik, ‘nee, twee keer gelijkspel, ik een set en jij een set!’ ‘Jawel, maar ik had meer games.’ Tijdens die potjes, waar we van tevoren altijd veel zin in hebben, is de sfeer niet snijdbaar. Onder de sfeer zou je wel een mooie schuilkelder kunnen bouwen. Jet wil met 6-0, 6-0 winnen, wat zelden lukt, en ik wil gewoon winnen, wat nooit lukt. Zeg ik het zo goed? ‘Uitstekend.’ Tijdens de wedstrijd wordt er niks gezegd dat niet gaat over in of uit. Nou ja, de stand. Tenminste, als degene die geacht wordt de stand te roepen, voor staat. Anders denk je de stand er maar even zelf bij. En soms, heel soms, zegt iemand: ‘Leuke rally.’ Maar alleen, is mij opgevallen, als de spreker die rally gewonnen heeft. Maar goed, over in of uit knopen we dan juist weer intensieve gesprekken aan. Is ook interessant, natuurlijk. En slecht geregeld, trouwens – bijzonder slecht. Vuistregel schijnt te zijn dat degene die er met zijn neus bovenop staat het laatste woord heeft, want vanuit de verte moet je niet zeiken. Maar ja. Dan moet je elkaar wel vertrouwen! Jet: ‘Mij kun je blindelings vertrouwen.’ ‘Mij ook.’ Opgelost. Nee, niet. Ik denk serieus dat fake news begonnen is op tennisbanen zonder umpire en zes lijnrechters en als toetje Hawk-Eye, een schitterend systeem met zes camera’s en een computer. ‘Vraag maar aan Sinterklaas.’ ’s Avonds, weer ten kastele, het gravel neergestreken, zeg ik: ‘Wel logisch dat ze bij Wimbledon zes lijnrechters en een umpire hebben, en ook nog een baas van de umpire. En Hawk-Eye. Zonder zouden er doden vallen. Ik bedoel, zo’n Djokovic, met z’n dure racket, die springt zo over het net en ramt met 250 per uur je kop aan frieten.’ ‘Getver.’ ‘Kopfrietjes? Zo’n umpire zit echt niet zomaar op een stoel van 5 meter. Ik zie het al bij voetbal, een scheidsrechter op stelten.’ In de winter krijgt Jet gele vingers, een erkend syndroom. Voelt ze d’r racket nauwelijks. Daar liggen mijn kansen. Gratis games! Maar sinds kort heeft ze elektrisch verwarmde handschoenen. Steffi Robocop, zeg ik ervan, maar ook: ‘Doping.’ ‘Dan zijn jouw oude tennissloffen ook doping.’ ‘Nee, die trok ik uit, juist. Zie jij weleens iemand z’n doping uitspugen?’ Wat er was, we gingen gezellig tennissen, toen ik, thuis nog, alvast mijn voetenwerk oefende, kleine pasjes, tsjop-tsjop, en daarbij keihard mijn teen stootte. Oef, dat ging me parten spelen. Ik kon alleen nog mijn ouwe Adidasjes verdragen. Maar op de baan ging het slecht, in no time stond het 5-0. Dus moest ik het wel op mijn sloffen gooien! Geen grip! Ik glij alle kanten op! Er zitten gaten onder! Hoewel het echt wel een beetje waar was, serieus, draaide de gehaktmachine gewoon door. Dus wat doe je dan, je maakt een dramatisch gebaar. Tijdens een bloedstollende rally schopte ik, op zich virtuoos, mijn sloffen uit, dan maar op sokken, en hop, meteen een dropshotje en hop, een lob, pak aan, wat een verschil, game Peter!||https://www.volkskrant.nl/mensen/tijdens-een-bloedstollende-rally-schopte-ik-mijn-sloffen-uit-dan-maar-op-sokken~bc2bf56c/
2022-08-11||Dit zijn de beste films, popalbums, series en boeken van 2022 – tot nu toe||Nu we weer elke week worden overvallen door ouderwetse keuzestress en een overvolle culturele agenda is het lastig om terug te halen dat dit jaar heel anders begon. Het begon ermee dat er voorlopig niet veel zou beginnen. Pas op 25 januari kon er weer van alles open, maar onder voorwaarden die voor een groot deel van het culturele leven nauwelijks een uitweg boden. Om 22.00 uur moest alles weer dicht bijvoorbeeld; de nacht was nog altijd op slot. Theaters en andere podia konden nog steeds geen kant op. 2022: het jaar van de haperende start. Maar toen het eenmaal echt op gang kwam, kreeg het jaar al snel het karakter van een ademloze inhaalrace, waar we op dit moment nog middenin zitten. Beschouw deze (zo ongeveer) halfjaarlijsten met de beste boeken, popalbums, series en films maar als een handreiking, waarmee u voor de komende maanden op ideeën wordt gebracht. Het is, in tegenstelling tot onze jaarlijsten, allemaal wat minder definitief, niet dichtgetimmerd door panels van kenners die alles hebben uitgediscussieerd. We hebben gekeken naar onze eigen recensies en lijsten van tien titels (in willekeurige volgorde) samengesteld. Kijk, als we eerder dit jaar iets vijf sterren waard vonden, dan gaan we daar nu niet moeilijk over doen. Maar er zitten ook wat persoonlijke hints tussen, soms aan onszelf: deze hadden we in eerste instantie over het hoofd gezien, maar verdient echt een plek in de lijst. En het is een geheugensteuntje: natuurlijk, het seriejaar begon op de NPO met dat opvallende We Are Lady Parts. Je zou het bijna zijn vergeten met dat overweldigende aanbod. En in die eerste maand zagen we ook de meesterlijke Noorse speelfilm The Worst Person in the World (‘een instant-klassieker’, volgens de Volkskrant). We zijn er nog steeds niet helemaal uit wat de pandemie en de lockdown structureel gaan betekenen voor de cultuursector, in Nederland en wereldwijd. In streamingland groeiden de bomen naar de hemel, totdat dat niet meer het geval was. Netflix verloor voor het eerst abonnees en ging bezuinigen. De nieuwe entertainmentreus Warner Bros Discovery, thuisbasis van HBO Max, nam een paar drastische besluiten (en gooide het al voltooide Batgirl het raam uit). En terwijl het postuum van de bioscoopsector hier en daar al geschreven was, bleek nota bene Tom Cruise de reddende engel, met, nota bene, de terugkeer van Top Gun. Een film die jaren op de plank had gelegen om te zorgen dat hij wereldwijd in de bioscoop – en nergens anders – uitkwam. En zo bevindt Cruise zich in dit eerste half jaar in het gezelschap van Ramsey Nasr (Het jaar van Fortuyn), de Spaanse furie Rosalía (Motomami) en Michel Houellebecq (Anéantir, voorlopig nog even in het Frans), die, als de tekenen niet bedriegen, van 2022 een topjaar in de cultuur gaan maken. De geplaagde muzieksector kwam los en de wereldsterren gingen weer op tournee. Meestal tot vreugde van alle betrokkenen, soms ook niet. Nieuwe poproyalty diende zich aan, in binnen- en buitenland, maar aan het eind van het liedje schreed Beyoncé binnen en verklaarde dat de Renaissance was begonnen. (MM) Joachim Trier Het lichtknopje! Het moment waarop dertiger Julie al dagdromend met één klik van de schakelaar de tijd stilzet om uit te vogelen of die andere jongen inderdaad leuker is, comprimeert de speelse verteldrang en visuele brille van het Noorse superduo Joachim Trier (regisseur) en Eskil Vogt (scenarist) tot een scène die zich laat kijken als opzichzelfstaande film. En dit is slechts een van de vele treffende en originele vondsten waarmee ze in hun romkom-deluxe het bestaan verbeelden van een in levenskeuzen verdrinkende millennial. Juho Kuosmanen Hoe smakelijk ongepolijst én verrassend teder een geijkt verhaal kan zijn over twee tegenpolen die elkaars overeenkomsten ontdekken, bewees Finlands finest Juho Kuosmanen met zijn aan boord van de Moermansk Express gesitueerde treinfilm. De Finse Laura laat haar geliefde achter in Moskou om in het hoge noorden zogenaamd een verzameling rotstekeningen te bekijken. De slaapcoupé wordt noodgedwongen gedeeld met de jonge Russische mijnwerker Ljoha, een bezopen seksist. Wat volgt, is ontroerend mooi. Apichatpong Weerasethakul Van al haar optredens in het werk van dwarse regisseurs (Lynne Ramsay, Bong Joon-ho, deze ruimte is te klein om ze allemaal te noemen) is Tilda Swintons samenwerking met Apichatpong Weerasethakul de wonderlijkste van allemaal. De filmmaker-mysticus ontworstelde zich aan het juk van de Thaise junta en belandde met Swinton in Colombia, waar hij via de geluidshallucinaties van zijn hoofdpersonage en zijn eigen slaapwandellogica diep afdaalt in de herinneringen van het land. Wie zich ervoor openzet, ziet niets minder dan tovenarij. Pieter-Rim de Kroon Zonder gebruik van commentaarstem of sturende muziek deed Pieter-Rim de Kroon met zijn Waddendocumentaire wat meer natuurfilmers zouden mogen doen: volledig vertrouwen op de kracht van beeld en geluid. ‘Waren de beelden van Silence of the Tides niet zo overweldigend en beeldschoon, dan zou je geregeld je ogen sluiten en alleen maar luisteren’, schreven we eerder, want de 128 geluidssporen van het Dolby Atmos-geluidssysteem in de bioscopen werden volwaardig benut. Prettige bijkomstigheid in zware post-lockdowntijden: u vond dit relatief massaal de aanschaf van een bioscoopkaartje waard. Ryusuke Hamaguchi Wat een jaar is 2022 voor de tot voor kort nagenoeg onbekende Japanner Ryusuke Hamaguchi. Zijn drie uur durende, op drie korte verhalen van Haruki Murakami gebaseerde Drive My Car (met lange autoritten, cassettebandjes en repetities van Tsjechovs Oom Wanja als medicijn tegen sluimerende rouw) werd in maart bekroond met de Oscar voor beste internationale film. In de slipstream van al dat moois dook met drieluik Wheel of Fortune and Fantasy en Asako I & II pardoes ook zijn eerdere werk op in de bios. Sam de Jong Filmt er iemand zoals De Jong? De retorische vraag in de recensie van Met mes was een groot compliment aan ’s lands meest tegendraadse filmtalent. Sam de Jong keerde na zijn bewierookte stadssprookje Prins (2015) en een wat minder geslaagde New Yorkse uitstapje Goldie (2019) terug naar bakermat Amsterdam-Noord, met een in pastel- en zuurstokkleuren ondergedompelde televisie-, film- en jongerencultuursatire. Zonderling, absurd én verkwikkend raak: wat betekent authenticiteit voor het oog van een draaiende camera? Dan Kwan en Daniel Scheinert Een sprankelend voorbeeld voor de fabrikanten van superheldeneenheidsworst. Zelfs de lengte (140 minuten) was bij nader inzien best treffend: de film heet tenslotte Everything Everywhere All at Once. Regisseurs Dan Kwan en Daniel Scheinert gaan zich heerlijk te buiten aan de zotte missie van een Amerikaans-Chinese wasserette-uitbaatster (Michelle Yeoh) die de ongelimiteerde mogelijkheden van pendelen tussen universums ontdekt. En ze laten zien wat er gebeurt wanneer niet elke visueel spectaculaire scène wordt dichtgesmeerd met de duurste special effects. Joseph Kosinski Als iemand de bioscopen weer aantrekkelijk kan maken voor het grootst denkbare publiek, dan zou het Tom Cruise (60) zijn. Vond onder meer Tom Cruise zelf. De superster-extraordinaire verviel tijdens de wereldpremière van zijn Top Gun-vervolg in Cannes niet in rariteiten uit het verleden en zag toe hoe zijn filmfeestje werd opgeluisterd door een luchtshow met acht straaljagers. Zou de cinema nu écht zijn teruggekeerd? Aan de film lag het zeker niet. Die is rechtdoorzee, spectaculair en baadt in nostalgie – in een opmerkelijk smaakvolle variant. Michelangelo Frammartino De onderneming van de Italiaan Michelangelo Frammartino klinkt als gekkenwerk: met twaalf acterende speleologen en een handvol crewleden daalde hij af in de 687 meter diepe Abisso del Bifurto, een darmvormig grottenstelsel in Calabrië dat tijdens een expeditie in 1961 voor het eerst in kaart werd gebracht. Met Il buco recreëerde hij die missie én brengt hij film terug tot de naakte essentie: de grot is het zwarte canvas waarop Frammartino schildert met licht. Gu Xiaogang Een van de parels in het previously unreleased-programma van het Amsterdamse Eye, dit familiedrama. Een debuut, al oogt de film geen moment zo, waarin de gevolgen van gentrificatie en de kloof tussen generaties in China door verschillende personages ongemerkt soepel naar het persoonlijkste niveau worden gebracht. Zeldzaam fraai, hoe binnen de contouren van één familie zo veel sociale en maatschappelijke ontwikkeling is te zien. Daar valt wellicht een glimp van de moderne Chinese ziel op te vangen. (BJB) Harry Styles Pop is gelukkig ook nog gewoon muziek om blij van te worden, om de ramen bij open te zetten en een partij mee te brullen. Harry Styles ontpopt zich in 2022 tot een van de grootste mondiale popsterren met een album dat het vrijgevochten en liefst wat onaangepaste leven viert – waarvoor de mens dezer dagen helaas steeds harder moet knokken. Dertien briljante popliedjes, met gevoel voor traditie en de zegeningen van de rijk geproduceerde pop van de jaren zeventig tot nu. Nilüfer Yanya Haar stem klinkt ingetogen, soms wat onderkoeld, maar wat een indruk maakt de Engelse Nilüfer Yanya op haar album Painless. Vooral haar soms roffelende, dan weer hoekige maar altijd uit duizenden herkenbare gitaarwerk is aangrijpend, en maakt dat liedjes als The Dealer juichend uit de speaker springen. Wie Painless op repeat zet, hoort bloedmooie details in haar strakke en frisse indietracks, en kan ook de goudeerlijke teksten op zich in laten werken. ‘Muziek is de enige plek waar ik eerlijk durf te zeggen hoe ik mij voel’, zei de zangeres in de Volkskrant. We moeten luisteren. Fontaines D.C. De (geo)politieke omstandigheden zullen er iets mee te maken hebben, maar de zwartgallige postpunk, groot in de jaren tachtig, blijft ook in de revivalmodus rauw en indringend. Maar vooral ook opwindend, bewijst de Ierse band Fontaines D.C. Hun Skinty Fia kruipt dreigend tussen de oren en daarna onder de huid. Op festival Best Kept Secret bleek al dat Jackie Down the Line en Big Shot kunnen worden bijgeschreven in de canon van tijdloze punkanthems, die we bij een volgende revival als nieuwe klassiekers van het genre mogen beschouwen. Big Thief Big Thief hield al even huis in de pop, maar 2022 is echt het grote doorbraakjaar. Dankzij de fenomenale, lijvige plaat met de al net zo forse titel Dragon New Warm Mountain I Believe in You, maar ook vanwege de vijfsterrenshows die de Amerikaanse band speelde in het club- en festivalcircuit. Wat een band. De gitaarpartijen en zanglijnen van Adrianne Lenker en Buck Meek zijn zo hemeltergend mooi, en de dwarrelende liedjes krijgen na meerdere draaibeurten een toch zo stevige grond onder de voeten, dat het bijna niet anders kan of je plaatst Big Thief in het rijtje met de allergrootste bands uit vijftig jaar muziekgeschiedenis. Waar eindigt dit? Kendrick Lamar Geen makkelijk album, maar wel een groots muziekwerk, waarvoor je al een halfjaar nodig hebt om het helemaal te doorgronden. Lamar komt niet met een handvol nieuwe hiphophits, maar met een persoonlijk meesterstuk, waarin hij zichzelf en het land waarin hij woont niet spaart. Mr. Morale & the Big Steppers klinkt soms als een hoorspel, wat het leven ook voor de luisteraar best moeilijk maakt, maar Lamar laat vooral horen dat hij zich niets laat voorschrijven door muziekwetten of stijlafspraken, en dat hij is uitgegroeid tot de belangrijkste muzikale geschiedschrijver van het Amerika van nu. Rosalía De Spaanse ster blijft presteren, ondanks een moordend tourschema en een net zo moordende media-aanwezigheid. Na de doorbraakplaat El Mal Querer uit 2018 overtreft de Barcelonese zangeres zichzelf met een verbluffend album, waarin zij opnieuw hiphop en flamenco mengt, maar nog veel verder uit de rails van de gangbare pop vliegt. Op Motomami scheurt ‘La Rosalía’ op haar achterwiel door de reggaeton en avantgardistische pop, langs brute dance, Zuid-Amerikaanse folk en nachtclubjazz. En toch blijft Motomami een samenhangend album vol stampende hits, waarin niet wordt getreurd, maar vooral veel vrouwelijke slagkracht wordt gevierd. Black Country, New Road Die postpunkrevival, daar komen we dus nooit meer vanaf. Gelukkig maar, want ook het Londense gezelschap Black Country, New Road, een band van zeven personen sterk, maakte een juweel van een album. Waarop de grenzen van die goede oude postpunk overigens ver worden overschreden. Het gitaarorkest stort zich op poëtische mijmering en muzikaal experiment waarin saxen, violen en piano’s om elkaar heen cirkelen in draaikolkjes van folk en minimal music. De voordrachtskunst van zanger Isaac Wood grijpt je bij de keel, in het prachtlied The Place Where He Inserted the Blade. Vlak voor dit album verscheen, maakte hij bekend uit de band te stappen. Nog een reden om Ants from Up There kapot te knuffelen. The Delines De roots- en soulband The Delines, waarin schrijver Willy Vlautin zich laat vertolken door de prachtige soulstem van Amy Boone, reist op The Sea Drift langs de Amerikaanse Golfstaten, langs de aftandse stadswijken en vervallen pretparken aan het strand. De observaties van Vlautin zijn pijnlijk mooi en trekken een spoor door ieders gevoelsleven, bij goed gedoseerde strijkers en blazers en af en toe een beschonken barpiano. Wie het droog houdt bij het hartverscheurend melancholieke All Along the Ride, heeft een hart van steen. Pusha T Niet bepaald een nieuwkomer in de hiphop, deze Terrence LeVarr Thornton alias Pusha T. Met zijn broer Gene vormde hij midden jaren negentig het duo Clipse en daarmee – én met de hulp van vriend, mentor en producerend popgenie Pharrell Williams – knalde Pusha T er rond de jaren nul de ene na de andere hiphophit uit. Op zijn nieuwe solo-album It’s Almost Dry klinkt dezelfde opwinding van zijn oudere muziekwerk, bij pakkende hooks, dikke soulsamples en teksten over de worstelingen van het leven, die je ook niet meer loslaten. Zo veel indrukwekkende en gewoon puur lekkere tracks op één hiphopalbum: dat we dat ook in 2022 weer mogen meemaken. Met dank aan Kanye West, en ook weer die verdraaide Pharrell Williams aan de knoppen. Wet Leg Het scheppingsverhaal van het Britse duo Wet Leg is prachtig, ook daarom houden we zo van dit bandje. De vriendinnen Rhian Teasdale en Hester Chambers uit Isle of Wight zagen de band Idles spelen op een festival, vanuit een reuzenrad, en zeiden tegen elkaar, op 20 meter boven zeeniveau: ‘Dat zou gaaf zijn, ook in een band spelen.’ Ze pakten een notitieblok en gingen liedjes schrijven. Op de titelloze debuutplaat vliegen de knisperende gitaarpunkpoptracks ons om de oren, van de ongenaakbare indiehit Chaise Longue tot het meezingspektakel Wet Dream. Humor, hitkracht, onversneden popplezier. (RvG) NPO Plus Dat was een goed begin van het jaar. Schrijver en regisseur Nida Manzoor (met een Pakistaanse achtergrond en opgegroeid in Singapore en Londen) sleept ons mee in de avonturen van een beginnend punkbandje in Londen – korte pauze – bestaande uit moslima’s. Manzoor schreef zelf het repertoire voor de band, zoals het nummer Ain't No One Gonna Honour Kill My Sister But Me. Centrale figuur is microbioloog Amina (Anjana Vasan), gevangen tussen permanente podiumvrees en de zoektocht naar een grote liefde. Aanstekelijk, ontroerend, en hoe vaak kun je met je eigen vooroordelen om de oren worden geslagen? Leve de herrie! Ziggo Een krankzinnig ambitieuze poging om greep te krijgen op de inmiddels niet meer totaal ondenkbare vraag over hoe de wereld eruit zal zien als ons tijdperk voorbij is. Gebaseerd op de succesvolle roman van Emily St. John Mandel volgen we een aantal personages die elkaar rond een voorstelling van King Lear aantreffen, vlak voordat een pandemie de wereldbevolking zal decimeren. Sprong in de toekomst, waar we onder meer een rondtrekkende theatergroep in een verlaten Amerika volgen. Welke rol theater, en Shakespeare in het bijzonder, in de toekomst speelt, leidt weer tot overpeinzingen over wat ons mens maakt. Makers springen virtuoos door de tijd heen en weer, wat aanstuurt op een zeldzaam aangrijpende apotheose. HBO Max De flamboyante stijl van Adam McKay (The Big Short) doet het ook prima in zijn dramaserie over het basketbalseizoen 1979-1980, toen zakenman Jerry Bus (John C. Reilly) het zieltogende LA Lakers kocht en er een dosis showbusiness aan toevoegde. De acteurs slagen er wonderwel in om overtuigend de atletische reuzen van het basketbalveld binnen en buiten de lijnen te spelen, met als centrale dynamiek de tegenstelling tussen het volledig van zichzelf overtuigde groentje Magic Johnson (Quincy Isaiah) en de boeddhistische veteraan Kareem Abdul-Jabbar (Solomon Hughes). De Boogie Nights-vibe is ook nooit ver weg. NPO Plus Het jaar van Fortuyn kwam als een donderslag bij heldere hemel. Een subtiel, genuanceerd en tegelijk uitzinnig script van Nathan Vecht en Pieter Bart Korthuis, met een aantal van onze topacteurs in de rol van hun leven. Een onvergetelijk portret van de Nederlandse samenleving in het jaar dat de aanloop zou vormen naar de moord op Pim Fortuyn. Alle details en bijrollen kloppen, maar het was centrale trio (Jeroen Spitzenberger als Fortuyn, Ramsey Nasr als Ad Melkert en Fedja van Huêt als Mat Herben) dat de show stal. Geen cabareteske typetjes, maar een noodlotsdrama van de bovenste plank. Netflix Laten we het beschouwen als een geslaagde herstart, nadat de eerste Nederlandse Netflix-serie (Ares) niet zo'n succes was. Dirty Lines is de dramatisering van een kort en hevig hoofdstuk van de Nederlandse sekslijnenindustrie in de jaren tachtig, de prehistorie van het internet. De makers gaan vol voor het jarentachtiggevoel en de jonge cast excelleert met Minne Koole, Joy Delima en Julia Akkermans voorop. Het ingebakken seksisme wordt mooi geïroniseerd door de slimme voice-over van Marly (Delima), die terugkijkt op de jaren toen iedereen nog een vaste lijn had. De Volkskrant noemde de serie ‘verkwikkend en onweerstaanbaar’. Apple TV Plus Dit jaar doken we onder in de dystopische kantoortuin van Severance. Briljante cast, vormgeving en muziek, en een verhaal dat aan het slot van dat eerste seizoen nog maar nauwelijks de potentie van het uitgangspunt had aangeboord. ‘Severance’ (‘scheiding’) is een procedure waarbij werknemers van het mysterieuze techbedrijf Lumon Industries een chip krijgen ingeplant zodat ze buiten de muren niet weten wat ze daarbinnen doen, en andersom. Een wereld van ‘innies’ en ‘outies’, waarin Lumon Industries lijkt te staan voor alles wat we verleidelijk en angstaanjagend vinden aan big tech. Zijn we zelf niet die werkbijen met dat dubbele leven? We hebben ons zelden zo op een volgend seizoen verheugd. Netflix Op het moment van schrijven zitten we er nog middenin. Half augustus wordt de laatste aflevering online gezet en dan komen de avonturen van Saul Goodman, zo veel meer dan een spin-off van Breaking Bad, ten einde. Better Call Saul had altijd fans, maar ergens in het voorlaatste seizoen, toen onze geliefde advocaat in kwade zaken (Bob Odenkirk) samen met zijn echtgenoot Kim (Rhea Seehorn) definitief naar de duistere zijde overstak, kwam de serie in een soort stroomversnelling waar we nog steeds niet uit zijn. In de verte horen we het donderen van een waterval. Better Call Saul wordt lastig te kloppen dit jaar. Disney Plus De opkomst en ondergang van Elizabeth Holmes, een jonge techondernemer die heel even de nieuwe Steve Jobs leek voordat ze wegens fraude voor de rechter werd gesleept, blijft ons bezighouden. Na vele krantenprofielen, boeken, een documentaire en een podcast was The Dropout een fascinerende dramatisering (gebaseerd op de podcast) van het leven van Holmes, niet in de laatste plaats door de overtuigende rol van Amanda Seyfried. Minder een ontmaskering van een fraudeur dan een soms verbijsterend portret van de opportunistische wereld van de techstart-ups. Netflix Dat was nog eens een verrassing. Borgen, tien jaar later, oftewel Borgen – Power & Glory, ook wel Borgen 4, bleek een geweldige (Deense) serie te zijn, die ook zonder voorkennis van die eerste drie klassieke seizoenen bekeken kon worden. Dat neemt niet weg dat in het kielzog van het nieuwe seizoen ook de oude seizoenen een Netflix-hit werden. De oorspronkelijke schrijver Adam Price schreef een slim, geestig en relevant script over de spanning tussen politiek en idealen, waar ook nog eens een geslaagde romkom in verborgen zat. Maar het is natuurlijk vooral de triomfantelijke terugkeer van Sidse Babett Knudsen in de rol van Birgitte Nyborg (als minister van Buitenlandse Zaken) die Borgen zo sterk maakt. Disney Plus Het Amsterdam waar de helden van Atlanta, een van de beste series van de laatste jaren, in verzeild raken is zowel herkenbaar als een surrealistische droomwereld, waar de viering van Sinterklaas wordt gefileerd in de aflevering Sinterklaas Is Coming to Town. Laten we zeggen dat de Nederlanders er niet helemaal goed afkomen. Na het briljante tweede seizoen over een rapper uit Atlanta (Brian Tyree Henry), zijn manager (Donald Glover, ook de man achter de serie) en hun entourage wordt in dit derde seizoen heel snel geschakeld. Elk verhaal kan nu worden verteld onder het Atlanta-label, en in elke aflevering worden pijnlijke waarheden met het grootst mogelijke plezier en venijn opgediend. (MM) Hanya Yanagihara Het literaire jaar 2022 begon meteen lekker met de nieuwe romans van Hanya Yanagihara en Michel Houellebecq, twee auteurs die (kort door de bocht) de stand van hun land ter discussie stellen. Yanagihara brak in 2015 internationaal door met Een klein leven en Naar het paradijs werd eveneens juichend ontvangen, ook in onze Volkskrant Leesclub. Dat Naar het paradijs eindigt in een door epidemieën geteisterd Amerika heeft niets met covid-19 te maken: Yanagihara’s vader was oncoloog, zelf was ze als kind ernstig ziek, ziekten interesseren haar nu eenmaal. Het belangrijkste punt dat ze met haar boek wilde maken is dat vooruitgang geen garantie voor verlichting is: ‘Een zekere staat van verlichting kan gemakkelijk omslaan en teniet worden gedaan.’ Michel Houellebecq As we speak zit in het snoezige Bourgondische stadje Autun Martin de Haan te zwoegen op de Nederlandse vertaling van misschien wel Houellebecqs meest liefdevolle, ontroerende en intieme roman tot dusver, al zou je dat van een boek met deze titel (anéantir betekent ‘vernietigen’) misschien niet verwachten. Tegen Le Monde zei Houellebecq in januari dat ‘mensen aan het lachen en huilen maken’ altijd zijn onderliggende doel is: ‘Als ik dat niet kan, ben ik niet gelukkig.’ Nog vier maandjes geduld. Mariken Heitman ‘We categoriseren ogen als blauw of bruin, een grove indeling, want we weten dat ieder paar ogen uniek is. Blauw is een benadering, zoals vrouw dat zou moeten zijn.’ Twee sleutelzinnen in Wormmaan, dat weliswaar dateert uit 2021, maar waarvoor aan bioloog en schrijver Mariken Heitman dit voorjaar de Libris Literatuurprijs 2022 werd toegekend. De verteller is een vrouw wier identiteit door de buitenwereld voortdurend ter discussie wordt gesteld omdat ze zich niet kleedt of gedraagt zoals ‘men’ van vrouwen verwacht. Intelligente, actuele en prachtig geschreven roman over wie wij zijn, en over de denkfout onder de antwoorden die doorgaans op die vraag worden gegeven. Luigi Pirandello Nieuwe bloemlezing van de verhalen van de Italiaanse Nobelprijswinnaar Luigi Pirandello (1867-1936), die ons een eeuw nadat ze werden geschreven nog veel leren over het menselijk getob, op een manier die je humoristisch zou noemen als dat niet zo’n ontoereikend woord was. Eerste zin van het eerste verhaal: ‘Het is een oude gewoonte van me om de personages van mijn toekomstige verhalen elke zondagochtend audiëntie te verlenen.’ Geweldig vertaald door Yond Boeke en Patty Krone, dat ook nog. David Graeber en David Wengrow Het begin van alles van antropoloog en anarchist David Graeber en archeoloog David Wengrow begon als zoektocht naar de oorsprong van maatschappelijke ongelijkheid. In de tien jaren waarin Graeber en Wengrow eraan werkten – Graeber overleed drie weken na voltooiing – werden ze ambitieuzer en besloten ze maar meteen de hele geschiedenis van de mensheid te herschrijven. Dat is niet helemaal gelukt; wel haalt het duo talloze mythen over ons verre verleden onderuit en alleen al daarom is Het begin van alles een feest. Yuval Noah Harari, maar beter. Anjet Daanje Anjet Daanje is een echte bèta en als haar moeder niet zou hebben gezegd dat ze gevoel had voor taal, was ze misschien nooit gaan schrijven – leve de moeders! Een paar jaar geleden brak ze door met De herinnerde soldaat, uitgekomen bij de kleine, in Groningen gevestigde uitgeverij Passage, nadat uitgever Thomas Rap haar had laten weten geen brood meer in haar werk te zien – leve Passage! Ze heeft een hekel aan optredens (‘achteraf denk ik: wat heb ik voor stomme dingen gezegd?’) en ook dat maakt haar zo leuk. Leve Anjet Daanje! Mustafa Stitou Als puber kwam Mustafa Stitou na een voetbalwedstrijd thuis met een vreemd, koortsig gevoel: de niet te onderdrukken drang om iets op te schrijven. Dus dat deed hij. Daarna kwam de poëzie in zijn leven. Zijn eerste dichtersliefde was de begin deze zomer overleden Remco Campert, en op zijn beurt verwelkomde Campert de debuterende Stitou in 1994 met een hartelijk ‘eindelijk weer een dichter!’. Op 1 april verscheen zijn nieuwe bundel Waar is het lam en die is, oordeelde onze poëzierecensent Geertjan de Vugt, niet gewoon goed maar ontstellend goed. Frans de Waal Waarin onderscheiden mensen zich van andere dieren? Primatoloog Frans de Waal wijdt zijn leven aan het formuleren van antwoorden op die vraag. In Gender buigt hij zich over man-vrouwverschillen bij mensapen, en die zijn lang niet zo groot als vaak wordt gedacht. Voorts kennen bonobo’s en chimpansees ook queers, maar anders dan bij mensen worden deze dieren niet van etiketten voorzien, niet gepest en al helemaal niet buitengesloten. Bart van der Boom In januari veegde de Leidse historicus Bart van der Boom de vloer aan met het veelbesproken onderzoek, door een coldcaseteam, naar het verraad van Anne Frank. Een onzinverhaal, herhaalde hij drie maanden later nog eens in zijn boek over de Joodse Raad. Dat die Raad al jaren in een kwaad daglicht staat, is volgens Van der Boom niet terecht. Voor een juist oordeel heb je niets aan wijsheid achteraf, maar moet je terug naar de kennis van toen. Lúcio Cardoso Uitgebracht in 1959 en nu pas in het Nederlands vertaald, door Harrie Lemmens. Bij verschijning van Kroniek van het vermoorde huis reageerden de critici geschokt, niet in de laatste plaats vanwege de breed uitgemeten seksuele relatie tussen een moeder en haar 16-jarige zoon. Maar na zijn dood zou Cardoso’s roman uitgroeien tot een klassieker van de moderne Braziliaanse literatuur. En terecht, schreef criticus Maarten Steenmeijer: het is een verpletterende roman. (WdR)||https://www.volkskrant.nl/cultuur-media/dit-zijn-de-beste-films-popalbums-series-en-boeken-van-2022-tot-nu-toe~b2767a5b/
2022-08-11||De beste series deze week:  Irma Vep en Trainwreck, over Woodstockfestival ’99||De documentaire (Jamie Crawford, Netflix, drie afleveringen, non-fictie) toont waarom het Woodstockfestival in 1999, dat werd georganiseerd om het succes van het legendarische festival uit 1969 nieuw leven in te blazen, zo rampzalig verliep. Hier was sprake van een man made-ramp, grotendeels toe te schrijven aan een gebrekkige, vooral op geld beluste organisatie. ‘Nog één keer Woodstock, het voelde als een laatste kans om het festival der festivals te organiseren. Bovendien had net de eerste grote school shooting in de VS plaatsgevonden. De organisatie verlangde terug naar de ‘love and peace’ van Woodstock. Maar al snel zie je dat het hoofddoel toch vooral was om flink te cashen. Zo werd het festival op een oude luchtmachtbasis georganiseerd, niet op de oorspronkelijke locatie, zodat mensen die geen kaartje hadden door hekken en prikkeldraad buiten werden gehouden. Vrij cynisch natuurlijk, om een festival dat om liefde en vrede draait te organiseren op een voormalige luchtmachtbasis. ‘De mengeling van naïef Woodstockidealisme en keiharde commercie leidde al gauw tot problemen. De catering op het festivalterrein – waar 250 duizend mensen drie dagen zouden bivakkeren – werd uitbesteed. Een flesje water kostte vier dollar. Maar ook het eten, het aantal schone toiletten en douches: het was allemaal ondermaats. ‘En dat werd naarmate het weekend verstreek, in de brandende hitte op een terrein zonder schaduw, steeds problematischer. Tel daarbij op dat de programmering vrij eendimensionaal en ‘boos’ was: die bestond uit metal-bands zoals Rage Against the Machine en Limp Bizkit, populair bij frat boys die massaal aan de drank en drugs gingen. Het voelt alsof je kijkt naar een indrukwekkend liveverslag van de apocalyps. ‘Tijdens de documentaire voel je dat een zekere spanning zich opbouwt die nergens heen kan. Jonge vrouwen op het terrein waren niet veilig, te midden van die woedende menigte van geile pubers die compleet losgingen. Opvallend is dat de organisatoren, die ook worden geïnterviewd, hun fouten nog steeds niet toegeven. Tja, wat wil je als je 250 duizend mensen bij elkaar zet, klinkt het. Hoewel een aantal vragen niet worden beantwoord – er moet meer zitten achter dat idiote gedrag van die menigte – is Trainwreck: Woodstock ’99 een indrukwekkend verslag van hoe de sfeer op een festival compleet kan omslaan.’ ‘Irma Vep (Olivier Assayas, HBO Max, acht afleveringen, fictie), waarin we het maakproces van een speelfilm in het Parijs van nu volgen. De Franse maker Assayas reflecteert met deze serie op zijn speelfilm uit 1996, ook met de titel Irma Vep. Zij is een populaire fictiefiguur uit de misdaadfilm Les Vampires uit de jaren ‘10 van de vorige eeuw. ‘Irma Vep gaat over de filmindustrie, de Franse cultuur maar ook over Assayas zelf. Beelden uit de oorspronkelijke Les Vampires-films worden afgewisseld met nieuwe scènes. Bovenal werpen we een blik achter de schermen van een grote filmproductie, waarbij een neurotische regisseur, een alter ego van Assayas, moet zien te werken met bijvoorbeeld een producent die de hand op de knip houdt, en met een grote internationale ster, gespeeld door de Zweedse actrice Alicia Vikander. ‘Dat levert geinige verwarringen op: hebben ze het nou over de film die ze aan het maken zijn, of de film waar je naar kijkt? Dit klinkt als een intellectueel filmcollege, maar dat is Irma Vep beslist niet. Je krijgt echt het gevoel alsof je op een filmset bent en ziet hoe mensen voor zo’n productie een paar hele intense momenten met elkaar beleven, om vervolgens door te vliegen naar het volgende project. De regisseur wil kunst maken, de producent wil geld verdienen en de hoofdrolspeelster is op zoek naar zichtzelf. Assayas’ doel: definitief in kaart brengen hoe je een film maakt, met alle absurditeit en schoonheid die daarbij komt kijken.’ De uitstekende serie Under the Banner of Heaven (Dustin Lance Black, Disney Plus, zeven afleveringen) verbindt een moordzaak aan de bloedige geschiedenis van de mormoonse kerk. De waarheid doet het geloof van de betrokken rechercheur wankelen. In het recentste seizoen van de Zweedse misdaadserie Beck (NPO Plus, vier afleveringen) moet de misantrope speurder genoegen nemen met een rol als consulent, maar hij haalt nog genoeg energie uit zijn intolerantie voor incompetentie.||https://www.volkskrant.nl/nieuws-achtergrond/de-beste-series-deze-week-irma-vep-en-trainwreck-over-woodstockfestival-99~b40d0cef/
2022-08-11||Frankrijk is preuts, kleinburgerlijk, bijna Amerikaans aan het worden||Deze zomer viel mijn oog in Le Monde op twee necrologieën. Normaal had ik ze niet gelezen, het waren de koppen boven de artikelen die me verleidden. In de eerste kop stond ‘uitgever’, en toen ik begon te lezen herinnerde ik mij dat ik hem, Alain Gründ, geregeld zag op internationale boekenbeurzen, in Frankfurt, Beijing, Guadalajara, en me dan telkens afvroeg wie dat was. Die man met dat aangename gezicht, wat doet hij hier? Het tweede bericht was gewijd aan een ‘gezicht van de Parijse nacht’, aan de zangeres Dani, ooit eigenaar van de club L’Aventure op een paar passen van de Place de l’Étoile. Zoals Ramses Shaffy, Marianne Faithfull en misschien ook wel Herman Brood bezat Dani een eigenzinnigheid en avontuurlijkheid karakteristiek voor een tijdperk, een voorbij tijdperk. Ik realiseerde me dat ik eigenlijk maar één liedje van haar ken, niet toevallig geschreven door Serge Gainsbourg: Comme un boomerang (1975). Ik luister ernaar, in een late vertolking door haarzelf, en word als vroeger getroffen door haar timbre, door die typische zinnetjes van Gainsbourg: zeven lettergrepen die het leven in je vlees snijden. Vreemdelingen zijn ze voor mij allebei, passanten van lang geleden. Toch troffen hun necrologieën me vanaf de eerste regels als betekenisvol voor onze tijd, hun levensverhaal als heilzaam, te midden van het nieuws over de branden die Frankrijk teisteren, de aanhoudende hittegolf, de troebelen en schandalen van de Franse en internationale politiek, de oorlog, de woede, de ergernis, de hysterie, de hoge woorden overal. Waarom, vroeg ik me af terwijl ik beide artikelen zorgvuldig, woord voor woord, las. Wat vertellen deze overlijdensberichten mij? Wat mij onmiddellijk blij stemde, is de verfijning die doorklinkt in de artikelen, overduidelijk geschreven door mensen die in staat zijn tot het duiden van perioden en van de rol die individuele personen daarin kunnen spelen. Met gepaste afstand en toch voldoende inlevingsvermogen brengen ze de personen van Gründ en Dani nabij, in hun leefwereld. Ik zie ze voor me, de een sprekend op een internationale boekenbeurs, de ander in het spookachtige licht van een Parijse nachttent of music-hall, praatzingend in het holst van de nacht op een klein toneel. Ze vertellen een verhaal. Gründ werd een vermogend uitgever dankzij het succes van Où est Charlie? (Where’s Wally, de jeugdboekenserie van de Brit Martin Handford, 1987). Wie kent Wally niet? Nog dagelijks zoeken miljoenen mensen op de wc tussen honderden figuranten naar deze held met zijn studentenbrilletje in zijn gestreepte pakje. In de internationale uitgeverswereld had Gründ echter vooral betekenis, las ik, vanwege zijn strijd voor het boek en het lezen. Zonder dat ik het wist, was hij al die jaren een bondgenoot. Steeds weer, in al zijn uitgeverspolitieke rollen, onderstreepte hij het belang van culturele uitwisseling, juist ook met landen waar de vrijheid van meningsuiting onder druk staat. Gründ was een strijder voor de vaste boekenprijs, hij zag die als een belangrijk instrument om de cultuur te redden van de vervlakking en commercialisering, de geestelijke verpaupering die maatschappelijk en politiek als een gruwelijke doos van Pandora is. Dani was een van die nachtvlinders die leefde onder één naam, ook nog een verkleinwoord. ‘Dani’, twee lettergrepen waren voor Danièle Graule voldoende om zich als mannequin, zangeres, en actrice – ze werkte zelfs met François Truffaut – in Parijs te vestigen en een van de koninginnen van de nacht te worden. De nacht in alle betekenissen. Toen ik naar verschillende versies van haar liedjes luisterde, hoorde ik de geluiden van een ander tijdperk, Parijs in de jaren zeventig, ik hoorde de eindeloos lijkende nacht met al haar bekoringen, openbaringen en gevaren. In haar stem, hees van een barstensvol leven, hoorde ik ook vormen van berusting en wijsheid: Je sens des boums et des bangs/ Agiter mon coeur blessé/ L’amour comme un boomerang/ Me revient des jours passés. Van de high van die vroege jaren tuimelde Dani in de jaren tachtig in de hel van de heroïneverslaving, dat was de andere kant van de nacht. Daarna wordt het moeilijk dag. Ze was lange tijd persona non grata bij de grote platenmerken, maar kreeg wel de status van cultfiguur in de Parijse rock-’n-rollscene. Ze werd iemand die het allemaal gezien had en gaf dat ook door in haar late werk, toen ze weer platen kon opnemen. Wat trof me zo in deze beide berichten? Was het nostalgie? Was het een romantische hang naar een nog enigszins overzichtelijke wereld vol goede bedoelingen, oprechte pogingen, een wereld die eigenhandig te maken lijkt, of te breken? Toen Roland Barthes de essays van zijn boek Mythologies bijeenbracht (1957), stelde hij zich ten doel de burgerlijke ‘Norm’ aan te pakken, de heersende ideologie te ontmaskeren: die was in zijn analyse kapitalistisch, onvrij, in het algemeen nationalistisch en gebaseerd op drogredenen en mythen. Die ideologie van de grootgrutters en de kleinburgers beschreef Barthes als anti-intellectueel, anti-academie, anti-anders-zijn: met het telraam in de hand en het zogenaamde gezond verstand als valse waakhond. Dat alles was de Norm. Wat is de kleinburger volgens Barthes? ‘De mens die niet in staat is zich de Ander voor te stellen’; ‘de ander is een schandaal, een aanslag op de essentie’. Wordt die Norm niet gehandhaafd, dan is er volgens de kleinburger sprake van een zieke cultuur, verscheidenheid is daarvan een van de kiemen. Men voelt zich immers thuis in een homogene wereld. Barthes analyseerde talrijke maatschappelijke verschijnselen (in de sport, de reclame, de kerk, de politiek, de beeldvorming) en liet zien hoe het systeem werkt, hoe mensen worden beïnvloed en bepaald, en elkaar in de regel napraten, de werkelijkheid vervormen om die te kunnen beheersen, aan te kunnen. Hoe we het voor onszelf aangenaam en gezellig maken. Dit was ver voor de sociale media – zijn wijze van beschouwen zou echter ook in onze tijd bijzonder nuttig zijn. Uitgangspunt voor zijn analyses waren dingen die hij op televisie zag (de weergave van de Tour de France of catch-wedstrijden, reclames over wijn, margarine, wasmiddelen), of las in kranten en bladen (faits divers, bijvoorbeeld waarom de Fransman zweert bij zijn biefstuk met frites). Kleine aanleidingen die in zich toch ruim materiaal tot analyse bieden en ons iets vertellen over het verhaal dat erachter schuilgaat: de vooroordelen, de aannamen die veel van ons gedrag bepalen, de werking van het pompeuze eigen gelijk, hoe wij bedrogen worden en onszelf bedriegen, en eindeloos voortgaan op eenmaal ingeslagen wegen, ook als die naar de afgrond leiden. En soms hoe in een verschijnsel of gebeurtenis zich juist de waarheid openbaart, iets dat als het ware ontsnapt als een noodkreet, iets dat gezegd moest worden. Ik lees de necrologieën voor Gründ en Dani als noodkreten, in de traditie van Roland Barthes, zowel ideologisch als in de vorm. Het zijn verhalen die weliswaar gaan over twee gestorven mensen en een verdwenen tijdperk, maar minstens zozeer gaan ze over onze eigen tijd, over wat daar kapot is gegaan en wat ontbreekt. Alsof het onderzoek van Thomas Piketty en de literatuur van Michel Houellebecq op de achtergrond meeklinken; beiden bekommeren zich bijzonder uitgesproken over de richting die de wereld in gaat. Piketty beschrijft in studies die het internationale debat bepalen de groeiende ongelijkheid in de wereld. Hij beschouwt die als ondermijnend voor de democratie en voor de veranderingen die nodig zijn om de natuur en de menselijke samenleving te redden. Houellebecq fulmineert al jaren tegen massatoerisme, de liederlijke vercommercialisering van alles, en onlangs, in schitterende pagina’s van zijn roman Anéantir (2022), tegen de wijze waarop bejaarden in Franse verpleeghuizen worden behandeld. Vlak na zijn bijna profetische inkijk verscheen het ontluisterende boek van Victor Castanet, Les fossoyeurs (‘De doodgravers’) geheten, waarin het systeem wordt blootgelegd waarin ‘onze ouderen’ worden uitgebuit en mishandeld in huizen van het Franse privébedrijf Orpéa (en elders). Alles gericht op winstmaximalisatie, door (politieke) lobby mogelijk gemaakt, waarbij publiek geld betrokken is en acrobatie van boekhouders en toezichthouders de norm. Het verhaal over Gründ, die zijn bibliotheek en zijn tuin koesterde, voert ons terug naar de basis, zorg voor de mensen en de dingen, aandachtig en liefdevol. In groter verband gaat het over een oud Europees geloof in de (culturele) diplomatie en het idee de wereld te kunnen verbeteren op basis van goede wil, uitwisseling en argumenten. Het toont het specifiek Franse geloof in de uitzonderlijke kracht van cultuur, reden waarom die wordt beschermd tegen de Angelsaksische overheersing die al decennia als een gevaar wordt gezien. Cultuur is meer dan handelswaar, ze is een verbindend element, een instrument om ongelijkheid te bestrijden, niet om die te verdoezelen of te versterken. Het verhaal van Dani vertelt het verhaal van Parijs, de stad die in die jaren zeventig tegelijk met de hippiecultuur de wereld revolutioneerde: mensen de ruimte gaf te zijn wie ze zijn. In een wereld waarin haat de maat dreigt te worden, celebreert dit levensverhaal de vrijheid en de liefde, ook al zijn aan beide gevaren verbonden, zoals het leven van Dani laat zien. Het verhaal gaat ook over samen dingen maken, over vakmanschap, kleinschaligheid, het hoge geloof in de menselijke stem en de werking van kunst, van een verhaal, van een liedje op een onbewaakt ogenblik, als een mens voor even zijn leven overziet. Deze beide stukken staan in de krant tijdens een van de roerigste zomers in jaren. Frankrijk brandt. Bossen branden in de Gironde en in het Rhône-dal. De zojuist onder Macron geïnstalleerde regering trekt vuur van (extreem-)links en (extreem-)rechts. Net als in Angelsaksische landen, normaal zeker geen voorbeeld, wordt tot in het parlement zelfs de legitimiteit van de regering betwist en tracht de oppositie de regering te censureren. Alles gebeurt op hoge toon, met oorlogstaal. Naar Angelsaksisch voorbeeld staan de kranten al maandenlang vol met schandalen. Vette koppen, vette woordspelingen, vette fantasie, vette werkelijkheid. Seksueel grensoverschrijdend gedrag van ministers, homofobe uitspraken van een andere minister, de lobby van Uber tot op het allerhoogste niveau, de georganiseerde uitbuiting van bejaarden in verpleeghuizen, nu weer urgent gedurende de hittegolf. In Parijse cafés waar klanten koelte zoeken staan televisies aan, beelden van vakantieparken waar mensen badderen in zeeën van plastic worden afgewisseld met beelden van brandende bossen. De inflatie en de benzineprijzen versterken het gevoel van ongelijkheid, en dan moet de strijd over de pensioenhervorming nog beginnen. Wat als beeld naar voren komt, is een wereld die op allerlei manieren onder druk staat. Een normale reflex is dan om zich terug te trekken in zichzelf en zondebokken aan te wijzen, vijandbeelden te versterken. Dit gebeurt aan beide extreme zijden van het politieke spectrum, inspelend op angsten die toch al bestaan, wantrouwen dat al jaren voeding heeft gekregen. Anders dan in Nederland bestaat er in Frankrijk een natuurlijk wantrouwen tegen de globalisering en vooral de amerikanisering van de wereld. De amerikanisering wordt vooral ter linkerzijde geassocieerd met commercie, schaalvergroting, kwantiteit voor kwaliteit, de invloed van het bedrijfsleven op het politieke bestel, lobby en manipulatie, gebrek aan zorg voor de aarde, de grond. Dit klinkt ook door in het discours van Roland Barthes als hij met zelfspot de Franse biefstuk verkiest boven de Amerikaanse steak – laat die niet hier doordringen, schrijft hij in 1957. Die steak staat voor heel veel slechts, terwijl de Franse biefstuk staat voor de aarde, de liefde voor de klei, zoals Marcel Proust al schreef. McDonald’s begon in 1955 en werd een wereldwijd imperium, tot grote ergernis van de Fransen; maar inmiddels is er een op elke boulevard. Een tweede reflex, en die zie je vooral in extreem-rechtse hoek, is om de erfenis van Dani en de jaren zeventig te reduceren tot een schadelijke, als een verschijnsel van een zieke cultuur: immers open, divers, onaangepast, vrij. Niet homogeen genoeg. De Norm is wereldwijd aan een opmars bezig, met Amerikaanse Republikeinen als aanjagers. Kleinburgerlijk, nationalistisch, katholiek, preuts Frankrijk voelt zich daardoor gesterkt, alsof dat de kern is van de Franse cultuur en juist die zou moeten worden behouden in de strijd om de wereldorde. Gründ en Dani zijn voor mij bij uitstek exponenten van de Europese cultuur, vol geschiedenis en toch nieuwsgierig en vrij, zelfbewust. Ik lees hun necrologieën als noodkreten, maar eigenlijk vormen hun levensverhalen een soort reddingsboeien. Ze bevatten sleutels tot verandering, verbetering, het optimisme van de goede wil.||https://www.volkskrant.nl/cultuur-media/frankrijk-is-preuts-kleinburgerlijk-bijna-amerikaans-aan-het-worden~b88e9dcd/
2022-08-11||Hoogleraar Imke de Boer vertelt openhartig waarom zij liever geen vlees meer eet ★★★★☆||Hoe bijzonder is het als een hoogleraar dierwetenschappen van een gerenommeerde landbouwuniversiteit na diepgaand onderzoek besluit dat het beter is om geen vlees meer te eten? Best bijzonder, zeker als je bedenkt dat de universiteit in kwestie wetenschappelijk de basis heeft gelegd voor de Nederlandse landbouw en de veehouderij zoals wij die kennen met haar megastallen, melkrobots, emissiearme stalvloeren en luchtwassers. Past het dier nog op ons bord? heet het boek van Imke de Boer, hoogleraar dieren en duurzame voedselsystemen aan de Wageningen Universiteit. De vraag stellen is haar beantwoorden, in dit geval. De Boer is een bekende hoogleraar, ze was een van de grondleggers van de kringloopvisie op de landbouw van de vorige minister Carola Schouten en kreeg vorig jaar met haar team de Rockefeller Food System Vision Prize. Maar Past het dier nog op ons bord? is geen wetenschappelijk werk. Het is het verslag van een persoonlijke en openhartige zoektocht naar een antwoord op de vraag in duidelijke (soms iets te) jip-en-janneketaal, waar nodig aangevuld met relevante cijfers. In De Boers visie op kringlooplandbouw is plaats voor een veehouderij met een bescheiden aantal dieren die gevoed worden op etensresten en gras van land waarop geen andere gewassen kunnen groeien. Dat is beter voor het klimaat en het milieu. En er blijft nog wat vlees over om te eten. Maar er zitten meer aspecten aan veehouderij dan louter milieutechnische, schrijft De Boer. Zo vergroot de massale veeteelt het gevaar op zoönosen: infectieziekten die van dier op mens kunnen overspringen. Covid-19 is zo’n zoönose, net als de vogelgriep. Het hiv-virus begon bij apen. ‘Vanuit een zoönosebril is inkrimping van de veestapel logisch’, aldus De Boer. Daar komt een moreel aspect bovenop: want hoe ethisch is het houden van vee voor consumptie? In de veehouderij is sprake van dierenleed op industriële schaal: kalfjes worden jong van de moeder gescheiden (want de melk is voor mensen), varkensstaarten worden afgeknipt (omdat andere varkens er anders uit verveling op gaan bijten), jonge koeien worden onthoornd, legkippen worden ‘gesekst’ (jonge haantjes zijn niet bruikbaar en worden doorgedraaid; in Nederland worden jaarlijks 45 miljoen mannelijke eendagskuikens gedood). Daar is de laatste tijd meer aandacht voor, sommige uitwassen zoals legbatterijen zijn verboden. ‘Maar je kunt je afvragen of we dieren op een commerciële wijze überhaupt wel diervriendelijk kunnen houden’, aldus De Boer. Hoe dan ook worden de behoeften van het dier onderworpen aan de wetten van het stalsysteem. ‘Het wordt tijd om dierenrechten op te nemen in de grondwet’, vindt De Boer. Maar dat is nog niet het hele verhaal. Zelfs als beesten ‘diervriendelijk’ worden gehouden, belanden ze vroeger of later (de meeste eerder vroeger dan later) in het slachthuis om verwerkt te worden tot vlees. Dat knaagt aan het geweten van De Boer, die ’s ochtends ontbijt met yoghurt en muesli, geniet van pizza salami en af en toe een frikandel snackt. ‘Omdat ik het heel lekker vind.’ Dat leidt tot cognitieve dissonantie: weten dat iets niet goed is en het toch doen. Vooral omdat grotendeels of zelfs volledig (veganistisch) plantaardig eten voor gezonde volwassenen heel goed mogelijk is. De Nederlandse obsessie met melk, in De Boers kindertijd verpersoonlijkt door Joris Driepinter en tegenwoordig onder de slogan ‘Nederland draait op zuivel’, is misplaatst, schrijft De Boer. ‘Er zijn hele volksstammen groot geworden zonder het drinken van koemelk.’ Het is een boodschap die niet iedereen zonder slag of stoot aanvaardt, heeft ze gemerkt. Mensen zijn gewoontedieren. ‘Het gegeven dat voedsel deel is van je identiteit, is denk ik ook een van de redenen waarom fervente vleeseters zich soms zo aangevallen voelen door voorstanders van veganisme.’ Een begin van een oplossing is volgens haar ervoor zorgen dat ‘overheerlijk veganistisch en vegetarisch voedsel’ de norm wordt in supermarkten, stations, restaurants en kantines. Vanzelf zal de omslag niet gaan. Ook De Boer worstelt met de consequenties van haar eigen antwoorden. Uiteindelijk besluit ze ervoor uit te komen: ‘Ik wil uitzoeken of ik kan eten zonder dierlijk voedsel. Toen ik dit thuis aan mijn partner vertelde, reageerde hij berustend.’||https://www.volkskrant.nl/nieuws-achtergrond/hoogleraar-imke-de-boer-vertelt-openhartig-waarom-zij-liever-geen-vlees-meer-eet~b3033954/
2022-08-11||‘Mensen zijn tot grote dingen in staat’, wist universiteitsbaas Caroline Pauwels zeker||‘De vergankelijkheid van dingen en mensen, ik vind dat een goede gedachte’, zei voormalig rector van de Vrije Universiteit Brussel (VUB) en hoogleraar communicatiewetenschappen Caroline Pauwels in 2020 op de Vlaamse televisie, met het gewicht van haar eigen kankerdiagnose op haar schouders. ‘De eindigheid is een reden om van het leven te houden.’ Het tekent Pauwels, die in staat was om in alles het positieve te zien. Anders dan de meeste van haar collega’s mengde Pauwels zich volop in het publieke debat. Ondanks, of eigenlijk dankzij haar ziekte was Pauwels zelfs in de laatste jaren van haar leven een bekende stem in de Vlaamse media, op televisie, radio en in haar columns in de krant De Tijd. Pauwels baseerde haar levensfilosofie op het ‘possibilisme’ van de Zweedse statisticus Hans Rosling. Die gedachtengang houdt het midden tussen optimisme en pessimisme, en is gericht op het daadwerkelijk aanpakken van uitdagingen en tegenslagen. ‘Dat de wereld niet per se beter zal worden, maar dat we hem wel beter kunnen maken’, zo omschreef Pauwels haar levensfilosofie zelf. Haar academische carrière begon met een studie filosofie in Antwerpen. Na een switch promoveerde ze in 1995 aan de VUB in de communicatiewetenschappen, waarin ze drie jaar later hoogleraar werd. Volgens haar voorganger, Paul de Knop, was haar expertise als communicator een essentieel ingrediënt van haar aanstelling. Als rector zette ze de VUB nationaal en internationaal op de kaart: ‘Caroline is erin geslaagd de VUB een gezicht te geven’, zei Patrick Stouthuysen, adviseur academisch beleid aan de VUB, tegen De Standaard. ‘De VUB had lang een calimerocomplex. We waren altijd het kleine broertje (ten opzichte van de grotere Vlaamse universiteiten, red.). Onderbedeeld. Zij heeft hier trots en eigenwaarde binnengebracht.’ Ze kon met 90 procent van de stemmen aan haar tweede mandaat beginnen, en kreeg het Ereteken van de Vlaamse Gemeenschap ‘voor haar engagement en vechtlust, zowel in haar publieke als privéleven.’ De mogelijkheid om de wereld te kunnen veranderen, was voor Pauwels een roeping. ‘Wij mensen zijn, zoals gebleken (uit de coronacrisis, red.), socialer en veerkrachtiger dan we denken. Mensen zijn tot de grootste dingen in staat, als het erop aankomt’, zei ze in de openingsrede van het academisch jaar 2021-2022. Toch sprak Pauwels zich ook nadrukkelijk uit over de grenzen van innovatie: ‘Niet alles wat technologisch mogelijk is, is sociaal wenselijk, economisch haalbaar, juridisch toelaatbaar en ethisch verantwoord.’ Ook al koesterde ze de wetenschap, ze pleitte fel voor debat tussen wetenschap en maatschappij. ‘Je mag je niet enkel laten leiden door nieuwsgierigheid.’ Als voorbeeld noemde ze de ontwikkeling van slimme algoritmes: een interessante puzzel voor de wetenschappers, maar instrumenten voor commercieel gewin voor grote bedrijven. Naast het possibilisme werd Pauwels ook gedreven door verwondering: ‘Er zijn slechts twee manieren om je leven te leven. Doen alsof niets een wonder is, of doen alsof alles een wonder is, zo zei Einstein. Net zoals Einstein opteer ik resoluut voor het tweede, als mens, als wetenschapper’, schreef ze in 2019 in haar boek Ode aan de verwondering. Het eerste bericht wat ze daarom bespreekt in het uitgebreide VRT-interview De Inzichten van Caroline Pauwels luidt dan ook ‘Het bijzondere zit in het alledaagse’. De eerste ademhaling in de buitenlucht, een vader of moeder die ‘s ochtends het ontbijt klaarzet voor de kinderen, het zwemmen van een paar baantjes, zoals Pauwels zelf elke ochtend deed. Steevast belde ze haar moeder, die dan vroeg of ze was gaan zwemmen. ‘Ja, zeker’, beantwoordde ze steeds. ‘Ik zou het niet kunnen’, zei haar moeder dan, waarna de dag kon beginnen. Pauwels’ grenzeloos positivistische kijk op het leven leek, tenminste voor de buitenwereld, totaal onwrikbaar. Als gastcurator van de Schönfeld Gallery in het zuiden van Brussel stelde ze een zomertentoonstelling samen, met de titel ‘Summertime, and the living is easy’, die nog geen week voor Pauwels’ dood sloot. Het was een verzameling zomerse kunstwerken die de op alledaagse verwondering gebaseerde levensfilosofie van Pauwels weerspiegelde: een paar nette schoenen op zand, uitgedaan voor een onverwachte duik in de zee; een fles rose in de zon; een jong koppel in een innige omhelzing, slapend op een picknickkleed. In haar laatste boek, Ronduit. Aantekeningen van een possibilist, schrijft Pauwels over haar werk: ‘Ik loop rond in Wonderland. Elke dag opnieuw een wetenschappelijk avontuur, omdat ik nu ook met disciplines in aanraking kom waar ik vroeger heel ver vanaf stond. Kunst beleef je op dezelfde manier: diep luisteren en diep kijken.’ Haar levenslust stond in haar strijd tegen maag- en slokdarmkanker aan de frontlinie: ‘Ik ga ervan uit dat ik kan genezen’ zei ze in 2021. Toen de ziekte haar in februari van dit jaar dwong te stoppen als rector van de VUB stelde ze zich later alsnog kandidaat voor de positie, ‘uit diezelfde gretigheid voor het leven. Ik wil leven, zo lang en zo vrolijk mogelijk.’||https://www.volkskrant.nl/nieuws-achtergrond/mensen-zijn-tot-grote-dingen-in-staat-wist-universiteitsbaas-caroline-pauwels-zeker~b43e8be8/
2022-08-11||Michiel Funke, boekhandelaar op Terschelling: ‘Zomer en winter zijn hier een wereld van verschil’||‘De boekhandel is van mijn ouders geweest, ik ben er zo mee opgegroeid en ben niet anders gewend. Ik vind het leuk om te pionieren en zelf te bepalen wat ik kan doen. Het is iets meer werk omdat je geen voorstellen krijgt van een inkooporganisatie. Ik doe dus zelf de inkoop, heb contact met uitgeverijen en ga naar zo veel mogelijk boekenbeurzen.’ ‘Absoluut, zomer en winter zijn een wereld van verschil. Zomers hebben we een breed boekenassortiment, dan komen er toeristen uit het hele land met vakantie naar Terschelling. Ook heb ik in de zomer meer kinderboeken dan in de winter. Van januari tot en met maart is het rustig. Voor ons is de zomer wat voor veel andere boekhandelaren december is, qua piek.’ ‘Wij zijn erg enthousiast over De Hollander van Mathijs Deen, een Waddenthriller, over een verdronken wadloper. Het speelt zich af op een Waddeneiland, weliswaar Texel en niet Terschelling, maar Deen schrijft schitterend en wij zijn al langer fan van hem, ook omdat hij eerder een geschiedenis van de Waddeneilanden schreef. Als je zelf enthousiast bent, verkoop je het ook goed.’ Ja, en veel feelgood, zoals de boeken van Lucinda Riley en Jenny Colgan. Ook zien we dat non-fictie de afgelopen jaren enorm is gegroeid. Biografieën maar ook boeken over de Tweede Wereldoorlog. ’t Hooge Nest van Roxane van Iperen is al een aantal jaar oud, maar loopt nog steeds goed. ‘En Trusan Knops Eiland van Hoop – een Terschellinger Familiegeschiedenis, 17e-20e eeuw, wordt goed verkocht. Dat heeft de Lutineprijs gewonnen, een lokale literatuurprijs. ‘De atlas van vuurtorens aan het einde van de wereld van José Luis González Macías is een knaller. Een bundeling met meer dan dertig waargebeurde verhalen over vuurtorens, met prachtige illustraties en zeekaarten. Een cadeauboek dat extra goed bij ons past, omdat de winkel maar 100 meter van onze eigen vuurtoren af ligt.’ ‘We hebben een grote maritieme afdeling. Helaas verschijnen er weinig nieuwe nautische titels. Held op zee van Micha Jacobs, dat drie jaar geleden is verschenen, blijft populair en heb ikzelf met veel plezier gelezen. Over een timmerman uit Wassenaar die het wereldrecord oceaanroeien verbreekt, terwijl hij daarvoor nog nooit heeft geroeid. En daarna meedoet aan de zwaarste solozeiltocht ter wereld. ‘Maar ook de boeken van Volkskrant-journalist Toine Heijmans, Op zee en Marifoonberichten, lezen zeilers graag.’ ‘Hier raak je een gevoelige snaar. Wij regelen de levering via Centraal Boekhuis, we hebben een 24-uursregeling. Maar op dit moment hebben we een probleem omdat Centraal Boekhuis de bezorging sinds kort heeft uitbesteed aan PostNL. Dus ik zit wekelijks aan de telefoon omdat elke levering een dag te laat is. Ontzettend vervelend! Juist voor toeristen is het lastig als boeken later worden bezorgd dan afgesproken. Dan gaan mensen alweer met de boot terug.’ ‘Centraal Boekhuis heeft bedacht dat het voordeliger voor hen is om het in ieder geval voor de Waddeneilanden via PostNL te laten lopen. Ergens gaat het fout, maar niemand weet waar. We hebben gelukkig iedere dag een bootaansluiting. Dus een dag later is het er wel. Gelukkig maar, want als het nóg later werd, zouden we de concurrentiestrijd met Bol.com niet aankunnen. Al hebben we als fysieke boekwinkel gelukkig de gunfactor mee.’ ‘Wij gaan pas in oktober met vakantie, maar ik ben net begonnen met een oudere biografie over Andre Agassi, Open. Ik ben een sportfreak. Sportboeken verkopen wij trouwens ook heel goed op Terschelling, vooral die van Voetbal Inside. De kijkers van dat programma lazen nooit, maar zijn dat nu wel gaan doen door alle promotie van het programma. En ze blijven dus lezen, zien wij. Ze vragen om tips en die geven we graag. Het is leuk die mensen aan het lezen te krijgen.’||https://www.volkskrant.nl/cultuur-media/michiel-funke-boekhandelaar-op-terschelling-zomer-en-winter-zijn-hier-een-wereld-van-verschil~b7906753/
2022-08-11||Dit boek over de laatste jaren van Robespierre bevat een actuele les voor de lezer ★★★★☆||De historicus Marcel Gauchet (1946) is in Nederland nagenoeg onbekend, maar in Parijs hoort hij bij de denkers van de Grote Boulevards waar Frankrijk het jaloersmakende monopolie op heeft. Gauchet is breed onderlegd, schreef over de godsdienstoorlogen en publiceerde liefst vier delen over de opkomst van de democratie. Zijn biografie over Robespierre, nu in Engelse vertaling verschenen, werd oorspronkelijk uitgebracht in de serie Des hommes qui ont fait la France. Alweer een aanleiding voor intellectuele naijver, en wie weet een mooi idee voor een Nederlands equivalent? De Robespierre van Gauchet is geen gebruikelijke levensbeschrijving. Daarvan zijn er de afgelopen jaren twee verschenen en dat is wel voldoende. Gauchet doet de eerste 31 levensjaren van de man die de terreur belichaamde af in een enkele bladzijde. Hij schreef geen biografie maar een studie over radicalisering. Het boek beslaat slechts vijf jaar, van het begin van de Revolutie in 1789, toen een advocaatje vanuit Arras (Atrecht) naar Parijs trok, tot 1794, het jaar waarin Robespierre zelf zijn onafwendbare einde vond op het schavot. In die vijf jaren werd ‘het denken omgezet in actie’, zoals Gauchet het mooi uitdrukt. Robespierre was meteen in 1789 al helemaal zichzelf en zou in vijf jaar niet veranderen. Nog in Arras had hij twee brochures geschreven, waarvan er een ‘de ontmaskering van de vijanden van het vaderland’ behandelde. Daarin is een heel revolutionair programma samengebald. Robespierre stond voor de compromisloze invoering van de mensenrechten én was de man die achter elke boom een complot vermoedde. Het een hangt met het ander samen. De mensenrechten zijn het Onzevader van de Franse Revolutie. De gedachte die eraan voorafgaat is ontleend aan de filosoof Rousseau: de mens is goed en zal in beginsel het goede doen. Daarbij moet hem wel de juiste weg worden gewezen, wat in de optiek van Robespierre betekende dat met het kwaad korte metten moest worden gemaakt. Het probleem met de mensenrechten was toen al – en is nog altijd – dat er geen politiek programma uit volgt. De invulling van Robespierre was dat hij geen genoegen kon nemen met de tekortkomingen van de taaie regeringspraktijk. Revolutie betekende dat de wetgevende macht – het volk – altijd moest prevaleren boven de uitvoerende macht. Als er iets misging in het openbaar bestuur, moest dat wel door eigenbelang en corruptie zijn ingegeven. De regering moest de ‘algemene wil’ van het volk vormgeven, maar dat was onmogelijk zolang ze niet met het volk samenviel en dus wist wat de ware belangen van het volk behelsden. De ongelukken lieten niet op zich wachten. Niet dat Robespierre een slecht mens was, integendeel. Hij stond bekend als ‘de onkreukbare’. Hij leefde als het ware boven zijn particuliere besognes uit, volkomen in dienst van de gemeenschap. Zijn oorspronkelijke ideeën waren liberaal, behelsden persvrijheid en het afschaffen van de doodstraf. Hij was tegen het kolonialisme. In de Assemblée vond hij zijn rol in de bezwaren tegen de oorlogen die Frankrijk voerde. Hij was tegenstander van oorlog, omdat hij vreesde dat de regering er een voorwendsel in zou zien om de staat van beleg uit te roepen en daarmee de wetgevende macht uit te schakelen. In 1792 onthulde hij het eerste complot tegen het volk. Zelf meende hij namens het volk te spreken, in een zee van vijandschap en corruptie. Daarop volgde de roep dat er ‘tribunalen’ zouden komen. De rest van het verhaal volgt bijna vanzelf. Robespierre was weliswaar tegen de doodstraf, maar zijn deugdzame volk kon niet samenleven met het egoïsme van één persoon, de koning. Zodoende moest ‘burger Louis Capet sterven, opdat het vaderland zou leven’. Na een staatsgreep werd de principiële opposant Robespierre tegen wil en dank zelf regeerder, als onderdeel van het Comité voor het Algemeen Welzijn. De deugd greep de macht, de terreur kon niet uitblijven. De Revolutie kon geen verdeeldheid verdragen, zodat elke tegenspraak werd opgevat als verraad aan de goede zaak. De guillotine begon ijverig te zoeven en – Robespierre had het zelf voorspeld – een jaar later stierf ook de profeet van de Revolutie op het hakblok. Gauchet vertelt het met verve, maar pas in het slothoofdstuk komt de aap uit zijn mouw. Frankrijk heeft er tweehonderd jaar over gedaan om in het reine te komen met zijn Revolutie. Omdat het land altijd moeite had met de smoezelige politiek van alledag, was het veroordeeld steeds dezelfde fout te maken. Schitterende beginselen liepen in elke revolutie (1830, 1848, 1870) opnieuw uit op een nietsontziende praktijk. In 1979 verklaarde Gauchets beroemde collega-historicus François Furet plechtig dat de Franse Revolutie voorbij was, omdat het communisme dood en bijna begraven was. De collectieve illusie van het samenvallen van volk en regering werd bij de viering van de tweehonderdste verjaardag van de bestorming van de Bastille ter aarde besteld. Maar Gauchet waarschuwt dat die andere Robespierre, niet die van het Comité van het Algemeen Welzijn maar de eerste Robespierre die optrad als beginselvaste opposant van de macht, een verrassende terugkeer beleeft. Het idee van de grote omwenteling is morsdood, dat van de politieke zuiverheid als ideaal daarentegen springlevend. In zowel Europa als Amerika leidt de rechtenpolitiek tot een gierend wantrouwen tegen de uitvoerende macht. Dat begon met het populisme, dat het ‘moeras van Washington’ wilde droogleggen of schamperde over ‘de puinhopen van Paars’. Aan de andere kant van diezelfde medaille heeft de woke-ideologie de strijd aangebonden met de politieke onreinheid. Als ook maar een flard wordt vernomen van krenking van veronderstelde individuele rechten, in de pers, de politiek of aan de academie, worden gele en liefst rode kaarten getrokken. De enige tekortkoming van dit boek is dat Gauchet deze gedachte niet verder uitwerkt. Zijn actuele les is er niet minder om. Zodra moraal en politiek samenvallen, is de guillotine, hetzij echt, hetzij overdrachtelijk, niet ver.||https://www.volkskrant.nl/cultuur-media/dit-boek-over-de-laatste-jaren-van-robespierre-bevat-een-actuele-les-voor-de-lezer~b9d98118/
2022-08-11||De serie Black Bird maakt van seriemoordenaar Larry Hall een fascinerend monster ★★★★☆||Black Bird is een zesdelige dramaserie gebaseerd op het non-fictieboek In With The Devil uit 2010. Non-fictie dus, en dat is goed om te weten, want in deze serie van schrijver en scenarist Dennis Lehane en regisseur Michaël R. Roskam, gebeuren zo veel absurde en ongelofelijke dingen, dat de beschuldiging van ongeloofwaardigheid op de loer ligt. James Keene is een Amerikaanse jongen die alles mee lijkt te hebben. Razendslim, vlotte babbel en een talent als football-speler; maar net niet goed genoeg voor de volgende stap richting een professionele carrière. Hij zet zijn niet onaanzienlijke talenten in om een klein drugsimperium op te zetten. Als hij uiteindelijk wordt gearresteerd krijgt hij meteen tien jaar straf, omdat er in zijn huis ook wapens worden gevonden. In de gevangenis, waar hij al snel weer allerlei handeltjes heeft opgezet (hij ‘verhuurt’ pornobladen), wordt Keene benaderd door de FBI, die hem een mogelijkheid biedt zijn straf niet te hoeven uitzitten: undercover gaan in een van de strengste gevangenissen in de Verenigde Staten, waar alle onhandelbare gevallen bij elkaar in een soort snelkookpan van wreedheid en mentale problemen zijn ondergebracht. Zijn missie : vriendschap sluiten met Larry Hall, een man die ervan wordt verdacht jonge meisjes te ontvoeren, verkrachten en vermoorden. Hij is in afwachting van hoger beroep en de kans bestaat dat hij op vrije voeten komt, want het is de FBI niet gelukt sluitend bewijs te vinden. Keene moet informatie los zien te krijgen over de plekken waar hij zijn slachtoffers heeft begraven. Het lijkt een onmogelijke opdracht, al was het maar omdat Hall een volstrekt ongrijpbare figuur is met een persoonlijkheid als een soort mentaal mijnenveld. Lehane heeft een uiterst economisch en razendspannend scenario geschreven, met genoeg grote scènes (waaronder een huiveringwekkende gevangenisopstand) die alle kans krijgen om geheel te worden uitgespeeld. Maar het succes van Black Bird valt of staat bij de twee hoofdrollen, een onwaarschijnlijk duo dat onder hoogspanning verwikkeld is in een soort schaakpartij op leven en dood. Jimmy Keene wordt gespeeld door Taron Egerton, vrijwel onherkenbaar in vergelijking met de rol van de jonge Elton John die hij in Rocketman was. Zeker in de openingsafleveringen lijkt hij de manische energie van Christian Bale in American Psycho uit te stralen. Dat hij met al zijn bravoure vervolgens door de wringer gaat is een understatement. Maar het is vooral Paul Walter Hauser (van huis uit een comedian) als de vermoedelijke seriemoordenaar Larry Hall die zorgt dat elke scène iets onvoorspelbaars krijgt. Zijn curieuze uiterlijk, zijn voortdurend zoekende ogen en zijn merkwaardige hoge stem die echt onder de huid kruipt, maken van hem een fascinerend monster. Het drama ontvouwt zich binnen en buiten de gevangenismuren, waarbij Greg Kinnaer en Sepideh Moafi twee FBI-agenten spelen die in een race tegen de klok proberen bewijsmateriaal te vinden voordat Hall weer vrijkomt. Black Bird was bovendien de laatste sterke rol van Ray Liotta, die hier de (stervende) vader van Keene speelt. Het slotbeeld bestaat uit twee fotootjes van de echte Jimmy Keene en de echte Larry Hall. Het is allemaal gebeurd.||https://www.volkskrant.nl/cultuur-media/de-serie-black-bird-maakt-van-seriemoordenaar-larry-hall-een-fascinerend-monster~bbd1c65f/
2022-08-11||Hoe Antoni van Leeuwenhoek aan zijn reputatie komt, blijft ook in dit boek een raadsel ★★★☆☆||Zelfs in coronatijd kwamen de afgelopen jaren onderzoekers en tekenaars van het NWO-programma Visualizing the Unknown elke twee maanden een keer bij elkaar in het restauratieatelier van Rijksmuseum Boerhaave in Leiden. Met de originele microscoopjes van Antoni van Leeuwenhoek (1632-1723) probeerden ze te zien wat de oude meester volgens zijn eigen brieven en aantekeningen zag. Honderden brieven schreef hij erover, de meeste aan de Royal Academy in Londen. Over ongekende details in vliezen, hout, bloed, sperma. Bewegende ‘dierkens’ in slootwater. Stromend bloed. Algen. Zenuwen. Teksten. Tekeningen. Het was, heet het in de geschiedenisboeken en het Leidse museum, het begin van de microbiologie en de ontdekking van een onbekende wereld. Niemand, schrijft voormalig Boerhaave-directeur Dirk van Delft in zijn wervelende biografie over de onderzoeker, zag wat Van Leeuwenhoek zei dat hij zag, ook nu niet. Wat de vraag oproept in hoeverre Van Leeuwenhoek wel écht zag wat hij beweerde. Waren niet, op de grens van het waarneembare, ook gewoon nu en dan verbeelding en wensdenken aan de macht? Voor Van Delft waren Antoni’s scherpe ogen, engelengeduld en doorzettingsvermogen ‘een winnende combinatie’. Maar een amateur was hij, Antoni van Leeuwenhoek. Handelaar in lakens in Delft, met een baan met sociaal aanzien op het stadhuis als kamerbewaarder, die in zijn vrije tijd lenzen sleep, experimenteerde en alles bekeek wat voorhanden kwam. Dat hij zijn verse eigen sperma bekeek, zoals de overlevering wil, staat overigens niet vast. In elk geval verhult de onderzoeker steeds of hij de hand aan zichzelf geslagen zou kunnen hebben. Precies over die mens Van Leeuwenhoek, laat historicus en oud-journalist Van Delft vaardig maar wat breedsprakig zien, is eigenlijk bar weinig bekend. Veel bronnen zijn er niet, veel sporen evenmin: zelfs van zijn befaamde microscoopjes zijn er welgeteld maar een stuk of elf bekend. Of dat de beste zijn, weet niemand, want die verkocht de Delftse maker nooit, die hield hij liever zelf. Zelfs aan de Russische tsaar Peter de Grote, die in 1697 uit nieuwsgierigheid op bezoek was in Delft, gaf hij een relatieve prul mee. Antoni van Leeuwenhoek werd in 1632 geboren in Delft als zoon van een mandenmaker die goede zaken deed als verpakker in aardewerkstad Delft. In 1637 overleed zijn vader, hertrouwde zijn moeder en spoedig daarna ging Antoni op kostschool in Warmond. Waarom daar is maar een van de talloze vraagtekens rond Van Leeuwenhoeks persoonlijke leven. Wel bekend is dat hij als jonge man in de Amsterdamse lakenhandel werkte, daar vermoedelijk wat Engels leerde en vooral voor het eerst loepjes tegenkwam: vergrootglazen om garen en weefsels te kijken en keuren. In 1654 vestigt hij zich als zelfstandig stoffenhandelaar in Delft, met een winkel en woonhuis in het Gouden Hoofd. Hoe dat leidt tot een reputatie als grondlegger van de microbiologie met zijn eigengemaakte supermicroscoopjes, blijft ook bij Van Delft een beetje een raadsel. Vast staat dat hij in 1663 door de Delftse arts Reinier de Graaf als microscopist wordt geïntroduceerd op de Royal Society in Londen, dan een van de meest prestigieuze geleerde gezelschappen in de wereld. In 1680 wordt hij zelfs lid, ook al is hij de Engelse taal nauwelijks machtig. In 1684 worden de brieven die hij over zijn talloze waarnemingen aan John Locke schreef, gebundeld en gepubliceerd. Dat boek vol fantastische tekeningen is nog steeds de belangrijkste historische bron van Van Leeuwenhoeks ontdekkingen. Van Leeuwenhoeks brieven zijn overigens een genre op zichzelf, met van-de-hak-op-de-tak-waarnemingen, persoonlijke ontboezemingen, invallen, geleerde uitweidingen. Een teken van enthousiast amateurisme, vinden sommigen. Een teken van genialiteit, vinden anderen, zoals de schetsboeken van Leonardo da Vinci dat zijn. Van Leeuwenhoek is populair. In 2018 werd zijn microscoop bijna het ‘pronkstuk van Nederland’ in een televisieprogramma van Avrotros. In 2004 was hij vierde op de lijst van Grootste Nederlanders aller tijden van de KRO. De man en zijn werk spreken kennelijk tot de verbeelding. Maar wat weten we van hem? Persoonlijk bar weinig, en zelfs hoe hij zijn microscoopje ontwikkelde en zo goed kreeg, weten we eigenlijk niet bij gebrek aan bronnen. En waarom uitgerekend hij? Van Delft besteedt in zijn boek veel aandacht aan de vraag waarom de ijverige amateur Van Leeuwenhoek bij de Royal Society in Londen terecht kon. En waarom bijvoorbeeld niet zijn veel geleerdere en serieuzere tijdgenoot Jan Swammerdam. Historici kunnen daar jaren over bakkeleien, maar voor de gewone lezer reikt dat wat ver. Net als de lappen ontoegankelijk 17de-eeuws Nederlands die Van Delft door zijn vermakelijke verhalen weeft. Als het boek bedoeld is om trotse Nederlanders wat meer zicht op hun favoriet Van Leeuwenhoek te geven, slaagt het daar toch niet helemaal in.||https://www.volkskrant.nl/cultuur-media/hoe-antoni-van-leeuwenhoek-aan-zijn-reputatie-komt-blijft-ook-in-dit-boek-een-raadsel~b4057635/
2022-08-11||Wat Amnesty met zijn rapport heeft gepresteerd is toch wel een nieuw dieptepunt||Als ik me niet vergis is het bon mot afkomstig van de beminnelijke sociaal-democraat Bart Tromp (1944-2007). Hij zou ooit hebben gezegd dat je best mag schermen met het opzeggen van je lidmaatschap van de Partij van de Arbeid, maar dat je moet wachten om het daadwerkelijk te doen. De ervaring leert immers dat er altijd een betere aanleiding komt om je voornemen in praktijk te brengen. (Links en toch geestig, dat waren nog eens tijden.) Ik moest aan die uitspraak denken toen ik vorige week las over de jongste dwalingen van mensenrechtenorganisatie Amnesty International. Zou voor zo’n club dezelfde wet kunnen gelden? Dat het altijd nóg bonter kan? Aanvankelijk was Amnesty, opgericht in 1961, voor menigeen boven elke twijfel verheven. Een ngo die zich inzet voor de vrijlating van gewetensgevangenen, die strijdt tegen martelpraktijken en die regimes voortdurend herinnert aan de naleving van de Universele Verklaring van de Rechten van de Mens – sympathieker kon bijna niet. Dat begon wat mij betreft in de jaren negentig te schuiven, langzaam maar gestaag. Zo vond Amnesty het heel lastig om zich ondubbelzinnig uit te spreken tegen meisjesbesnijdenis oftewel vrouwelijke genitale verminking – naar later bleek uit angst voor ‘cultureel imperialisme’. Pas rond 1997 kwam ze op dit punt tot bekering. De worsteling met de verhouding tussen vrouwenrechten en wat je ‘cultuur’ zou kunnen noemen bleef. Een paar jaar geleden nog ging Amnesty, ook in Nederland, hevig tekeer tegen het wettelijke boerkaverbod, met als belangrijkste argument dat burgers vrij moeten zijn ‘om aan hun mening, levensbeschouwelijke overtuiging of identiteit uitdrukking te geven door zelf te kiezen hoe zij zich kleden’. Hoe je als liefhebber van de universele mensenrechten kledingvoorschriften kunt vergoelijken die beogen de ene helft van de mensheid onzichtbaar te maken is mij tot op de dag van vandaag een raadsel. Ook hinderlijk vond ik dat de club zich zelden expliciet uitsprak tegen christenvervolging. (Een blinde vlek die deze ngo overigens deelt met andere mensenrechtenorganisaties.) En dat uitgerekend Israël zich sinds jaar en dag in extra warme belangstelling mag verheugen. Maar wat Amnesty vorige week presteerde was toch wel een nieuw dieptepunt. Ultrakort samengevat: het Londense hoofdkwartier bracht donderdag een rapport uit waarin het Oekraïne beschuldigde van stelselmatige schending van het oorlogsrecht. In liefst negentien gevallen zou het Oekraïense leger bewust burgers in gevaar hebben gebracht door neer te strijken in lege gebouwen in woonwijken. Secretaris-generaal Agnès Callamard: ‘Het feit dat het land zich moet verdedigen, ontslaat het Oekraïense leger niet van de plicht het internationale humanitaire recht te respecteren.’ Dat klopt. Al evenzeer klopt het, zoals Volkskrant-correspondent Rob Vreeken donderdag in een opiniestuk op deze pagina’s schreef, dat je nimmer jou onwelgevallige feiten mag verzwijgen uit vrees de vijand in de kaart te spelen. Of je nu wetenschapper bent, journalist of mensenrechtenrapporteur, je dient te allen tijde de werkelijkheid te beschrijven zoals die is. En niet zoals die in jouw ogen zou moeten zijn. Maar, zou ik daaraan toe willen voegen, beschuldigingen moeten wel proportioneel zijn én moet je overtuigend kunnen onderbouwen. Quod non, zo blijkt uit het betreffende rapport. Dat Amnesty’s secretaris-generaal haar critici – onder wie leden van de Oekraïense regering – onmiddellijk wegzette als ‘socialemediabendes’ en ‘trollen’ droeg niet bij aan de overtuigingskracht. Dat de chef van Amnesty Oekraïne onmiddellijk na verschijning van het rapport haar taken neerlegde al evenmin. Opmerkelijk: de Nederlandse afdeling van Amnesty gaf twee dagen na het losbarsten van de rel een verklaring uit waarin ze behoorlijk afstand nam van het hoofdkwartier én openlijk solidariteit betuigde met de opgestapte Oekraïense collega’s (‘We hebben veel respect voor deze moedige en begrijpelijke stap. We wensen hun heel veel sterkte en alle goeds in de komende periode en zullen alles doen om hen verder te ondersteunen’). Het is een lichtpuntje. Maar vermoedelijk ook niet veel meer dan dat. Elma Drayer is neerlandicus en journalist. Zij schrijft om de week een wisselcolumn met Asha ten Broeke.||https://www.volkskrant.nl/columns-opinie/wat-amnesty-met-zijn-rapport-heeft-gepresteerd-is-toch-wel-een-nieuw-dieptepunt~bb3b72be/
2022-08-11||Aangenaam lichtvoetig ontrafelt Monica Ali de multiculturele samenleving ★★★★☆||Je zou kunnen zeggen dat Monica Ali als schrijver een beetje vroeg heeft gepiekt. Ze werd in 2003 al uitgeroepen tot een van de twintig Best Young British Novelists voordat er een woord van haar in druk was verschenen. Toen dat enkele maanden later alsnog gebeurde, via de roman Brick Lane, werd dat boek onmiddellijk een hit en belandde het prompt op de shortlist van de Booker Prize. Ali was meteen op de top van haar roem. Brick Lane vertelde het verhaal van de in Bangladesh geboren en opgegroeide Nazneem, die op haar 18de op het vliegtuig naar Londen wordt gezet. Ze is uitgehuwelijkt aan haar ruim twintig jaar oudere landgenoot Chanu, die in de Britse hoofdstad vergeefse pogingen doet deel uit de maken van het trotse Empire. Ali wist waar ze het over had. Ze werd zelf geboren in Oost-Pakistan (sinds eind 1971 Bangladesh) uit een Bengalese vader en een Engelse moeder. Haar roman werd geprezen om de inzichten die hij gaf over zaken als immigratie, de sociaal-culturele verschillen tussen de diverse bevolkingsgroepen in Groot-Brittannië en het gevoelige thema racisme. Tegelijk klonk uit kringen van Bengalese Londenaren de klacht dat Brick Lane een eenzijdig beeld schetste van hun gemeenschap. Ook literatuurwetenschapper en feministisch boegbeeld Germaine Greer liet zich in scherpe termen uit over het boek: een karikatuur. Misschien was het vanwege die kritiek dat Ali zich in haar volgende boeken op totaal andere onderwerpen richtte. In Alentejo Blue (2006) verlegde ze haar werkterrein naar Portugal, In the Kitchen vertelde het verhaal van de Britse chef-kok Gabriel Lightfoot en Untold Story (2011) was gebaseerd op de aanname dat prinses Diana haar eigen dood in scène had gezet om een nieuw leven te beginnen in de VS. Na 2011 werd het stil rond Ali. Ze leed aan depressies en besloot op te houden met schrijven, ervan overtuigd dat ze het niet (meer) kon. Uit recente interviews blijkt dat ze haar vroegere zelfvertrouwen nog altijd niet echt terug heeft, maar de afgelopen jaren niettemin de moed heeft gehad weer te gaan schrijven. Het resultaat is haar vijfde roman, Een liefdeshuwelijk (Love Marriage), een boek waarin ze terugkeert naar de thematiek van Brick Lane. Het centrale gegeven waaromheen deze roman is opgebouwd, is het voorgenomen huwelijk van Yasmin Ghorami en Joe Sangster. Yasmin is een dochter van Bengalese ouders. Haar vader, Shaokat, heeft zich – met dank aan de rijke familie van zijn vrouw – opgewerkt van straatarme dorpsjongen in Bangladesh tot huisarts in Londen en is daar buitengewoon trots op. Het feit dat zijn dochter in zijn voetsporen treedt en als arts werkt in een ziekenhuis, maakt hem zo mogelijk nog trotser. Ook Joe is arts, maar zijn achtergrond – wit, upper middle class – is totaal anders. Hij is de zoon van de even befaamde als gevreesde feministische schrijver Harriet Sangster. Zij heeft het familiekapitaal geërfd en woont samen met haar zoon in de deftige wijk Primrose Hill. Joes vader, fotograaf Neil, woont ergens in de buurt van de Schotse grens. Ali valt in haar boek op een aangename manier met de deur in huis. We staan aan de vooravond van de eerste ontmoeting tussen haar ouders en Joes moeder, in haar fraaie georgiaanse woning. Haar ouders, maar vooral Yasmin zelf, zijn nerveus. Yasmins moeder, Anisah, heeft als huisvrouw nooit echt Britse vrienden of collega’s gehad en heeft daardoor nog altijd een beperkte kennis van de Engelse taal en cultuur. Yasmin maakt zich zorgen dat haar moeder domme dingen zal zeggen en dat haar trotse vader door de mand zal vallen (‘Baba sprak correct Engels. Overdreven correct. Daardoor klonk hij als een buitenlander.’). Tegelijk is ze nerveus over Harriet, die haar fanatieke opvattingen over van alles en nog wat niet onder stoelen of banken steekt. Ooit is er een beruchte foto van haar gemaakt, waarop ze naakt op haar rug ligt, de benen wijd en het hoofd opgeheven, en uitdagend in de camera kijkt. ‘Een feministische foto.’ Ook is er zojuist een boek van haar verschenen waarin ze mannen over hun penis interviewt. Vanaf de eerste zin bereidt Ali de lezer voor op de aanstaande confrontatie. ‘Bij de familie Ghorami werd nooit over seks gepraat. (…) Toen Yasmin voor het eerst ongesteld werd, had haar moeder haar een pak Kotex Maxi-maandverband gegeven en gefluisterd dat ze de Koran niet mocht aanraken. Dat was verwarrend, want Yasmin raakte de Koran hoe dan ook niet aan, behalve op aandringen van haar moeder.’ In een reeks korte hoofdstukken werkt Ali naar de ontmoeting toe, die anders verloopt dan de voortekenen suggereerden. En zo wordt er een reeks verwikkelingen in gang gezet waarin de verrassingen elkaar opvolgen, maar vooral ook de persoonlijkheden van Yasmin, Joe, Shaokat, Anisah en Harriet worden ontrafeld. Persoonlijkheden die complexer, zoekender en getroebleerder zijn dan het zich aanvankelijk liet aanzien. Ali vertelt haar roman vanuit een reeks van perspectieven en via een groot aantal verhaallijnen. Van beide zou je kunnen zeggen: misschien iets te veel. Maar haar karakterschetsen zijn sterk. Net als in Brick Lane spelen spot en ironie een rol van betekenis. Het formidabele personage Harriet, zo liberaal, zo ruimdenkend, zo politiek correct, zo zelfverzekerd, zo imposant, maar ook zo hypocriet, schurkt soms – en vermoedelijk bewust – tegen het karikaturale aan. Hier lijkt negentien jaar na dato nog een openstaande rekening te worden vereffend. Met de literatuur als winnaar. Een liefdeshuwelijk is een lichtvoetige, regelmatig humoristische studie van personages die niet blijken wie ze dachten te zijn, of voorgaven te zijn. Die combinatie van lichtvoetigheid en ernst werkt uitstekend. Het klassieke adagium ‘write what you know’ mag in de loop der jaren terecht met regelmaat onderuit zijn gehaald, op elke pagina van deze roman voel je dat de schrijver zich op bekend terrein weet en daar zelfvertrouwen aan ontleent. Een liefdeshuwelijk is geen terug naar af, maar een welkom thuis.||https://www.volkskrant.nl/cultuur-media/aangenaam-lichtvoetig-ontrafelt-monica-ali-de-multiculturele-samenleving~b0ffdbd8/
2022-08-11||De Ombudsclown laat een lezer de wekker zetten||Bert Bosch, Heijningen: ‘Op zaterdag neemt de rubriek ‘Beetje bezorgd’ een prominente plaats in. Zonder enig tegengeluid wekt dit de indruk dat het met de bezorging van de Volkskrant niet al te best is, en dat alle zeilen moeten worden bijgezet om het enigszins te regelen. Dit doet geen recht aan die bezorgers die, zoals de mijne, de Volkskrant elke dag rond 6 uur in de brievenbus deponeren. Wat mij betreft zou Dag In Dag Uit ook daarvoor oog moeten hebben en alle bezorgers een forse schouderklop moeten toedienen. Dat het in alle vroegte bezorgen van kranten om den donder niet meevalt weet ik uit eigen ervaring: in 1955 en ’56 heb ik in Breda de Volkskrant bezorgd en daaraan denk ik nog steeds met afgrijzen terug.’ Bert Bosch wordt verzocht die forse schouderklop eigenhandig toe te dienen. Nog één keer afgrijselijk vroeg opstaan om zijn bezorger een bedankje namens de Ombudsclown te overhandigen moet lukken, toch? Klagen loont! didu@volkskrant.nl||https://www.volkskrant.nl/cultuur-media/de-ombudsclown-laat-een-lezer-de-wekker-zetten~b483bf72/
2022-08-11||Winter in de zomer, de nieuwe Duncan en antieke Noordse folk||Mooi wollig liedje van de Braziliaanse Samira Winter, dat dankzij een plukkende bas en overdreven fuzzy gitaren recht naar ons indiehartje vliegt. Een verrassende single van Duncan Laurence, die na de bekende openingszetten helemaal Electric Light Orchestra gaat, mét koortjes. De folkband Vévaki houdt de dichtkunst uit de Edda levend. Gestaþáttr begint klein maar vouwt zich uit tot een donderend betoog over gastvrijheid.||https://www.volkskrant.nl/cultuur-media/winter-in-de-zomer-de-nieuwe-duncan-en-antieke-noordse-folk~b584ef0e/
2022-08-11||Gijzeling bank Beiroet beëindigd, man wilde ‘spaartegoed opnemen voor ziekenhuisrekening’||‘Geef me mijn geld terug!’ Met die woorden stormde een 42-jarige man donderdagochtend de bank binnen. De Libanees droeg een jachtgeweer en een busje benzine, en loste een paar waarschuwingssalvo’s. De man dreigde zowel het pand als zichzelf in brand te steken, en hield zes à zeven bankmedewerkers gegijzeld. De gijzelnemer, in de Libanese media aangeduid met zijn initialen (B. H.), eiste volgens een ooggetuige dat hij 2.000 euro mag opnemen om de ziekenhuisrekeningen van zijn vader te kunnen betalen. Die zou voor een operatie zijn opgenomen. In totaal zou er 200 duizend euro op zijn bevroren rekening staan. De voorbije jaren zou hij slechts een fractie hebben kunnen opnemen. Politie en ordetroepen omsingelden het bankgebouw. Pogingen tot een vergelijk te komen met de man liepen lang op niets uit, maar na zeven uur gaf hij zichzelf toch over. Libanese media melden dat hij geld van zijn rekening heeft meegekregen. Om hoeveel geld het gaat is nog onduidelijk. In Libanon lopen de frustraties al geruime tijd hoog op omdat rekeninghouders niet bij hun spaargeld kunnen. Als gevolg van een staatsbankroet, begin 2019, zijn banktegoeden bevroren en is de middenklasse grotendeels weggevaagd. De munteenheid is door de hyperinflatie nauwelijks nog iets waard. Geld opnemen is alleen beperkt mogelijk en bovendien tegen een onaantrekkelijke wisselkoers, met als gevolg dat veel Libanezen zich bestolen voelen. Op straat kan de man op veel begrip rekenen. ‘Hij heeft ieder recht om zijn geld te eisen, nadat de politici ons geld stalen en het wegstopten op Zwitserse rekeningen’, zo citeert de Arabische nieuwswebsite The National een voorbijganger. ‘Met of zonder geweld – hij staat in z’n recht.’ Enkele tientallen betogers scandeerden leuzen om hun sympathie te uiten. ‘Weg met de heerschappij van de banken!’ Begin dit jaar verwierf een andere man, Abdallah al-Sai, bij veel Libanezen een heldenstatus, toen hij zwaarbewapend zijn spaargeld kwam opeisen in de Bekaavallei. De staf overhandigde hem uiteindelijk een deel van het geld, waarop hij zich overgaf aan de politie. Aan wapens komen is in Libanon overigens niet ingewikkeld: sinds de burgeroorlog (die eindigde in 1990) is er nooit werk gemaakt van ontwapening.||https://www.volkskrant.nl/nieuws-achtergrond/gijzeling-bank-beiroet-beeindigd-man-wilde-spaartegoed-opnemen-voor-ziekenhuisrekening~b78e7a2e/
2022-08-11||Als ik een Franse supermarkt binnenloop, sla ik op tilt||Met een vriendin stapte ik de Hyper U binnen, de anabolenvariant van de Franse supermarktketen Super U. ‘O’, zuchtte ze, ‘dit vind ik zo heerlijk’. Bijna iedereen die ik ken of iedereen die ooit iets heeft gezegd over Franse supermarkten, zegt dat Franse supermarkten geweldig zijn. Ik herken dat niet. Als ik een Franse supermarkt binnenloop, sla ik op tilt. Niet op de leuke manier, waarbij je maniakaal lachend je gigantische kar vollaadt met wijn, kaas, worst, Petit Bateau-kleding en een grasmaaier. Op het moment dat ik door de poortjes loop, is het alsof er een resetknop ingedrukt wordt bij me. Ik weet nog net wie ik ben, maar wat ik precies kom doen en welke boodschappen ik nodig heb, geen idee. Het helwitte licht, de eindeloze rijen en gangen en schappen, vol met mogelijkheden, met keuzen die gemaakt moeten worden, desoriënteren en verlammen me dusdanig dat ik op de grond wil gaan zitten wiegen tot iemand me komt ophalen. Mijn boodschappenlijstjes zijn machteloos tegen het geweld van de Franse supermarkt. ‘Een kaasje? Hier heb je zevenhonderd soorten camembert.’ ‘Rosé? Als je helemaal aan het eind van dit pad naar rechts gaat en dan anderhalve kilometer doorloopt, vind je aan je linkerhand een schap ter grootte van de Keukenhof met alleen maar rosé. Let maar niet op de skeletten.’ ‘Mosterd? Hebben we niet.’ (Op de dag van onze aankomst zocht ik gevoelsmatig uren naar mosterd. Toen ik bijna moest huilen, sprak ik een jongen achter de kassa aan, die zijn handen ophield en zijn hoofd schudde. Ik interpreteerde dat als: gozer, ik zit achter de kassa, weet ik veel waar al die shit staat. Maar achteraf leerde ik dat er zowaar een nationaal tekort was en er nergens mosterd te verkrijgen was.) Nee, dan liever Franse apotheken. Als je dan toch ergens last moet krijgen van vervelende maar relatief onschuldige kwaaltjes, is het Frankrijk. De afgelopen weken had ik het voorrecht een beginnende oorontsteking en kort daarop een ontstoken ooglid op te lopen. Voor de eerste kwaal kreeg ik van de Franse apotheker druppels mee, die zich dwars door mijn trommelvlies leken te branden. En waar mijn eigen huisarts me adviseerde mijn ogen met warm water en babyshampoo te wassen, gaf de pharmacie me gelijk maar antibiotica mee. Geen halve maatregelen bij de Franse apotheek, waar je binnen kunt lopen met een schaafwond op je knie, om even later – zonder te overdrijven – met 10 gram opium, een prothese en een atoombom weer naar buiten te stappen. Zie dat maar eens te vinden, in die geweldige Franse supermarkt van je.||https://www.volkskrant.nl/mensen/als-ik-een-franse-supermarkt-binnenloop-sla-ik-op-tilt~beadccd0/
2022-08-11||Easy Life maakt indruk met een caleidoscoop van genres waarin alles lonkt als muzikaal escapisme ★★★★☆||Met hun debuutalbum Life’s A Beach heeft de Britse band Easy Life het tot een nummertweepositie geschopt in Britse charts. Hier? Nada, noppes. En dat is jammer. Want het vijftal uit Leicester is een van de origineelste en meest vrolijk makende acts uit Engeland. Life’s A Beach kreeg in de Volkskrant al vier sterren en opvolger Maybe In Another Life maakt indruk met eenzelfde caleidoscoop van genres waarin alles lonkt als muzikaal escapisme. Er is knisperende electrofunk van Growing Pains. OTT is een zonbeschenen meisje-jongenpopduet waarvan je het refreintje tot aan je dood in je hoofd meedraagt. En prijsnummer Crocodile Tears opent met hartverscheurende Beach Boys-harmonieën. De rap van zanger, rapper en trompettist Murray Matravers stijgt op met een slinger van oehoehoeeeeeee falsettos. Een barpiano maakt een wandeling met lome blazers en laat je wegzakken in zomerse gelukzaligheid. Dat alles in één song. Niet alle nummers zijn juweeltjes, maar ze hebben stuk voor stuk hun briljante momenten. Het knappe is dat al die arrangementen en instrumentaties met zoveel precisie zijn ingebed dat er nergens sprake is van overdaad. Verfijning is het, en die krijgt, door de nuchtere zang-spreekstem van Matravers als constante en tegenwicht, haast een terloops karakter. Je hoort de aandacht die aan de nummers is gegeven en dat maakt van Maybe In Another Life haast een getuigenis voor de liefde van muziek.||https://www.volkskrant.nl/cultuur-media/easy-life-maakt-indruk-met-een-caleidoscoop-van-genres-waarin-alles-lonkt-als-muzikaal-escapisme~b69d515a/
2022-08-11||Goo Goo Dolls-album is Amerikaanse standaardkost ★★☆☆☆||Een song moet wel als een loden last voor je voelen als Billboard hem uitroept tot de nummer één van twee decennia, en je vervolgens nooit meer in de buurt komt van dat succes. Iris van Goo Goo Dolls was die monsterhit van 1998. Chaos In Bloom is het veertiende album van de band uit Buffalo New York die in versukkeling lijkt geraakt. Zanger John Rzeznik liet weten dat dit album een alternatiever geluid zou laten horen. Tja. Opener Yeah I Like You is slechts de blauwdruk van een Amerikaanse rocksong met gitaren gemaakt voor de autoradio en zang die in refreinen fel jubelend van leer trekt. Het meeste op het album is dezelfde Amerikaanse standaardkost, die decennialang volgens beproefd recept wordt gebakken, zonder gekruid te zijn door enige eigenzinnigheid. Alleen het verheffende You Are The Answer heeft nog een particuliere emotionele kracht. Misschien niet heel slecht, wel gemakzuchtig.||https://www.volkskrant.nl/cultuur-media/goo-goo-dolls-album-is-amerikaanse-standaardkost~b86dab74/
2022-08-11||Stikstofcrisis noopt Rabobank tot voorzichtigheid: melkveehouderij voortaan risicovolle sector||Dat maakte de Rabobank donderdag bekend bij de presentatie van hun halfjaarcijfers. Daar werd reikhalzend naar uitgekeken gezien de nauwe verwevenheid van de bank met het boerenbedrijf. Rabobank is met afstand de grootste geldverstrekker voor Nederlandse boeren; zo’n 80 procent is klant. Nu de landbouwsector dreigt te moeten krimpen vanwege de stikstofuitstoot, komt ook het verdienmodel van de bank in gevaar. Rabobank heeft momenteel 10,3 miljard euro uitgeleend aan naar schatting 12 duizend melkveeboeren. Die zullen in het vervolg ‘een terughoudendheid ervaren wanneer ze willen uitbreiden rondom natuurgebieden’, aldus ceo Wiebe Draijer. ‘Dat is common sense, noem het boerenverstand, maar wel erg vervelend.’ Draijer benadrukt dat de bank niet alle melkveehouders de rug toekeert: ‘Op andere plekken zijn nog wel degelijk investeringen mogelijk’. Nu de sector als risicovol is aangewezen zet de bank 76 miljoen euro opzij om mogelijke risico’s af te dekken. Dit bedrag kan de bank gebruiken om verliezen op te vangen als boeren in de toekomst hun lening niet kunnen terugbetalen. Toch verwacht de bank niet dat dit nodig zal zijn. Draijer: ‘Met de middelen die de overheid heeft gereserveerd, geloven we dat dit individuele bedrijven niet zo hoeft te raken dat wij zo’n reservering moeten nemen.’ De overheid heeft tot nu toe ruim 30 miljard euro gereserveerd voor het stikstofprobleem. Draijer deed tijdens een digitale persbijeenkomst zijn best om sympathie op te wekken voor de Nederlandse boer. Die wordt volgens hem ‘plots geconfronteerd met fundamentele onzekerheid en een gevoel van onrecht. Dat heeft geleid tot grote turbulentie in Nederland. We moeten ruimte creëren om dat een naam te geven.’ Tot zelfreflectie over de rol van de bank in het stikstofdossier was Draijer tijdens de bijeenkomst niet genegen. De Rabobank wordt al langer aangewreven dat het medeverantwoordelijk is voor de stikstofcrisis. Zo zou de bank hebben weggekeken van de milieuproblemen die ontstonden door schaalvergroting van de landbouw. Rabobank heeft deze schaalvergroting grotendeels gefinancierd en daar aan verdiend. Bovendien heeft de bank in het verleden intensief gelobbyd om te voorkomen dat het kabinet zou aansturen op krimp van de veestapel. Binnenkort mag Draijer aanschuiven bij Johan Remkes, de door het kabinet aangewezen bemiddelaar in het stikstofdossier. Draijer zal daar pleiten voor een regeling ‘zodat boeren met een opgeheven hoofd kunnen stoppen’. ‘We hebben een eerlijke vergoeding voor verduurzaming nodig. Zodat er een stimulans komt voor boeren om die verduurzaming in te zetten.’ Ook pleit hij voor een ‘bijdrage van andere sectoren, om het gevoel van eerlijkheid te stimuleren’. Dat zal gelijk een van de laatste publieke optredens zijn van Draijer, die per oktober opstapt als ceo. Hij heeft de Rabobank dan acht jaar geleid. Hij stond aan het hoofd van een reorganisatie waarbij ruim vijftienduizend banen werden geschrapt. Ook is hij verantwoordelijk voor de voortschrijdende digitalisering en centralisatie van de organisatie. Daardoor werden meer beslissingen genomen door het Utrechtse hoofdkantoor. Wie hem zal opvolgen is nog niet bekend.||https://www.volkskrant.nl/economie/stikstofcrisis-noopt-rabobank-tot-voorzichtigheid-melkveehouderij-voortaan-risicovolle-sector~b52c195b/
2022-08-11||Osees jut nog steeds op als een malle maar verrast iets minder ★★★☆☆||Alweer het 26ste album van de formatie rond John Dwyer, waarvan de naam – van Thee Oh Sees naar Osees – steeds korter lijkt te worden. Na de vage geluidsexperimenten van het album Panther Rotation uit 2020, die dus ook bijna allemaal het achtervoegsel ‘experiment’ dragen, keert de indielegende uit San Francisco terug naar zijn leest: felle punkrock. De gitaren draaien weer stationair en vormen een ondoordringbare muur van waarachter Dwyer zijn teksten als leuzen schreeuwt. Met nummers die nergens de tweeminutengrens overschrijden, jut Osees nog steeds op als een malle maar verrast iets minder. Er zijn nog mooie momenten. De kerosinedampen slaan af van een verhitte song als Scum Show en de band zet met bizarre ritmewisselingen de moshpit letterlijk op het verkeerde been. Of de garagerock van Perm Act. Met gemene drumroffels en surfgitaren klinkt het nummer als het psychotische broertje van het klassieke Batman-thema.||https://www.volkskrant.nl/cultuur-media/osees-jut-nog-steeds-op-als-een-malle-maar-verrast-iets-minder~b2cfde3b/
2022-08-11||Satellietbeelden tonen verwoeste vliegtuigen op Russische vliegbasis op de Krim ||De beelden, gemaakt door het Amerikaanse bedrijf Planet Labs en gepubliceerd door meerdere internationale media, laten een groot verschroeid gebied zien op en rond het vliegveld. Acht vliegtuigen, die buiten de hangar stonden opgesteld, zijn op de foto’s na de explosie geheel of grotendeels verwoest. Zeker twee gebouwen op de basis liggen in puin. Bovendien blijkt volgens The New York Times, die de beelden analyseerde, dat er meerdere losse explosies hebben plaatsgevonden. Op de beelden zijn drie kraters op verschillende plekken te zien. Getuigen op de Krim meldden dinsdag aan persbureau Reuters ten minste twaalf explosies, waarvan zeker één zeer zware. Op sociale media doken al snel video’s en foto’s op van meerdere ontploffingen en van grote rookwolken boven de basis. Het bewijs uit de satellietbeelden gaat lijnrecht in tegen de lezing die het Kremlin geeft over de explosies op hun militaire vliegbasis Saky, dat aan de westkust ligt van de door Rusland geannexeerde Krim. Het Russische ministerie van Defensie bevestigde de explosies dinsdag, maar ontkende dat er gevechtsvliegtuigen of ander militair materieel beschadigd was geraakt. Volgens de Russen waren de explosies het gevolg van een ongeluk met opgeslagen munitie door onvoorzichtigheid van het personeel. Ook die lezing lijkt minder waarschijnlijk nu uit de beelden blijkt dat er op zeker drie plekken grote explosies waren. Ben Wallace, de minister van Defensie van het Verenigd Koninkrijk, zei tegen de BBC dat meerdere explosies eerder wijzen op een gerichte aanval dan op een ongeluk. Toch blijft de oorzaak ook na analyse van de beelden met mysteries omgeven. De verklaringen van Oekraïne geven weinig duidelijkheid. Aanvankelijk leek Kyiv de aanval op de Krim te claimen en sprak de adviseur van president Zelensky over een nieuwe fase van de oorlog. Even later ontkende de regering juist alle betrokkenheid. In zijn dagelijkse speech claimde Zelensky woensdag dat Rusland ‘negen gevechtsvliegtuigen’ heeft verloren op de Krim, maar hij zei er opnieuw niet bij of het om een Oekraïense aanval gaat. De Oekraïense overheid lijkt de onduidelijkheid in haar voordeel te gebruiken en probeert angst onder de Russen op de Krim aan te wakkeren. Het ministerie van Defensie deelde donderdagochtend een video waarin te zien is hoe Russische toeristen op de Krim in paniek zijn na de explosies. ‘Tenzij ze een onaangenaam hete zomervakantie willen, adviseren we onze gewaardeerde Russische gasten om de Oekraïense Krim niet te bezoeken’, schrijft het ministerie. De verwoestingen op het Russische vliegveld kunnen gevolgen hebben voor het verdere verloop van de Russische invasie in Oekraïne. De Russen voerden vanaf de basis, die op zo’n 200 kilometer van het zuidelijke front ligt, luchtaanvallen uit op de Oekraïners. Door de grote schade lijkt het onwaarschijnlijk dat ze die aanvallen op korte termijn kunnen hervatten. Daarnaast lijden de Russen hoogstwaarschijnlijk grote materiële en financiële schade. De acht Su-24- en Su-30-gevechtsvliegtuigen die waarschijnlijk verloren zijn gegaan, kosten per stuk tientallen miljoenen euro’s.||https://www.volkskrant.nl/nieuws-achtergrond/satellietbeelden-tonen-verwoeste-vliegtuigen-op-russische-vliegbasis-op-de-krim~b531d488e/
2022-08-11||De muziek blijft wat te netjes binnen de lijntjes op Theo Crokers Love Quantum ★★★☆☆||Op Love Quantum, zijn zevende album als bandleider, weet de Amerikaanse trompettist Theo Croker zich opnieuw omringd door een keur aan grote namen uit de jazz, hiphop en soul. Stond zijn nog geen jaar geleden verschenen Blk2Life – A Future Past vooral in het teken van Afrofuturisme, op dit nieuwe album staat de liefde centraal. Maar muzikaal pakt Croker alles minstens zo ambitieus aan op dit met 34 minuten wat korte album. Grootse arrangementen bieden veel ruimte voor vocalen aan bijvoorbeeld Kassa Overall en Jill Scott. Jazzveteraan Gary Bartz bewijst in Jazz Is Dead met Overall het tegendeel op zijn saxofoon en leuk om weer eens wat van rapper Wyclef Jean te horen. Maar waar is die fraaie Miles Davis-toon van Croker zelf? Die hadden we graag wat langer horen klinken in bijvoorbeeld het veel te kort gehouden Humanity. Hij kan zo prachtig spelen, maar ook op Love Quantum wil hij nadrukkelijk meer dan mooi trompetspel laten horen. Hij wil zich ook als componist en arrangeur bewijzen en doet dat met veel warmte, maar de muziek blijft wat te netjes binnen de niet erg avontuurlijk getrokken lijntjes.||https://www.volkskrant.nl/cultuur-media/de-muziek-blijft-wat-te-netjes-binnen-de-lijntjes-op-theo-crokers-love-quantum~b68535fd/
2022-08-11||Stravinsky’s eerste meesterwerk, door het London Philharmonic Orchestra ★★★★☆||In 2018 was Vladimir Jurowski nog chef-dirigent van het London Philharmonic Orchestra. Samen gaven ze een reeks concerten met muziek van Igor Stravinsky, die het orkest nu op het eigen platenlabel uitbrengt. Dit eerste van drie albums volgt Stravinsky’s razendsnelle ontwikkeling in de zes jaren tussen zijn opus 1, de Symfonie in Es, onmiskenbare laatromantiek in het kielzog van Glazunov en Borodin, en zijn baanbrekende ballet Le sacre du printemps, gecomponeerd toen hij 30 jaar oud was. Jurowski’s koelbloedige precisie in het laatste, de enige live-opname uit 2008, verscherpt de woeste, rauwe klanken die uitmonden in het gruwelijke offerritueel. Een totaal ander palet flonkert in Stravinsky’s eerste meesterwerk, het balletsprookje De vuurvogel. De minder bekende stukken worden even intens vertolkt. Mezzosopraan Angharad Lyddon is de fijne solist in de lyrisch-erotische Le Faune et la Bergère. Chant funèbre is een kolkende stroom van melancholie en het Scherzo fantastique, een vingeroefening voor de miraculeuze Vuurvogel, wordt sensationeel gespeeld.||https://www.volkskrant.nl/cultuur-media/stravinsky-s-eerste-meesterwerk-door-het-london-philharmonic-orchestra~b9f0cada/
2022-08-11||De nuances van vrouwelijke list, macho starheid en echtelijke strijd geniaal verklankt ★★★★☆||Het zou nu ondenkbaar zijn, maar in de 18de eeuw werd het publiek tussen de bedrijven van ernstige opera’s door soms vermaakt met luchtigere kost. Georg Philipp Telemann scoorde in 1725 in Hamburg een groot succes met Pimpinone, een komedie in drie intermezzi die in de pauzen tijdens Händels Tamerlano werd uitgevoerd. Het Italiaanse libretto werd uitgebreid met Duitse teksten en daardoor werden de ruzies tussen het ex-kamermeisje Vespetta (dat ‘wespje’ betekent) en haar dominante echtgenoot, de rijkaard Pimpinone, alleen maar sappiger. Dirigent Georg Kallweit en de wendbare Akademie für Alte Musik Berlin dansen smaakvol door Telemanns geestige partituur, die de nuances van vrouwelijke list, macho starheid en echtelijke strijd geniaal verklankt. Dominik Köninger in de titelrol vermijdt geschmier, zelfs als hij op sopraanhoogte zingt terwijl hij twee roddelende vrouwen nadoet. De helder intonerende Marie-Sophie Pollak dwingt bewondering af voor de sluwe, verleidelijke Vespetta die zo behendig op de klassenladder omhoog klautert.||https://www.volkskrant.nl/cultuur-media/de-nuances-van-vrouwelijke-list-macho-starheid-en-echtelijke-strijd-geniaal-verklankt~b9c7a963/
2022-08-11||Ragfijne orkestratie, met rozig trillende harp en zes uitmuntende zangers ★★★☆☆||Bij het muziekcentrum Palazzetto Bru Zane doen ze niets liever dan vergeten Frans repertoire nieuw leven inblazen. Op dit album nemen ze Franse mélodies (liederen) met orkestbegeleiding van de operacomponist Jules Massenet onder handen. Hij schreef honderden mélodies voor zangstem en piano en voorzag enkele tientallen van een ragfijne orkestratie, vaak met een rozig trillende harp in de hoofdrol. De meeste nummers zijn plaatpremières en ze hebben het echt getroffen met deze zes uitstekende zangers. Wat fraseert Véronique Gens prachtig en wat is de stem van Jodie Devos zilverachtig en puur. Ook niets dan lof voor de verzorgde begeleiding door het Orchestre de chambre de Paris onder leiding van Hervé Niquet. Maar hoewel elk lied op zijn minst charmant of vermakelijk is, evenaren ze niet allemaal het niveau van het gloedvolle gebed Souvenez-vous, Vierge Marie! of de treffende kwetsbaarheid van Crépuscule. Geen cijfers geven, gewoon genieten van de kostelijk gezongen menuetten, serenades, volksdeuntjes en geparfumeerde liefdesverklaringen.||https://www.volkskrant.nl/cultuur-media/ragfijne-orkestratie-met-rozig-trillende-harp-en-zes-uitmuntende-zangers~b47fa6f8/
2022-08-11||Burgemeester Dijksma gaat demonstratiebeperking bij abortuskliniek opnieuw motiveren in hoger beroep||De rechtbank Midden-Nederland oordeelde deze maand dat burgemeester Dijksma vorig jaar bij het verbieden van een demonstratie bij een abortuskliniek onrechtmatig handelde. Zij verplichtte de actievoerders van Jezus Leeft om op 70 meter van het gebouw de betogen, in plaats van vlak ervoor. Ze beriep zich toen op de naleving van de coronaregels en op de verkeersveiligheid die in het geding zou komen bij de demonstratie. De rechter ging in die argumentatie niet mee. Dijksma gaat in hoger beroep tegen die uitspraak, met het doel een vergelijkbaar protestverzoek juridisch onderbouwd te kunnen afwijzen. Jezus Leeft is vrijdag al van plan opnieuw te demonstreren. Op grond van de nieuwe verdediging van de Dijksma keurt zij dat verzoek af. Het extra argument is het wettelijk gegarandeerde recht op zelfbeschikking. In een brief aan de gemeenteraad zegt de burgemeester ‘grote waarde te hechten’ aan het demonstratierecht, maar in dit specifieke geval te zien dat ‘het knelt en het schuurt’. De burgemeester wil dat kwetsbare vrouwen ‘in rust en ongestoord’ naar een abortuskliniek kunnen gaan. De ‘psychische impact van een demonstratie’ zou dat onmogelijk maken. Jezus Leeft-actievoerders zeggen zelf dat ze niet op afstand willen protesteren en vrouwen ook willen aanspreken. Een burgemeester mag op een aantal gronden ingrijpen in het demonstratierecht. De extra reden die Dijksma nu opvoert, valt daar niet per definitie onder. Toch zegt de burgemeester in de wet ruimte te zien voor haar argumentatie. Je zou hieruit kunnen opmaken dat de burgemeester het zelfbeschikkingsrecht van cliënten van de kliniek belangrijker acht dan het demonstratierecht. De woordvoerder benadrukt dat de actievoerders op afstand mogen blijven demonstreren. ‘Het is niet het een of het ander.’||https://www.volkskrant.nl/nieuws-achtergrond/burgemeester-dijksma-gaat-demonstratiebeperking-bij-abortuskliniek-opnieuw-motiveren-in-hoger-beroep~bb36f878/
2022-08-11||‘Ik heb een hoge tolerantie voor losse eindjes’||Lacht: ‘Nou, na de Parade wel weer even zonder band.’ Dan: ‘Nee, ik word er erg gelukkig van, en de liedjes komen echt tot hun recht met band. Maar het is heel anders dan een-op-een met je technicus de energie van de dag bepalen, zoals ik in het theater gewend ben. Alleen is overzichtelijker, je bent wendbaarder. Ik kan me erop verheugen om er straks weer gewoon spontaan een ander liedje in te gooien. ‘Opeens heb ik een soort camping achter de Paradetent, een familie van vijftien man die daar rondloopt voor mij. Ik voel me er verantwoordelijk voor, het is me tot nu toe niet gelukt om de diva in de caravan te zijn. Ik vond de groepsdynamiek in het begin spannend: iedereen bij elkaar houden, hopen dat iedereen elkaar aardig vindt, dat het klikt. Ik had dit nog nooit gedaan, maar het loopt, en iedereen vindt het leuk. Ik heb mijn elektrische pitjes mee, mijn pannen van thuis, een elektrische wok, mijn magnetron, drie koelkasten, twee grote biertafels. Iedere avond kookt er iemand anders, achter de tent.’ Zet een stemmetje op: ‘Nou, mijn theatervoorstelling heet dus Meer...’ Gaat verder: ‘Youp van ’t Hek heeft toch dat waanzinnige lied waarin hij zingt: ‘Leef toch je leven als je allerlaatste uur’? En je hebt natuurlijk ‘Leef, alsof het je laatste dag is’ van André Hazes de kleine. De vraag ‘Wat als je nog maar even hebt?’ houdt ons allemaal bezig. In mijn voorstelling heb ik die proberen te tackelen met de gedachte: is het niet angst die ons drijft tot zo’n levensfilosofie die de langere termijn buiten beschouwing laat? Het gaat hoe dan ook een keer minder worden, en met de wereld kan het ook niet goed blijven gaan, dus gaan we er nu nog even keihard voor. Dat is geen duurzame manier van denken. ‘Zelf zit ik ook vol met drang om méér te zijn, meer te willen en meer te doen, letterlijk het onsje meer te geven aan de mensen om me heen – ik ben een ontzettende feeder. Het zit in mij om bang te zijn dat het te weinig is. Mijn vader is overleden toen ik jong was, wat bij mij heeft geleid tot een eeuwig gevoel van: het moet nú goed zitten, want als iemand wegvalt moeten we goed uit elkaar zijn gegaan, er mag geen ruzie zijn. Dat zit misschien ook wel in het liedje Dat je weggaat. Ik weet dat je weggaat, maar ik wil het nu nog even bewaren, dit tijdelijke fijne gevoel. ‘Ik zou minder willen denken in termen van meer, of dat het allemaal nú moet gebeuren. We kunnen vandaag ruzie hebben en het morgen oplossen, we kunnen ook niet nú naar de tering gaan en pas morgen naar het café. Niet de hele tijd denken dat ik extra moet geven, want wat er is, is al genoeg.’ ‘Gent. Sinds ik in 2013 vijf maanden in Gent heb gewoond, probeer ik iedere zomer zoveel mogelijk daar te zijn. Dit jaar heb ik via via een tijdelijke studentenstudio gehuurd. Ik leef in Gent als een bejaarde. Zo hyperactief en vol energie als ik op het podium ben, zo rustig aan doe ik het daar. Ik denk na over een nieuwe voorstelling en lees veel filosofieachtige boeken. Nu ben ik bezig in Over vrijheid van Maggie Nelson. ‘Ja, hoe verwoorden mensen die zeggen dat ze verliefd zijn geworden op een stad die liefde? Het zit ’m in de mensen die er rondlopen, veel jonge mensen, open mensen, muzikanten. De taal is zacht, en ik vind Gent gewoon mooi. Eerst woonde ik in Den Bosch en was de afstand tot Gent goed te overbruggen. Nu, vanuit Amsterdam, is het als het tegenzit vier uur rijden, maar het kan ook twee uur en een kwartier zijn als ik ’s avonds laat vertrek. ‘Ik hoop er steeds vier, vijf dagen achter elkaar te zijn. Deze week was het vanwege de Parade maar twee dagen. Dat is kort, maar ik vind het toch fijner dan helemaal niet gaan.’ ‘Ik ben absoluut een zangeres, maar ook cabaretier. Ik vind dingen. De basis van een voorstelling is de gedachte die ik in de zomer in Gent heb gevormd, en de vorm is altijd muzikaal. In het Paradeprogramma vind ik elke seconde die ik niet met mijn band zing zonde. Maar eigenlijk zou ik in dit programma nog wel een paar dingen willen zeggen, het publiek nog in willen gaan. ‘In de voorbereiding op mijn vorige voorstelling Waar ben ik gaan try-outen met alleen maar stand-up, om te kijken wat er zou gebeuren. Als ik dit werk over vijftien jaar nog steeds wil doen, moet ik dat deel sterker maken. Ik mocht van mezelf pas zingen als ik dacht: nu ga ik dood, die mensen hebben voor een kaartje betaald, ze lachen niet meer. Eerst was dat na tien minuten al, uiteindelijk had ik iets van drie kwartier dat goed werkte. Ik ben er al veel zekerder over dan ik was.’ ‘Bette Midler! Op vakantie hadden we een keer maar één cd in de huurauto, en dat was er een van Adele. Op een gegeven moment wordt het gewoon zeikmuziek, het spijt me. Nee, het was heel leuk van Frits Spits dat hij me zo noemde. Maar Bette Midler, dat was een compliment van Kunststof-interviewer Jellie Brouwer op de Parade... Zij is tegelijkertijd charmant, koket, belachelijk, dramatisch én in charge. Als ik dat ook maar twintig seconden ben in die hele voorstelling ben ik gelukkig.’ ‘Ik heb een makkelijke stem. Als ik niet drink, is het geen probleem om zeven dagen achter elkaar drie keer per dag te spelen op de Parade. Op school ging leren mij ook makkelijk af. Ik ben niet de havist die altijd voor iedere 6 hard heeft moeten knokken. Discipline zit er niet ingestampt bij mij. Als ik onder druk moet werken, of als er in mijn leven veel tegelijkertijd gebeurt, lever ik daar op in. ‘Ik leun vaker op intuïtie en ervaring en heb meestal zoiets van: komt wel goed. Ik denk dat het een kwestie van focus is. Daarom vind ik spelen zo leuk: het dwingt me mijn focus dáár te hebben. Als ik daar niet toe word gedwongen, is de focus overal. Dan heb ik honderd ideeën en honderd taken, en maak ik er godzijdank een paar af. Terwijl ik dus wel gelukkig word van focus. Een beetje overzichtelijker leven zou mij geen kwaad doen.’ ‘De première van Meer is door corona vijf keer uitgesteld. Daardoor heb ik die voorstelling uiteindelijk wel 27 keer herschreven, met twee verschillende regisseurs. Toen ik net naar onze afspraak liep, dacht ik: hoe voel ik me vandaag? Nou, zo moe als toen die vierde datum werd afgezegd. Helemaal leeg, helemaal op. Nu ik midden in de Parade zit, kan ik er nog even niet aan denken om in september weer met Meer in het theater te staan. Een paar weken van tevoren ga ik waarschijnlijk weer wat dingen aanpassen en is-ie wéér anders. Ik heb er zin in, maar ik heb ook zin om iets nieuws te maken.’ ‘In de podcast Boze geesten hoorde ik Erik Vlasblom, vroeger de vaste toetsenist van Toon Hermans, vertellen over hoe Toon werkte: als een soort jazzmuzikant. Hij zocht van tevoren alle kanten uit, en besloot in het moment welke kant hij opging. Die vrijheid vind ik het allermooiste. Dat het niet honderd procent vastligt, dat je telkens in het moment kunt beslissen wat het wordt. ‘Buiten werk ben ik ook niet zo van het vastleggen. Herhaalbaarheid, betrouwbaarheid, voorspelbaarheid, die dingen zijn niet mijn grootste kracht. Over grote beslissingen twijfel ik altijd lang. En ik houd van die twijfel. Het openhouden van opties kan ook perfectionisme zijn, I don’t settle for less. Ik weet het niet, maar ik weet wel dat ik een hoge tolerantie heb voor losse eindjes, ik denk hoger dan de meeste mensen. ‘Ik vind mijn leven gewoon zoveel rijker als ik niet in een routine terechtkom, dus ik probeer het zo in te richten dat ik nog alle kanten op kan en nieuwe ervaringen opdoe. Ik ga wel achterover zitten en stabiel zijn als ik 40 ben, maar laat mij eerst nog zes jaar voor de losse eindjes gaan.’ Kiki met band XL is nog t/m dinsdag 16/8 te zien op de Parade in Amsterdam. Vanaf 10/9 toert ze weer met haar voorstelling Meer.||https://www.volkskrant.nl/cultuur-media/ik-heb-een-hoge-tolerantie-voor-losse-eindjes~bc5e0e88/
2022-08-11||Streef juist naar kleinere schoolklassen||Opmerkelijk, het pleidooi van schoolbestuurder Jeroen Goes. Kleine scholen kunnen beter sluiten of fuseren, betoogt hij. Typisch een manager waar het onderwijs en de zorg zoveel onder lijden. Het woord ‘kinderen’ komt nauwelijks voor in het stuk. Alleen geld en bezetting. Ik durf te beweren dat schaalvergroting leidt tot slechter onderwijs. In de (jeugd)hulpverlening geldt: E (effect) = K (kwaliteit) maal A (acceptatie).Volgens mij is dat in het onderwijs ook zo. Alleen kijken naar de K is kortzichtig. Op grote scholen zijn kinderen anoniemer, worden ze sneller overprikkeld en hebben ze meer moeite met zich overeind houden. Met het risico op gedragsproblematiek en meer uitval (door angst, pesten of onzekerheid). De jeugdzorg loopt er inmiddels van over. Maar dat is blijkbaar niet in de boekhouding van Jeroen Goes opgenomen. Ook de betrokkenheid van ouders (door hem weggezet als sentimenteel) draagt bij aan de veiligheid op school. Je kunt het als manager op papier goed regelen, maar het gaat in het onderwijs en in de (jeugd)zorg om het effect. Zorg voor een veilig klimaat waarin mensen elkaar kennen en waarin elkaar aanspreken helpt. Schaalverkleining werkt. Het zal de jeugdzorg ontlasten en het onderwijs verbeteren.Frans van Straalen, jeugdhulpverlener en gezinstherapeut, De Rijp Kent u ze nog? De stoere verkiezingsslogans van VVD en CDA? ‘Nu doorpakken!’ (CDA) ‘Handen uit de mouwen in plaats van hand ophouden!’ (VVD). De verkiezingen zijn achter de rug, gelukkig toch weer in de coalitie met een duidelijk regeerakkoord. En een volle pot met euro’s om het voorgenomen beleid ook te realiseren. Maar dan: een zuchtje tegenwind vanaf het boerenland en poef, met de staart tussen de poten terugtrekkende bewegingen maken. Ben benieuwd naar de volgende verkiezingsslogans.P. Niessen, Noordwijkerhout Eneco en andere energiebedrijven willen dat de overheid de burgers financieel gaan ondersteunen om te voorkomen dat zij hun hoge energierekening niet kunnen betalen. Het laatste dat deze bedrijven willen is dat zij hun klanten moeten afsluiten, wat nu al massaal in Engeland gebeurt. Dit klinkt sympathiek, maar vrij vertaald probeert Eneco de bedrijfsresultaten overeind te houden met geld dat diezelfde burger betaalt via de belastingen, waaronder die op energie. Mocht de overheid hiertoe wel overgaan, dan lijkt het fair dat de energiebedrijven bijvoorbeeld korting gaan geven op het vastrecht en eventueel behaalde winst storten in de staatskas. Dan weten we of er daadwerkelijk sprake is van humaan beleid.Menno Silje, Schiedam Als je weinig te besteden hebt en de kosten van energie gaan zo hard omhoog als de laatste tijd, dan kan je makkelijk in de problemen komen. Zeker mensen die in slecht geïsoleerde huurhuizen wonen kunnen weinig aan hun situatie veranderen. Het wordt daarom tijd om de verhuurders, die investeringen in hun huizen vaak op de lange baan hebben geschoven, te laten meebetalen. Ik stel voor dat we op basis van het energielabel van een woning een percentage van de energierekening vaststellen dat door de verhuurder betaald moet worden. Bijvoorbeeld 50 procent voor een huis met energielabel G. Hiermee verklein je de kans op energiearmoede en stimuleer je verhuurders woningen te verbeteren.Bob Veldt, Eindhoven Voorstel voor Energiecrisis II: invoering van de kooploze zondag.Reinder de Boer, Den Haag Het zou, vooral in relatie tot de schaarste op aarde én in het land, goed zijn als iedereen na de vakantie overgaat tot kamperen in eigen huis.Hans Verwimp, Nijmegen Kunnen we al die hitte van nu niet gebruiken om ons de komende winter te verwarmenOnno-Sven Tromp, Amsterdam Kroonprinses Amalia ziet ‘voorlopig’ af om lid te worden van het ‘corps’. Het lijkt er op dat het het koninklijk huis totaal onbekend is dat er in alle studentensteden, naast het ‘corps’, diverse andere geschikte(re) studentenverenigingen zijn. Voordeel van de andere verenigingen is dat Amalia daar in deze meest intensieve periode van haar leven meer mensen uit een ‘gewoon’ milieu zal kunnen ontmoeten met diversere meningen en politieke voorkeuren dan bij het corps. Waarschijnlijk meer dan later in haar carrière.Cis Keizer, Limmen||https://www.volkskrant.nl/columns-opinie/streef-juist-naar-kleinere-schoolklassen~b2bae306/
2022-08-11||‘Het wordt tijd dat de wereld ontdekt hoe belangrijk de Oekraïense balletcultuur is’||Het is even wennen om de hele dag Russisch te horen in de linkervleugel van het voormalig Koninklijk Conservatorium, een groot, grijs gangencomplex op sloopnominatie. In dit deel van het Haagse opvangcentrum voor Oekraïense vluchtelingen huizen sinds eind mei het Dutch Centre for Ukrainian Dancers en The United Ukrainian Ballet Company (TUUBC) onder bevlogen leiding van balletdanseres Igone de Jongh. In juli is de groep eindelijk versterkt met mannelijke balletdansers; na diplomatieke hulp kregen zij toestemming hun vrouwelijke collega’s te volgen. Hoewel de meesten onderling Oekraïens spreken, wordt er nu in de oude balletstudio’s en de theaterzaal toch volop geteld, gecorrigeerd en aangemoedigd – odin, dva, tri – in de taal van de agressor. Een noodzakelijk kwaad. Deze weken repeteren zeventig dansers van TUUBC aan een complete Giselle (een romantische balletklassieker uit 1841) met de wereldberoemde Russisch-Amerikaanse balletchoreograaf Alexei Ratmansky (1968, Sint-Petersburg). Zijn ouders en vrouw Tatiana zijn Oekraïens, maar toch drukt de gelauwerde choreograaf zich het secuurst uit in het Russisch en Engels – Ratmansky is sinds 2014 ook huischoreograaf van het American Ballet Theatre. Omdat slechts enkelen van de TUUBC-dansers het Engels beheersen, begint Ratmansky in warm Oekraïens, om zich daarna beleefd te verontschuldigen voor zijn switch naar Russisch. Er is werk aan de winkel, sterfscènes moeten aangescherpt, de romantiek moet vlammen en het verraad van Albrecht richting Giselle moet voelbaar hard aankomen. Ratmansky en zijn vrouw, die beiden onbezoldigd meewerken, schaven aan ieder detail en doen voor welke dynamiek, muzikaliteit en mimische expressie ze uitgedrukt willen zien in de complexe balletvariaties. ‘Natuurlijk is dit nog geen echt balletgezelschap. De oorlog heeft deze dansers noodgedwongen hier bij elkaar gebracht. Het kweken van een groepsgevoel kost tijd’, licht Ratmansky (53) toe, daags na intensieve repetities van beide akten uit het stuk. ‘Sommige dansers zijn gesloten, anderen open. De een leert sneller dan de ander. En ze worstelen op verschillende manieren met dramatische verhalen van het thuisfront. Maar iedereen werkt bikkelhard om een kwalitatief goede voorstelling neer te zetten. Vergis je niet, Oekraïense balletdansers komen uit een krachtige klassieke traditie met beroemde opleidingen en een geroemde techniek.’ Zaterdag 13 augustus is de eerste try-out in Alphen aan den Rijn. Daarna reist Giselle via Heerlen en Zwolle naar Amsterdam om op 23 augustus, daags voor de viering van de Oekraïense Onafhankelijkheidsdag, in Carré in première te gaan. De oorlog duurt dan exact zes maanden. In september presenteert de groep Giselle een week lang in Londen. Ver vooruit plannen is lastig door de onvoorspelbare actualiteit in Oekraïne. Ratmansky besloot daags na de Russische invasie op 24 februari met zijn vrouw te vertrekken uit Moskou en alle banden met ‘zijn’ Bolsjoj te verbreken. Hij haalde een streep door zijn Russische opdrachten, zowel bij het Bolsjoj als het Mariinsky Theater in Sint-Petersburg. Daar zou hij dit voorjaar met Tatiana een nieuwe versie maken van The Pharaoh’s Daughter (1862) van Marius Petipa. ‘Hoe moeilijk en emotioneel ook, ik kan mij deze beslissing permitteren met mijn internationale carrière en mijn tweede thuis in New York. Andere kunstenaars in Rusland worden gedwongen te zwijgen. Ik heb mij altijd een kosmopoliet gevoeld. Maar Poetin heeft met zijn oorlog mijn familiaire en artistieke verbondenheid met Oekraïne enorm aangewakkerd. Mijn hart ligt nu daar. Ik durf weinig te voorspellen, maar ik hoop dat het land er na het helen van de wonden sterker en trotser uitkomt. Daarom is het belangrijk deze Giselle met deze groep dansers te laten zien. De Oekraïense cultuur is er nog. We bestaan!’ Wel beseft Ratmansky hoe gevoelig het ligt bij deze groep om nu Het zwanenmeer of De notenkraker van Pjotr Iljitsj Tsjaikovski te dansen, vergelijkbaar met wat de muziek van Wagner kan oproepen bij Joodse mensen. ‘Het is een delicate discussie waarvoor ik mijn politieke vocabulaire nog dagelijks verder ontwikkel. Natuurlijk heeft Tsjaikovski niets met Poetin en diens oorlog te maken. Zijn oeuvre mag niet geboycot. Maar ik begrijp de weerstand. Poetin kan er bovendien propaganda mee bedrijven: zie je wel, ze zijn deel van de Russische cultuur.’ Artistiek leider Igone de Jongh (42) twijfelt over wat ze publiek kan maken over de afwegingen om wel of niet te voldoen aan vragen uit het buitenland om met TUUBC deze herfst daar Het zwanenmeer te dansen. ‘Die titels verkopen beter. En balletdansers doen normaliter niets liever dan een Zwanenmeer dansen, maar ze moeten zich wel zien te verhouden tot de discussie hierover in hun thuisland. En Giselle heeft een Franse oorsprong, dat ligt minder gevoelig. Deze versie, met veel krachtige vrouwenrollen, wordt sowieso prachtig.’ Ratmansky ziet ook kansen: ‘De Oekraïense balletcultuur heeft altijd in de schaduw gestaan van de Russische. Het wordt tijd dat de wereld ontdekt hoe belangrijk ze is. Ik hoop met deze Giselle een steentje bij te dragen aan die renaissance.’ Dat ballet zo een opvallende politieke lading krijgt, bevreemdt hem niet. ‘Rusland neemt iedere buitenlandse hoogwaardigheidsbekleder mee naar het Bolsjoj om te imponeren. China doet hetzelfde met staatsballetten. En laten we eerlijk zijn, het Westen stuurt ook zijn beste dansgezelschappen op tournee met staatshoofden om te laten zien hoe gezond en indrukwekkend zijn cultuur is.’ Voordat hij zich haast naar een kostuumrepetitie van Giselle, vraagt Ratmansky vooral te benadrukken hoe uniek en bijzonder dit initiatief is. ‘Ik ken wereldwijd geen vergelijkbaar project. Het is onvoorstelbaar wat hier met vereende krachten in korte tijd is opgezet!’ Door een fout van het gezelschap is per abuis een verkeerde foto geplaatst bij de Oekraïense danser die Albrecht danst in Giselle (V6, 12 augustus 20222). Geportretteerd was Fedor Zarodyshev (28). De geciteerde quotes waren van Alexis Tutunnique (28). Quote en foto zijn verwijderd.||https://www.volkskrant.nl/cultuur-media/het-wordt-tijd-dat-de-wereld-ontdekt-hoe-belangrijk-de-oekraiense-balletcultuur-is~bf06feda/
2022-08-11||Kokoroko is meer een liveband, maar de melodieën op dit langverwachte debuut zijn soms hemels mooi ★★★☆☆||Het was lang wachten op het debuut van de Londense band Kokoroko. Het afrobeatcollectief staat al jaren hoog in de bekende ranglijsten van ‘bands die we in de gaten moeten houden’, maar dat album bleef maar uit. Kokoroko is vooral een live-spektakel, lieten ze al eens zien en horen bij een show in Groningen, op Eurosonic Noorderslag. De Nigeriaanse jazz krijgt op het podium een enorme dynamiek dankzij het muzikale charisma van de drie koperblazende vrouwen, met trompettist en bandleider Sheila Maurice-Grey als aanjager en sax (Cassie Kinoshi) en trombone (Richie Seivwright) in haar kielzog. Op Could We Be More is de sound minder uitgesproken, en dat is in eerste instantie wat teleurstellend. Kokoroko laat de blazers nooit in het rood schieten, en het bandgeluid is aan de gesmeerde kant. Maar dat brengt de vloeiende en soms hemelse melodieën juist ook weer extra onder de aandacht. De solo’s van sax en trombone in het licht psychedelische Ewà Inú glijden als dwaallichten door een bos van hobbelende baslijnen en percussie, en in het mooie Age of Descent duwen de blazers in zachte unisono tegen sprankelende gitaren, die ook al enigszins beneveld door de vervormingseffecten worden getrokken. Vreemd genoeg treedt vooral bij de vocale stukken, vertolkt door de blazerssectie, enige lamlendigheid op. Het nummer Those Good Times bijvoorbeeld is een net wat te nietszeggende r&b-hymne, waarbij het moeilijk is de aandacht vast te houden. Gelukkig maakt het honkende koperwerk in het strijdbare War Dance de oren weer wakker. Het wordt tijd voor een paar nieuwe liveshows van deze band. Gelukkig is het gezelschap volgende maand in het land, bij festival Into the Great Wide Open op Vlieland en in podium Annabel te Rotterdam.||https://www.volkskrant.nl/cultuur-media/kokoroko-is-meer-een-liveband-maar-de-melodieen-op-dit-langverwachte-debuut-zijn-soms-hemels-mooi~bce154ee/
2022-08-11||ABN Amro moet gedupeerde klanten naast te veel betaalde rente ook compenseren voor ‘rente-over-rente effect’||Het gaat om klanten die vanaf 2008 een persoonlijke lening met variabele rente hadden bij de bank. In een deel van de gevallen gaat het ook om een betaalrekening waarop klanten rood mochten staan. De rente die zij betaalden zou moeten meebewegen met de marktrente, maar het Kifid oordeelde in 2021 dat dit onvoldoende gebeurde toen de marktrente vrijwel onafgebroken daalde. Na uitspraak van de Geschillencommissie liet de bank weten dat ruim 200 duizend klanten gecompenseerd zouden worden. Maar voor claimorganisatie Geldbelangen was dat onvoldoende. Zij gingen namens de gedupeerden in beroep bij het Kifid, omdat de bank hen veel te weinig zou betalen. De beroepscommissie stelt de stichting nu in het gelijk. ‘Zeer terecht’, vindt voorzitter Rob Goedhart, die stelt dat de Geschillencommissie een grote denkfout had gemaakt. ‘Het klopt niet dat mensen die in 2009 twintig euro te veel betaalden nu alleen die twintig euro terugkrijgen. Het te veel betaalde bedrag moet van de schuld worden afgetrokken, waarna de volgende rentebetalingen op basis van dat aangepaste bedrag worden berekend. En dat voor iedere maand weer.’ ABN Amro wil niet inhoudelijk reageren op de uitspraak. De bank zegt de uitspraak te gaan bestuderen. Ook op de mogelijke vergoedingen wil de bank nog geen uitspraken doen. Geldbelangen verwacht dat ABN Amro zo’n 170 miljoen euro extra moet uittrekken. Dit komt bovenop de 340 miljoen euro die al was vrijgemaakt voor de compensatieregeling. Een tegenvaller voor de bank, die al extra geld opzij moest zetten om de achterstanden in het witwasdossier op te lossen. Ook voor andere banken als de ING en Interbank kan de uitspraak gevolgen hebben. Het Kifid stelde de afgelopen jaren meerdere klanten van verschillende banken in het gelijk die te maken kregen met de woekerrentes. Alleen Rabobank nam tot nu toe de rente-op-rente mee in de compensatieregeling.||https://www.volkskrant.nl/economie/abn-amro-moet-gedupeerde-klanten-naast-te-veel-betaalde-rente-ook-compenseren-voor-rente-over-rente-effect~b5570dda8/
2022-08-11||Voor een betere toekomst moeten we onze blik richten op de grenzen en voorbij de groei||De discussie over de grenzen aan de groei is na vijftig jaar nog steeds springlevend. Helaas wordt dit debat nog veel te vaak gevoerd op basis van onvolledige of kortzichtige argumenten. Ook het essay van Ralf Bodelier in de Volkskrant van 6 augustus stond hier bol van. In dit stuk deelt filosoof Ralf Bodelier een ‘opwindend vooruitzicht’ met de lezer: oneindige economische groei op een eindige planeet kan. Hij wijst naar het fenomeen ontkoppelen, waarbij de groei van de economie en de welvaart niet meer samenvalt met groei in grondstoffengebruik. Data van Eurostat en de Oeso laten zien dat deze trend al gaande is. ‘Althans in welvarende landen’, aldus Bodelier. Laat daar nu net de crux zitten. Het gebruik van grondstoffen door Europese economieën (ook wel domestic material consumption) is in de afgelopen decennia inderdaad afgenomen, maar hoe kwam dat? Een groot deel hiervan is te verklaren door het uitbesteden van energieslurpende en vervuilende maakindustrie naar elders, met name ontwikkelingslanden. Als gevolg daarvan komen de grondstoffen niet meer in ruwe vorm naar Europa, maar bereiken ze ons in de vorm van gebruiksklare tablets en elektrische tandenborstels. Alle energie, uitstoot en vervuiling die de productie van deze consumptiegoederen veroorzaakt, komen echter niet op het conto van Europa, waardoor die flink lager uitvalt. Door globalisering over het hoofd te zien, geven de statistieken waar Bodelier en de aangehaalde Andrew McAfee naar verwijzen dus een zeer vertekenend beeld. Een lesje (economische) geografie zou de filosoof dan ook goed doen. Dit geldt ook voor zijn argument ten aanzien van de Nederlandse landbouwsector, zogenaamd een voorbeeld van ontkoppeling. Ook hier schroomt de auteur te vermelden dat Nederland volgens recent onderzoek maar liefst dertig keer het Nederlandse landbouwareaal elders nodig heeft om aan de vraag te kunnen voorzien. De stikstofcrisis laat bovendien zien dat intensivering en technologische innovatie in de landbouw toch echt tegen, jawel, grenzen aanlopen. Een veel betere maatstaf is de material footprint of de ecologische voetafdruk per capita. Deze indicatoren geven aan hoeveel ton grondstoffen of hectaren er nodig zijn voor de consumptie van één persoon, ook buiten de eigen landsgrenzen. Kijkend naar deze cijfers is er weinig ontkoppeling te bekennen: economische groei gaat vrijwel altijd gepaard met een groter grondstofgebruik. Maar nog belangrijker is dat deze indicatoren laten zien dat welvarende landen zoals Nederland op veel te grote voet leven. Hun inwoners gebruiken gemiddeld véél meer grondstoffen dan er wereldwijd per persoon beschikbaar zijn, soms wel drie tot vier keer meer. Dus ook al zou het grondstoffengebruik van welvarende landen stabiliseren, dan is dit alsnog onverantwoord en onrechtvaardig veel. Ten slotte Bodeliers pessimisme wat betreft het vaak genoemde alternatief voor onbegrensde groei: consuminderen of degrowth. De covid-lockdowns hebben inderdaad niet geleid tot degrowth, maar daar was het beleid van overheden en bedrijven ook totaal niet op gericht. Ondanks oproepen van wetenschappers en de maatschappij voor een zogenaamde ‘nieuwe start’ richtten zij zich vooral op crisismanagement en zo snel mogelijk weer terug naar ‘normaal’. De pandemie een testcase noemen voor degrowth is dan ook zeer bedenkelijk. Ook buiten de pandemie is degrowth, zoals Bodelier terecht stelt, nog nooit uitgeprobeerd. Dat is niet zo gek. Consumeren, kapitalisme en economische groei hebben zich stevig verankerd in onze cultuur, onze leefstijl en onze economieën. Ja, ook mijn pensioen is gebaseerd op een wereldwijd systeem van groei, en het ons ontdoen van een dergelijk systeem is onmetelijk complex. Maar om nou te stellen dat degrowth geen goede oplossing is omdat het nooit is geprobeerd, is wel erg kortzichtig. Niet geschoten is inderdaad altijd mis. Bodeliers betoog voor méér groei piept en kraakt kortom op allerlei punten. Op één punt geeft ik hem echter gelijk: laten we onze hersens – en ons gevoel, zou ik toevoegen – inzetten voor een betere toekomst. Maar laat deze denkkracht dan alsjeblieft niet gefocust zijn op het zoveelste (technologische) doekje voor het bloeden. Laten we ons richten op de cruciale vraag hoe we ons leven en onze relatie met de aarde nu écht duurzaam en rechtvaardig kunnen vormgeven, met onze blik op de grenzen en voorbij de groei.||https://www.volkskrant.nl/columns-opinie/voor-een-betere-toekomst-moeten-we-onze-blik-richten-op-de-grenzen-en-voorbij-de-groei~b9d8089a/
2022-08-11||De Vlaamse theatermaker Benjamin Verdonck fascineert met zijn magische schuifkast ★★★★☆||De Vlaming Benjamin Verdonck ontwikkelde zijn geheel eigen, bijzondere manier van theater maken: hij bouwt grote, geavanceerde kijkdozen, die hij live op het toneel tot leven wekt door ze vanaf de linkerzijkant te bedienen met honderden touwtjes. Het publiek kan zich vergapen aan Verdoncks schuifkastenmagie en ziet tijdens de voorstelling van drie kwartier talloze beelden, vormen en kleuren voorbijkomen. Het is alsof je in een museum voor moderne kunst bent en er voor je neus abstracte schilderijen ontstaan. Verdoncks nieuwste productie Down the Rabbit Hole wordt geopend met een citaat uit Alice in Wonderland van Lewis Carroll: ‘Down, down, down. Would the fall never come to an end?’ Daarna schuiven de luiken van het bouwwerk open en komen er vormen en kleuren voorbij, met een rode ruit in een van de hoofdrollen. Terwijl Verdonck zich inspant om aan de juiste touwtjes te trekken, staat rechts muzikant Mauro Pawlowski, voormalig lid van de Belgische band dEUS. Met zijn elektrische gitaar, toetsen en laptop creëert hij een sfeerrijke soundscape, die met al zijn moderne, onheilspellende klanken doet denken aan de sciencefictionfilms van regisseur Denis Villeneuve, zoals Arrival en Dune. De muziek sluit aan bij de strakke lijnen en kaders in de kijkkast, waarin het soms lijkt alsof er een ruimteschip met buitenaards leven op aarde landt. Maar zo’n interpretatie is geheel voor rekening van de toeschouwer, want soms klinken er ook vogelgeluiden of een grommend dier. In de beelden die Verdonck schept kun je dan net zo makkelijk een tuin zien, of een moderne villa, of de coulissen van een theater. Maar het mysterieuze en onbestemde is ook precies wat deze mengvorm van theater en beeldende kunst fascinerend maakt.||https://www.volkskrant.nl/cultuur-media/de-vlaamse-theatermaker-benjamin-verdonck-fascineert-met-zijn-magische-schuifkast~b5b91c47/
2022-08-11||CBS-cijfers: opvallend veel bedrijven opgeheven, aantal faillissementen blijft historisch laag||Waarschijnlijk speelt het stoppen van de coronasteun van de overheid een rol bij het hoge aantal gestopte bedrijven. Vorig jaar hielden minder ondernemingen het voor gezien dan gebruikelijk, terwijl de pandemie het uitgavenpatroon van de bevolking flink aantastte. Nu ziet CBS-econoom Marjolijn Jaarsma dat er dit jaar naast veel opheffingen ook weinig bedrijven zijn opgericht. ‘We denken dat de bedrijvenpopulatie nu een nieuw evenwicht aan het zoeken is’, zegt zij donderdagochtend op NPO Radio 1. Van de gestopte bedrijven was 84 procent een eenmanszaak. Vooral webwinkels, organisatiebureaus en financiële holdings vallen op in de cijfers. Bijna zevenduizend webwinkels besloten in de afgelopen zes maanden te stoppen met bedrijfsvoering. Dat is bijna een verdubbeling ten opzichte van een jaar eerder. Met name webwinkels in kleding, huis- en tuinartikelen en een algemeen assortiment zagen er geen heil meer in. CBS-econoom Jaarsma durft niet te zeggen of het hoge aantal opzeggingen ruimte creëert op de krappe arbeidsmarkt. ‘Daar zouden we meer onderzoek naar moeten doen, dat is zeker mogelijk.’ Het ligt niet voor de hand dat veel van de nu gestopte bedrijven als een soort pandemieprobeersel zijn opgericht. Slechts eenderde van het totaal was drie jaar of korter actief. Driekwart van de bedrijven bestond nog geen tien jaar. Wellicht wilden veel ondernemers het niet tot een faillissement laten komen. Na de laatste lockdown verwachtte de Kamer van Koophandel dat veel bedrijven zonder coronasteun bankroet zouden gaan. Maar het aantal faillissementen blijft volgens het CBS ‘historisch laag’. In het eerste halfjaar van 2022 ging het om 961 ondernemingen. Dat is meer dan in de eerste periode van vorig jaar, maar nog altijd laag in vergelijking met de periode voor corona. In totaal kwamen vijfduizend mensen door een faillissement van hun werkgever (tijdelijk) zonder baan te zitten.||https://www.volkskrant.nl/nieuws-achtergrond/cbs-cijfers-opvallend-veel-bedrijven-opgeheven-aantal-faillissementen-blijft-historisch-laag~bf8f8a07/
2022-08-11||Britse politie houdt vierde lid aan van IS-cel die verantwoordelijk wordt gehouden voor onthoofding James Foley ||Davis, ook bekend als Jihadi Paul, is aangehouden op verdenking van onder meer fondsenwerving voor een terroristische organisatie en het bezit van artikelen voor terroristische doeleinden, meldt de BBC. Vanaf 2017 zat hij vast in een Turkse gevangenis. In juni werd al bekend dat hij na zijn vrijlating zou worden teruggestuurd naar het Verenigd Koninkrijk. In totaal vormden vier Britse jihadi’s de Beatles-cel binnen IS. Die bijnaam dankten ze aan hun Engelse accent. Ze zouden tussen 2012 en 2015 in Syrië zeker 27 mensen uit 15 landen hebben ontvoerd, waarvan er 7 onthoofd werden. Sommige gijzelaars werden na betaling van losgeld vrijgelaten. Anderen werden vrijwel dagelijks lichamelijk of psychisch gemarteld, of beide, sommigen werden vervolgens op gruwelijke wijze vermoord. Beelden daarvan gebruikte IS voor propagandadoeleinden. De IS-cel wordt onder meer verantwoordelijk gehouden voor de dood van journalisten James Foley en Steven Sotloff. Bendeleider Mohammed Emwazi, bijgenaamd Jihadi John, kwam eind 2015 om het leven bij een Amerikaanse droneaanval. Alexanda Amon Kotey, Jihadi Ringo, zit in de Verenigde Staten een levenslange gevangenisstraf uit. Het vierde lid, El Shafee Elsheikh of Jihadi George, is in april door de jury van een Amerikaanse rechtbank schuldig bevonden aan onder meer dodelijke gijzeling en samenzwering tot moord. Naar verwachting hoort hij deze maand zijn straf.||https://www.volkskrant.nl/nieuws-achtergrond/britse-politie-houdt-vierde-lid-aan-van-is-cel-die-verantwoordelijk-wordt-gehouden-voor-onthoofding-james-foley~bfcaa6bf/
2022-08-11||De rivieren in Europa drogen op. Hoe gaan we ons daartegen wapenen?||Nabij Koblenz is de Rijn dit weekend onbevaarbaar, omdat het waterpeil lager is dan 40 centimeter. Voor het eerst is de bron van de Britse Theems uitgedroogd. Door de lage stand van de Donau moesten toeristen op een bootcruise het vliegtuig nemen om van Duitsland naar Roemenië te reizen. En in de opgedroogde rivierbedding van de Italiaanse Po kwam een nooit eerder opgemerkte bom uit de Tweede Wereldoorlog aan de oppervlakte. Drieduizend mensen werden geëvacueerd, terwijl militaire experts de bom tot ontploffing brachten. Dat de droogte zo extreem en zo wijdverspreid is over het continent, heeft hydroloog Niko Wanders (Universiteit van Utrecht) zelf niet eerder gezien. ‘Het is uitzonderlijk omdat het allemaal tegelijkertijd komt. En het is pas augustus. Normaal gesproken worden de laagste waterstanden pas in september en oktober bereikt.’ Europa’s rivieren zijn de aderen van het continent. Dus als de wateromloop stilvalt, zijn de effecten overal merkbaar. Allereerst in de natuur. Minder water in de rivier betekent minder water in de omliggende grond. Dat heeft bij de zeer geplaagde Povlakte in Italië al gevolgen voor het drinkwatergebruik en de landbouw, maar zeker ook voor de flora en fauna. Volgens Wanders vindt op sommige plekken in Zuid-Europa ‘in stilte een ecologische ramp’ plaats. Maar ook in Nederland liggen sommige sloten droog, waardoor voornamelijk planten het moeilijk hebben. Daarnaast zijn er ook financiële gevolgen. De Rijn is een cruciale waterweg voor de Duitse economie, de grootste van Europa. Als vaarbeperkingen in de zomer een voorbode zijn voor de toekomst, dan is dat slecht nieuws voor de klimaatplannen van de Europese Commissie. In de Green Deal staat dat de scheepvaart vóór 2030 met 25 procent moet groeien om de luchtvaart te ontlasten. ‘Maar misschien gaat de Rijn niet altijd meer doen wat de Europese Commissie wil’, zegt hoogleraar internationale economie Sweder van Wijnbergen (Universiteit van Amsterdam). Ironisch genoeg kan de klimaatverandering de strijd tegen de klimaatverandering in de weg komen te staan. Dan is de geopolitieke actualiteit Europa ook nog eens enorm slecht gezind. De kerncentrales, die vaak aan de oever van een rivier staan, zijn van cruciaal belang om het continent door het energieconflict met Rusland te loodsen. Maar door de hoge watertemperaturen kunnen de centrales in bijvoorbeeld Frankrijk hun reactoren niet afkoelen. De Franse uitbater EDF schroefde dit weekend de stoomproductie op drie plekken terug. Ook bij grootexporteur Noorwegen, dat veel met waterkrachtcentrales werkt, dreigt door de lage waterstand de hoeveelheid opgewekte energie terug te lopen. Duitsland staat voor het grootste probleem, meent hoogleraar Van Wijnbergen. Zonder Russisch gas is het land afhankelijk van kolen. Zeker nu hebben de Duitsers hun rivieren hard nodig om een deel van de benodigde hoeveelheid te importeren. Door het lage waterpeil in de Rijn konden Duitse kolenschepen afgelopen week slechts met halve ladingen varen. ‘Als dit probleem zich lang blijft voordoen, heeft het land een energieprobleem’, voorspelt Van Wijnbergen. Eerst maar eens een vaak gehoord misverstand de lucht uit halen: de regenval in Nederland heeft zo goed als niets te maken met het waterpeil in de Nederlandse rivieren. ‘Op buien in eigen land zie je de Nederlandse rivieren bijna niet reageren’, zegt hydroloog Wanders. ‘Het gaat bij de Rijn bijvoorbeeld echt om de regenval in Zwitserland en Duitsland, en niet om een buitje in Hilversum.’ Maar ook een paar keer neerslag in de Alpen zal de Europese rivieren niet direct vullen. De weg van regendruppel tot rivierwater verloopt via meerdere transformaties in de grond, zoals bodemvocht en grondwater. De rivier zelf is een mix tussen neerslag- en smeltwater. Waarbij, om het nog lastiger te maken, de afname van de hoeveelheid sneeuw in de bergen ook weer leidt tot minder regenval die zich tot ijs kan omvormen, en dus tot minder smeltwater in de zomer. Verschillende metingen in de grond leveren een berekening op waarmee een hydroloog het waterpeil in de toekomst kan schatten. Deze zomer blijkt nog extremer dan Wanders’ modellen voorspelden. Het goede nieuws: het is dus voorbarig om dit jaar tot het nieuwe normaal te bombarderen. Het slechte nieuws: dit soort extremen lijken we vaker te gaan zien, met minder tijd ertussenin dan we vroeger gewend waren. Twee vraagstukken worden volgens Wanders nog belangrijker in de toekomst: hoeveel water hebben we nodig, en waar slaan we ons water op? Vooral bij het tweede ligt een rol voor de politiek. Op dit moment is het rivierbeleid in veel Europese landen vooral gericht op het voorkomen van overstromingen. Dat moet op den duur veranderen, zegt de hydroloog. Landen zullen in de regenseizoenen bewust weilanden moeten laten overstromen, zodat in de zomer meer water lokaal aanwezig is. Dat oogt als een risicovolle aanpak: klimaatverandering creëert niet zozeer droger weer, eerder extremer weer. Vorige zomer veroorzaakten juist overstromingen een enorme ravage in Limburg, België en Duitsland. Volgens Wanders is het zaak om onderscheid te maken tussen grote en kleine rivieren. De stromingen van de Rijn en de Maas zijn zo sterk dat ze zelfs met een laag waterpeil alleen met sterke dijken en grote uiterwaarden te temmen zijn. ‘Maar bij de slootjes en de kleine beekjes is veel winst te behalen op zo’n manier dat niet veel mensen daar last van hebben.’ Met medewerking van Nina Eshuis||https://www.volkskrant.nl/nieuws-achtergrond/de-rivieren-in-europa-drogen-op-hoe-gaan-we-ons-daartegen-wapenen~b87146e5/
2022-08-11||Veel vallende sterren tijdens warme nachten door grote meteorenzwerm||Onze planeet beweegt zich deze week door twee relatief grote meteorenzwermen. Vooral de komende nachten zijn daardoor veel vallende sterren te zien. De aarde bereikt zaterdagochtend om 8 uur het drukste punt van de zogeheten Perseïdenzwerm. Dan botsen naar verwachting 100 meteoren per uur op de dampkring. De stukken ruimtepuin gaan hierdoor gloeien, vandaar de bijnaam vallende sterren. Het hoogtepunt valt na zonsopgang en is daardoor niet zichtbaar, maar ook ’s nachts valt er al genoeg te zien. Het beste tijdstip is waarschijnlijk 4.45 uur, als de maan onder is. Dan zijn met het blote oog zo’n twintig vallende sterren per uur te zien, de weersvoorspellingen zijn gunstig. Vóór zaterdag is het ook al relatief druk aan de hemel, omdat ook de kleinere Delta-Aquaridenzwerm langstrekt. De Perseïdenzwerm is niet de omvangrijkste die in Nederland zichtbaar is. Dat zijn de Geminiden en Boötiden. Waarschijnlijk is het wel de meest geobserveerde, vanwege het tijdstip van passeren – steevast eind juli, begin augustus. Wie bij een heldere hemel vallende sterren wil spotten, kan het best wegblijven uit de provincie Zuid-Holland. Daar wordt verreweg de meeste lichtvervuiling van het land gemeten, blijkt uit satellietgegevens die het RIVM heeft geanalyseerd. Als gevolg van de dichtere bebouwing schijnt er in de Randstad ’s nachts meer licht dan op veel andere plaatsen in het land/ In Zuid-Holland komt hier de lichtemissie door tuinbouwkassen bovenop. In Westland en Pijnacker-Nootdorp licht de hemel ’s avonds meer op dan in Rotterdam. Delft, dat tussen deze tuinbouwgemeenten in ligt, heeft de meeste lichtvervuiling van Nederland.||https://www.volkskrant.nl/nieuws-achtergrond/veel-vallende-sterren-tijdens-warme-nachten-door-grote-meteorenzwerm~bb9231b6/
2022-08-11||Nederlands instrument ontdekt vuilnisbelten met de klimaatimpact van ruim 2 miljoen auto’s||De onderzoekers zagen met het Nederlandse meetinstrument Tropomi op een Europese satelliet dat de methaanuitstoot boven een aantal steden – Buenos Aires, Delhi, Lahore en Mumbai – gemiddeld tweemaal zo hoog was als verwacht. Vervolgens, zo schrijven zij woensdag in het vakblad Science Advances, zoomden ze met de Canadese satelliet GHGSat verder in en ontdekten dat de vuilnisbelten in die steden verantwoordelijk waren voor een groot deel van die verhoogde uitstoot. Methaan is als broeikasgas grofweg dertigmaal zo krachtig als CO2. Wanneer er door menselijke activiteiten, zoals in olie-installaties, kolenmijnen en dus ook vuilnisbelten, bovengemiddeld veel methaan vrijkomt, is kennis daarover waardevol in de strijd tegen klimaatverandering. Alleen al van de vier nu in kaart gebrachte vuilnisbelten is de invloed op het klimaat vergelijkbaar met die van ruim twee miljoen auto’s, zo rekenden de onderzoekers uit. Dat is veel, maar op de totale wereldwijde uitstoot van methaan tegelijk ook maar een relatief kleine bijdrage, zegt co-auteur Bram Maasakkers van het Nederlandse ruimte-onderzoeksinstituut SRON. ‘Het belangrijkste resultaat van dit onderzoek is daarom dat we hiermee bewijzen dat we dit soort bronnen kunnen vinden’, zegt hij. Plekken zoals deze vuilnisbelten vormen, vindt Maasakkers, het laaghangend fruit in de strijd tegen klimaatverandering. Op papier kun je de uitstoot ter plekke namelijk eenvoudig verminderen. Door het methaan af te fakkelen en op die manier om te zetten naar het minder krachtige CO2, bijvoorbeeld. Of door het op te vangen en te hergebruiken, want methaan is bruikbaar in cv-ketels en gasfornuizen. Je kunt zelfs de uitstoot al verminderen door simpelweg het gft-afval te scheiden van de rest. Composteren leidt namelijk tot minder methaanuitstoot. ‘Je moet uiteindelijk natuurlijk óók de CO2-uitstoot beperken, maar het verminderen van de methaanuitstoot door dit soort bronnen is relatief gemakkelijk te realiseren klimaatwinst’, aldus Maasakkers. En dan heb je het nog niet eens over alle andere voordelen die voortvloeien uit het verstandiger omgaan met dit soort vuilnisbelten. ‘Niet alleen de methaanuitstoot is problematisch, zulke plekken zijn ook veroorzakers van veel grondwatervervuiling. En vuilnisbelten vliegen soms in brand. Het is geen feest om erbij in de buurt te wonen’, zegt hij. Of zulke aanpassingen op de planning staan bij deze vier vuilnisbelten, is overigens onbekend. ‘Onze Canadese collega’s hebben onze bevindingen wel bij de beheerders van de vuilnisbelten gemeld, maar als wetenschappers zijn wij vooral bezig met de metingen’, zegt hij. Of er na deze meting lokaal iets verandert, is dus vooral aan de betrokken bedrijven of de politiek. Hoogleraar klimaatwetenschap Sander Houweling (Vrije Universiteit Amsterdam), zelf niet bij dit onderzoek betrokken, is onder de indruk van de vondst. ‘Tot nog toe hebben onderzoekers met dit soort metingen vooral methaanuitstoot gevonden bij de winning van fossiele brandstoffen’, zegt hij. Eerder trof Tropomi al eens verhoogde emissies aan rond installaties voor de winning van schalieolie, en bij een groot aardgaslek in Centraal-Azië. ‘Dit bewijst dat je deze techniek kunt inzetten voor veel meer dingen. In de toekomst kun je er misschien zelfs stelselmatig de uitstoot van grote veestallen mee in kaart brengen.’||https://www.volkskrant.nl/wetenschap/nederlands-instrument-ontdekt-vuilnisbelten-met-de-klimaatimpact-van-ruim-2-miljoen-auto-s~b44c7d4d/
2022-08-11||In een verlaten steengroeve oefent een Tataars bataljon voor de herovering van de Krim ||In een stoffige oude steengroeve zo’n 90 kilometer ten zuiden van Kyiv schiet een handvol militairen om de beurt met een granaatwerper op een etalagepop. ‘Weer mis?’ Een man met een lange baard knikt zijn jongere collega bemoedigend toe, terwijl die nog eens gaat liggen en aanlegt. ‘Je moet even vergeten dat het een vrouw is. Het is een Rus, denk daar maar aan.’ De lach van zijn collega’s galmt door de groeve. Het is op zich geen vreemd gezicht in Oekraïne. Overal in het land trainen legereenheden voor de strijd in het oosten, in groeves, de vrije natuur en verlaten fabrieken. Maar dit is geen regulier Oekraïense bataljon, het is islamitisch bataljon Krim. Het bataljon is onderdeel van het reguliere leger, maar bestaat uit vrijwilligers, voor een groot deel moslims. Zo ook de 23-jarige Uskud, niet zijn echte naam, een lange jongen met een verlegen voorkomen, en een sjaal over zijn neus en mond. Waarom hij zijn eigen naam niet wil geven? ‘We delen liever niets over wie we zijn en waar we vandaan komen’, zegt hij met een zachte stem. ‘Om onze familie in het moederland te beschermen’, zegt zijn 35-jarige collega Kerim, die erbij is komen staan, eveneens met afgedekte neus en mond. Kerim knijpt Uskud in zijn schouder. Ze zijn vrienden sinds ze in februari bij elkaar in het bataljon zitten. Uskud en Kerim zijn Krimtataren, een islamitische minderheid die al honderden jaren op het Oekraïense schiereiland de Krim woont. ‘Wij waren misschien wel de enige Oekraïners die dit jaar in februari ook blij waren toen Rusland Oekraïne binnenviel’, zegt Uskud. De Krim werd in 2014 ingenomen door de Russen. In de jaren daarna werd het steeds onwaarschijnlijker dat het schiereiland weer deel uit zou gaan maken van Oekraïne. ‘De invasie (in februari, red.) leidde ertoe dat we weer een kans zagen om ons moederland te bevrijden’, zegt hij. Zijn stem klinkt vol hoop, maar zijn ogen, de sjaal en zijn houding vertellen een ander verhaal. Het is maar zeer de vraag of de Krim ooit kan worden terugveroverd, en of de westelijke bondgenoten het zullen toestaan, omdat ze Poetin niet te veel willen tarten. En dus zitten deze twee mannen, eigenlijk in een zeer lastig parket. Hoewel ze zeggen trots te zijn om in het Oekraïense leger mee te vechten, zijn ze ook duidelijk over wie ze zijn: eerst Krimtataar, dan pas Oekraïner. Ze hebben allebei geen relatie, vertellen ze, maar hun familie en vrienden wonen nog altijd op de Krim. En dus zijn ze als de dood dat hun familie wordt gestraft door de Russen als die erachter komen dat zij hier aan Oekraïense kant meevechten. Om hun positie te begrijpen dien je de geschiedenisboeken in te duiken. Want de Krimtataren waren niet altijd een minderheid op de Krim. Toen tsarina Catherina de Grote in 1783 de Krim inlijfde, woonden daar al honderden jaren moslims met met een heel eigen geschiedenis, machtsstructuur en taal, die verwant is aan het Turks. Ze leefden in een Kanaat, een staat die bestond vanaf 1441 en het kanaat van de Gouden Horde opvolgde, en waren de facto een protectoraat van het Ottomaanse Rijk, en continu in staat van oorlog met het Russische rijk. De jaren voor de annexatie werd hun grip op het gebied steeds zwakker. Nadat de tsarina het gebied had ingenomen, russificeerde ze het: de moslims werden getolereerd als onderdeel van het Russische rijk, mits ze zich aanpasten door onder meer Russisch te leren. Plaatsnamen werden aangepast, en de oorspronkelijke bewoners moesten accepteren dat steeds meer Russen naar de Krim verhuisden. In de Sovjet-tijd ging de russificatie verder. Tijdens de Duitse bezetting had een deel van de Krimtataren op het schiereiland gecollaboreerd met nazi’s, en Sovjet-leider Jozef Stalin rekende dat de hele bevolkingsgroep aan. Dus liet hij in 1944, van de ene op de andere dag, alle 240 duizend Krimtataren deporteren naar de Sovjet-republiek Oezbekistan, drieduizend kilometer verderop, inclusief de tienduizenden mannen die in het Rode Leger tegen de Duitsers hadden gevochten. Dit hoofdstuk in de geschiedenis was nauwelijks bekend in Europa, tot in 2016 de Oekraïense en Krimtataarse Jamala, met haar liedje ‘1944’ dat over deze deportatie gaat, het Songfestival won. Het is een groot trauma voor de Krimtataren, vertellen de soldaten in de groeve. ‘Mensen werden ’s nachts van hun bed gelicht en mochten niets meenemen.’ ‘In de veewagon stierven veel mensen van de dorst.’ ‘Ze werden als dieren behandeld, net zoals de inwoners van Boetsja’ ‘In Oezbekistan werden ze uit de trein gegooid in een veld zonder dat er iets van eten of huisvesting was’, vertellen de soldaten. Tienduizenden Krimtataren stierven tijdens de reis en vlak daarna. En terwijl de overlevenden opnieuw moesten beginnen, ver van huis, werden hun huizen op de Krim weggegeven aan Russen die naar het schiereiland waren gebracht. Hierdoor veranderde de bevolkingssamenstelling van de Krim: het is een van de redenen dat het schiereiland later internationaal als een ‘pro-Russische regio’ bekend werd, en de Russen op veel steun konden rekenen tijdens de annexatie in 2014. Hoewel het leven in Oezbekistan goed was, wilden de Tataren koste wat het kost terugkeren, zegt de Amerikaanse historicus Brian Glyn Williams, auteur van het boek The Crimean Tatars – From Soviet Genocide to Putin’s Conquest, in een videogesprek. ‘Andere minderheden, zoals de Tsjetsjenen, vochten om hun land terug te krijgen, maar de Krimtataren bleven altijd vreedzaam protesteren. Ze waren uitzonderlijk vasthoudend.’ Toen de Sovjet-Unie uiteenviel, keerde bijna de helft van de Tataren terug, met toestemming van de nieuwe Oekraïense staat. ‘Dat klinkt nobel van de Oekraïners, maar dat was het niet’, zegt Williams. Het was Turkije, waar een grote Tataarse diaspora leeft, dat bij de Oekraïners aandrong dat ze moesten terugkeren. Oekraïne heeft lange tijd helemaal niets gedaan voor de terugkeerders, legt de historicus uit. ‘Eigenlijk zijn ze pas tijdens de oorlog, dus sinds 2014, belangrijk geworden voor Oekraïne.’ Terug in de steengroeve, bevestigen de Tataarse soldaten dat ze zich niet altijd zo welkom hebben gevoeld in Oekraïne. Toen hun ouders terugkeerden, kregen ze de huizen niet terug, en moesten vechten om een stukje land om daar iets op te bouwen, zeggen de soldaten. Voor de jonge generatie terugkeerders was het een koude douche. Hun hele leven hadden ze de mooiste verhalen gehoord over het thuisland. Iedere avond moesten ze bidden voor terugkeer naar ‘de mooie heuvels van de Krim’. Maar wat viel hen ten deel toen ze daar aankwamen? Kerim snuift: ‘Thuis heerste er armoede en op school werden we uitgescholden door de Oekraïners en Russen.’ En toen werd het 2014. De Tataarse minderheid had het inmiddels voor elkaar gekregen dat ze eigen scholen, buurthuizen, musea en een universiteit mochten stichten. Maar de annexatie door Rusland deed alles teniet. Opnieuw werden ze gerussificeerd. Vele prominente Tataren, politici, journalisten en activisten moesten vluchten. De Krimtataarse televisiezender ATR moest stoppen en de feestdag voor de herdenking van de deportaties werd verboden. Diverse activisten die bleven, werden uiteindelijk opgepakt, enkelen zijn dood en gemarteld teruggevonden. De mensen die zijn achtergebleven leven veelal in armoede omdat de grootste bron van inkomsten op het schiereiland, toerisme, is opgedroogd. Eeuwenoud erfgoed van de Tataren, zoals het Khanpaleis in de heilige plaats Bachtsjisaraj is door de Russen leeggehaald en onherstelbaar beschadigd. Tegelijkertijd speelde de annexatie de Tataren in Oekraïne in de kijker. Op het schiereiland waren het namelijk de Krimtataren die het verzet tegen de Russen aanvoerden. Met de deportatie nog vers in het geheugen, waren het de Krimtataren die en masse de straat op gingen om tegen de Russische bezetting te demonstreren. Toen de beelden hiervan in heel Oekraïne werden uitgezonden, werden de moslims ineens in de armen gesloten. Tataarse vluchtelingen werden onthaald als verzetshelden en Kyivenaren gingen trots naar de nieuw geopende Tataarse restaurants in hun stad. Sinds februari dit jaar krijgen de Tataren nog meer voor elkaar, zegt historicus Williams. President Volodymyr Zelensky sprak ze toe op de dag dat ze de deportaties herdenken en gaf ze de lang gewenste status van inheemse bevolking. ‘Voor de Tataren is het essentieel dat ze verwelkomd worden in de Oekraïense schoot. Ze wilden een erkende, inheemse bevolkingsgroep zijn en afgevaardigden krijgen in het Oekraïense parlement. Ineens lukt dat, maar wel pas toen het Oekraïne uitkwam. Is dat niet opmerkelijk?’, zegt Williams. De Tataarse zender ATR zendt tegenwoordig programma’s uit vanuit Kyiv. Met programma’s waarin de bevolking, die op de Krim via een VPN-verbinding kijkt, keer op keer te horen krijgt moed te houden en dat Oekraïne achter hen staat. Ook zijn er speciale programma’s over de vriendschap tussen Oekraïners en de Krimtataren, waarin bijvoorbeeld Oekraïners die de Tataarse taal leren, worden geïnterviewd. Ook het bestaan van het Krim-bataljon kan worden gezien als een voorbeeld van de verbroedering tussen Oekraïne en de moslimminderheid. Na jaren lobbyen kregen de moslims twee eigen bataljons. Het Krim-bataljon, waarvan enkele leden vandaag trainen in de steengroeve, is daar maar al te trots op, zeggen ze. Dat Oekraïne in eerste instantie geen moslimbataljon wilde, kwam doordat de liefde eerst moest groeien, zegt commandant Isa Akaev (58), die de Volkskrant in Kyiv spreekt. Toen de Tataren de Krim wilden verdedigen in 2014 was het leger nog niet zover, zegt hij. ‘De meeste mensen in het leger zijn getraind in de Sovjet-tijd. Toen was het niet gebruikelijk bataljons samen te stellen op basis van etniciteit en religie. De legerleiding heeft inmiddels in het Westen geleerd dat het wel degelijk slim kan zijn, omdat het goed is voor het onderlinge moreel om mensen bij elkaar te zetten die elkaars waarden delen.’ De waarden van dit bataljon? ‘Niet roken, niet drinken, respect voor vrouwen en liefde voor de Krim’, zegt Akaev. Dat laatste geldt ook voor de soldaten die niet Tataars zijn. Zoals Maoz (31) uit Kabardië-Balkarië, een islamitische republiek die deel uitmaakt van Rusland, een goedlachse man die hier vandaag traint met Uskud en Kerim in de groeve. Er zijn ook soldaten uit Tsjetsjenië, vertelt hij. ‘Wij zijn hier om als moslimbroeders naast elkaar tegen onze gemeenschappelijke vijand Rusland te strijden, en de Krim voor onze broeders terug te veroveren.’ Denken de mannen echt dat dat zal gebeuren? Zelensky geeft gemengde signalen: in sommige speeches, zoals ook deze week, zegt hij dat terug wil naar de situatie van vóór februari 2022, maar eerder noemde hij als doel alle veroverde gebieden terug te krijgen, ook de Donbas en de Krim. Volgens Akaev verspreidt hij geen valse hoop: ‘Het gaat gebeuren.’ Als professor Williams dit hoort, schudt hij zijn hoofd. ‘Het gaat absoluut niet gebeuren.’ Oekraïne mag al blij zijn als het terug kan naar de grenzen van vóór februari, herhaalt de historicus de boodschap van diverse internationale militaire experts. De Krim terugveroveren is ten eerste militair bijna onmogelijk, maar het zou ook een stap te ver zijn voor westelijke leiders, omdat het Poetin onnodig zou provoceren. Dat weet Zelensky maar al te goed, maar als hij dit toegeeft, zal zijn volk hem defaitisme verwijten en dat kan hij nu niet doen, zegt Williams. ‘Vergeet niet dat het twee eeuwen Russisch is geweest. Zelfs Navalny (de Russische oppositieleider, red.) is voor behoud van de Krim voor Rusland’, zegt hij. ‘Het is een droom: naïef en gevaarlijk.’ Immers, hoe meer voor deze droom wordt gevochten, en bataljons als deze zich hierover uitlaten in de media, des te meer ze hun familie op de Krim een doelwit maken, zegt Williams. ‘Deze soldaten kunnen jou wel vertellen dat alle Tataren op de Krim bij Oekraïne willen horen, maar ik hoor ook andere verhalen van mensen op de Krim. Veel Krimtataren hebben de terugkeer vanuit Oezbekistan nog meegemaakt en zijn bang voor iedere vorm van negatieve aandacht die ertoe zou kunnen leiden dat ze opnieuw worden gedeporteerd. Je zou ook kunnen stellen dat deze mannen zich laten misbruiken voor Oekraïense propaganda.’ Williams zucht. ‘Het is ook fascinerend. Ze hebben zó’n eergevoel; ze kunnen gewoon niet stoppen met vechten tegen Moskou. Ik bewonder dat, ik romantiseer het zelfs. Ik zie ze als nobele overlevenden van genocide die het telkens weer lukt om vreedzaam hun natie te herscheppen, maar je moet ook bereid zijn compromissen te sluiten, wil je kunnen blijven bestaan.’ Vasthouden aan Oekraïne zou kunnen leiden tot scheuringen in families, denkt Williams. Sommige Krimtataren hebben gebruikgemaakt van de nieuwe situatie, en hun biezen gepakt naar Europa, dat alle Oekraïense vluchtelingen verwelkomt, dus ook hen. Onder hen zijn veel jonge jongens, zegt Kerim, die er alles aan doen om de Russische dienstplicht te ontlopen. Daarom kiezen ze nu voor Europa of Oekraïne, het land waarin ze opgroeiden. De vaak wat oudere Krimtataren die op de Krim zijn achtergebleven, willen koste wat het kost blijven, vermoedt Williams. ‘Ze zijn weggegaan uit Oezbekistan, waar ze het goed hadden, voor ‘het moederland’. Denk jij dat deze mensen als het erop aan komt Oekraïne boven hun heilige grond verkiezen?’ Als de soldaten in de groeve dit wordt voorgelegd, wuiven ze het weg, met ‘Wij gaan die Russen wél verslaan’ en ‘Als Allah het wil, krijgen we ons moederland terug’. De 35-jarige Kerim is de enige die even stil is als hij de vraag hoort. ‘Tataren haten de Russen, dat zit in ons bloed. Maar misschien is die bevrijding wel een enigszins theoretische droom’, zegt hij. Om zich dan om te draaien, en zich met een knikje naar de etalagepop aan de andere kant van de groeve tot een collega te richten. ‘Pak je scherpschuttersgeweer. We gaan verder.’||https://www.volkskrant.nl/nieuws-achtergrond/in-een-verlaten-steengroeve-oefent-een-tataars-bataljon-voor-de-herovering-van-de-krim~bcf7b6e0/
2022-08-11||EK’s atletiek, turnen, wielrennen, roeien en nóg vijf sporten beginnen in München. Waarom?||Het programma oogt als tamelijk willekeurig samenraapsel van gevestigde olympische sporten en gelegenheidsevenementen. Atletiek, turnen, wielrennen en roeien vormen de hoofdmoot. Tafeltennis, kanovaren, sportklimmen, triatlon en beachvolleybal maken het speelschema compleet. Er worden 4.700 deelnemers verwacht, iets minder dan de helft van het aantal dat deelnam aan de Zomerspelen van Tokio. Er zijn in tien dagen tijd 177 gouden medailles te verdelen. Aanvankelijk leek ook zwemmen deel uit te maken van het sportfestival, maar de Europese zwembond LEN heeft gekozen voor een toernooi in Rome. Dat wordt tegelijkertijd gehouden. Voor verreweg de meeste deelnemers is het een belangrijk toernooi. Veel landen vaardigen hun beste sporters af. Dat geldt ook voor Nederland, al laten sommige prominenten München aan zich voorbij gaan. Zo zijn atlete Sifan Hassan en wielrenner Mathieu van der Poel niet van de partij, omdat het toernooi voor hen geen prioriteit heeft. Sprintster Dafne Schippers heeft zich met een rugblessure afgemeld. Harrie Lavreysen ontbreekt om de wielrenbaan naar zijn smaak te kort is: 200 meter in plaats van de gebruikelijke 250 meter. Dat is volgens hem te gevaarlijk. Andere sporters uit de olympische succesploeg van Tokio zijn wel aanwezig, onder wie de overige baanwielrenners en roeiploegen die veel medailles veroverden. Bij het wegwielrennen zijn sprinters Fabio Jakobsen en Lorena Wiebes, etappewinnaars tijdens de Tour, de voornaamste kanshebbers. De atletiek stuurt een serieuze afvaardiging van 61 sporters, ook al is de WK in Eugene net achter de rug. De titelkansen van Femke Bol, Lieke Klaver, de estafetteploegen en werpers zijn bij een EK veel groter. Het idee komt uit de koker van de Zwitserse sportmarketeers Nicolas Duchoud en Mark Jurg: die laatste was een van de geestelijke vaders van de Champions League in het voetbal. Zij gaan ervan uit dat een groot gezamenlijk EK meer zendtijd oplevert, meer geld genereert en meer toeschouwers trekt. ‘Tien dagen van tien tot tien’ olympische sport op tv brengen, zou tegenwicht moeten bieden aan de overvloedige aandacht voor voetbal. München is de tweede editie. Er is een budget van 130 miljoen euro, waarvan 100 miljoen wordt opgebracht door de stad. Vier jaar geleden werd het concept halfslachtig gelanceerd door kampioenschappen in twee steden onder een noemer te brengen: Berlijn en Glasgow. Destijds behoorden zeven sporten tot het hoofdprogramma. Het leek toen de bedoeling om de ‘European Championships’ te bouwen met de drie olympische kernsporten (atletiek, zwemmen, turnen) en een wisselende groep andere sporten. Volgens Europese zwembond LEN zijn de faciliteiten in het Olympia Park van München minder goed dan in Rome. Wat wellicht ook meespeelt: de LEN kende ten tijde van de toewijzing een Italiaanse voorzitter. Veel goeds voorspelt die keuze niet voor de toekomst van het tiendaagse sportfestival, dat om de vier jaar moet plaatsvinden. Hoewel de data voor het toernooi in 2026 al zijn vastgelegd, heeft zich nog geen organiserende stad aangediend. Atletiek zal bovendien niet van de partij zijn. De Europese atletiekbond EAA organiseert over twee jaar een toernooi in Birmingham of Boedapest en gaat voortaan solo verder met om de twee jaar een EK. ‘Atletiek zal in München de meeste kijkers en aandacht trekken. Dat is duidelijk’, aldus vicevoorzitter Jean Garcia in FrancsJeux. ‘Samenwerken is goed voor andere sporten, niet voor ons. Er zijn meer beperkingen dan voordelen.’ Er is sprake van een felle concurrentiestrijd op bestuurlijk niveau tussen de Europese sportfederaties, die hun eigen EK’s organiseren, en het Europese Olympische Comité, dat in 2015 de Europese Spelen lanceerde. Dat toernooi wordt ook om de vier jaar gehouden. Volgende jaar staat de derde editie gepland in Krakau, Polen. In 2015 was het toernooi in Bakoe, Azerbeidzjan, in 2019 in Minsk, Belarus. De Europese Spelen tellen meer deelnemende sporten dan de verzamelde EK’s, vijftien bij de laatste editie in Minsk. Maar lang niet alle sporten nemen het toernooi even serieus. Slechts bij vier sporten waren destijds Europese titels te verdienen: judo, kanovaren, badminton en boksen. Atletiek en zwemmen lieten in Minsk jeugdteams of alleen kleine landen deelnemen. Veel Europese sportbonden verkiezen om financiële redenen hun eigen titeltoernooien boven de Europese Spelen. ‘De EK’s zijn hun enige inkomensmodel. Europese confederaties als de LEN (zwemmen) en EAA (atletiek) eten niet mee uit de ruif van het IOC. Dat olympische geld gaat naar de wereldbonden’, aldus initiatiefnemmer Jurg vier jaar geleden in de Volkskrant.||https://www.volkskrant.nl/sport/ek-s-atletiek-turnen-wielrennen-roeien-en-nog-vijf-sporten-beginnen-in-munchen-waarom~ba7f3d37/
2022-08-11||Dieuwertje Blok en Floris Kortie volgen Podium Witteman op: ‘We moeten iets in elkaar losmaken’||De opvolger van Podium Witteman is bekend. Het nieuwe klassiekemuziekprogramma op NPO 2 op zondagavond gaat Podium Klassiek heten. Floris Kortie, die zeven jaar lang de sidekick was Paul Witteman, zal het NTR-programma samen presenteren met Dieuwertje Blok. De eerste uitzending is op 11 september. Behalve de komst van Dieuwertje Blok en de nieuwe naam verandert er voorlopig weinig. Mike Boddé blijft als huispianist en sidekick bij het programma betrokken. Zelfs de leadermuziek (het begin van Tsjaikovski’s Souvenir de Florence) wordt behouden, alleen wordt er wel een ander filmpje bij gemaakt. ‘We willen dat de overgang voor de vaste kijkers zo soepel mogelijk is’, zegt Floris Kortie. ‘Het gaat er nog steeds om dat we geweldige musici laten horen die vaak ook nog eens iets bijzonders te vertellen hebben, en dat we daarnaast de nodige verstrooiing bieden. We willen dat je als kijker blijft ontdekken. Ik denk wel dat Dieuwertje en ik iets informeler zijn dan Paul, hij had iets meer professionele distantie.’ Dieuwertje Blok: ‘Ik laat het ook merken als ik iets heel mooi vind. Ik heb een andere sfeer om me heen, niet iets plechtigs. Maar ik ben niet de vervanger van Witteman, dat zijn grote schoenen en ik heb een heel andere maat en een ander soort schoenen ook. Floris en ik doen het echt samen.’ In mei maakte Paul Witteman (75) bekend te stoppen als presentator van het naar hem genoemde muziekprogramma. In de laatste uitzending werd benadrukt dat het programma door zou gaan, de vraag was alleen hoe. Al snel was de uitkomst dat de vorm met meerdere vaste gezichten goed werkte, omdat iedereen verschillende muzikale achtergronden en interesses met zich meebrengt. Het nieuwe presentatieduo vertelt er eind juli over in een kamertje bij de studio van Radio 4, waar Blok haar uitzending van het radioprogramma Podium (ook NTR) voorbereidt. Eerder op de ochtend heeft ze ook een podcast van het Sinterklaasjournaal opgenomen. Dat Blok in juni werd benaderd, kwam als een verrassing voor haar, zegt ze. ‘Ik heb ooit gezegd dat ik een droom had om ooit een soort Jools Holland-achtig programma te maken met allemaal geweldige klassieke ensembles. Maar ik ben 64 (65 als het interview verschijnt, red.), dus toen Paul ging stoppen, dacht ik niet: ik ga eens even bellen.’ Maar Witteman was 68 toen hij met Podium Witteman begon. Kortie (35), lachend: ‘We proberen het deze keer met een jong iemand. Het is een beetje een gok, maar we denken dat je er wel klaar voor bent, Dieuwertje.’ Blok: ‘Ik dacht wel: als jij en Mike blijven, zal er wel een vrouw bij worden gezocht, een jonge, misschien wel een gekleurde vrouw. Ik voldoe maar aan één van die dingen. Maar een oude vrouw vind ik eigenlijk ook weleens leuk, dat is absoluut niet verkeerd.’ Had Kortie na zeven jaar als sidekick niet gehoopt het programma alleen te mogen presenteren? Kortie: ‘Ik heb van begin af aan een brengende rol gehad, ik nam een onderwerp mee, introduceerde een musicus of vertelde een verhaal. Ik had al een paar jaar steeds meer de behoefte om anderen aan het woord te laten. Dus had ik dat gewild? Nou, ik vind het heel leuk om gastheer te zijn, mensen zich welkom te laten voelen, muziek op te dienen. Ik ben blij dat ik dat nu samen met Dieuwertje kan doen. Dus ja, ik heb wel gekregen waar ik op hoopte.’ Blok: ‘Eigenlijk dacht ik dat Floris de opvolger van Paul zou worden, dat hij daarvoor werd klaargestoomd. Waarom het nu anders gaat en ik erbij kom – ja, dat is een keuze. Ik kan in ieder geval ervaring toevoegen.’ Kortie: ‘Dieuwertje is een vertrouwd gezicht, het is heel fijn dat we haar niet hoeven te introduceren.’ Ondanks haar 45 jaar ervaring op tv en radio moest er wel een screentest aan voorafgaan. Ze was niet de enige kandidaat. Blok: ‘Ik had me jaren voorgenomen dat ik nooit meer een screentest zou doen, want dat is echt het naarste wat er is en ik vind het ook een beetje beledigend: mensen moeten nu wel weten wat ik kan. Maar hier begreep ik het wel. Er moest in korte tijd een oplossing komen. Je kunt aan de tekentafel wel van alles bedenken, maar je moet kunnen zien dat er chemie is. ‘Met meerdere presentatoren werken is heel ingewikkeld: voor de kijker moet het heel logisch zijn dat je het niet alleen doet. Zodra je denkt: dat kan iemand ook wel in z’n eentje, dan zit het niet goed. We moeten iets in elkaar losmaken. Toen we aan tafel zaten, vulden we elkaar meteen goed aan.’ Tijd voor een teambuildingsuitje om elkaar beter te leren kennen is er niet. Beiden hebben nog volop presentatiewerk, Blok brengt in september bovendien een boek uit over haar moeder. Kortie: ‘Maar het lukt zeker wel om vóór de eerste uitzending samen met Mike een biertje te drinken.’||https://www.volkskrant.nl/nieuws-achtergrond/dieuwertje-blok-en-floris-kortie-volgen-podium-witteman-op-we-moeten-iets-in-elkaar-losmaken~b74bd8e7/
2022-08-11||Landelijk uitgaansverbod in Sierra Leone na dodelijke anti-regeringsprotesten||Woensdagochtend gingen mensen in grote getale de straat op in de hoofdstad Freetown, Makeni en andere plaatsen waar de oppositie veel aanhang heeft. Met leuzen als ‘Bio moet gaan’ eisten ze het vertrek van president Julius Maada Bio, die in 2018 democratisch werd verkozen. Volgens de gefrustreerde bevolking doet de regering te weinig om de torenhoge inflatie in het West-Afrikaanse land tegen te gaan. De demonstranten wierpen barricades op en staken autobanden in brand. Al snel kwam het tot gewelddadige confrontaties tussen de politie en de demonstranten, die de regering deden besluiten om het leger in te zetten. Sommige verhalen wijzen erop dat de politie het vuur op ongewapende demonstranten opende, andere stellen dat woedende burgers agenten aanvielen en politiekantoren in brand staken. Beelden die rondgingen op sociale media toonden de chaos op straat: massa’s mensen, demonstranten die stenen gooien, rook, zwaarbewapende soldaten en gewonden die met spoed worden weggebracht. Toen ging alles op zwart. Bijna het hele land had twee uur lang geen toegang tot het internet, bevestigt internetwaakhond Netblocks. Vicepresident Mohamed Juldeh Jalloh doorbrak de radiostilte met een toespraak op de nationale televisie. Hij zei dat ‘de acties van enkele arrogante demonstranten hebben geleid tot de dood van onschuldige Sierra Leoners, waaronder agenten’, zonder verder in details te treden. Ook kondigde de vice-president een landelijk uitgaansverbod aan, dat per direct inging. Vanaf drie uur ‘s middags tot donderdagochtend 7 uur mag niemand zonder geldige reden de straat op. Daarna geldt een avondklok tussen 7 uur ‘s avonds en 7 uur ‘s ochtends. Sierra Leone is een van de armste landen ter wereld. Volgens de Wereldbank leeft meer dan de helft van de 8 miljoen inwoners onder de armoedegrens. De zwakke economie kreeg rake klappen tijdens de coronacrisis en nu opnieuw als gevolg van de oorlog in Oekraïne. De afgelopen maanden zijn de prijzen van voedsel en benzine ontzettend snel gestegen, waardoor veel mensen de eindjes niet meer aan elkaar kunnen knopen. Vooral in de gebieden waar de grootste oppositiepartij veel steun geniet, geeft de bevolking de regeringspartij de schuld van economische problemen. De eerstvolgende presidentsverkiezingen vinden volgende zomer plaats, maar voor de boze demonstranten duurt dat nog te lang. Hoewel het niet bekend is wie de protesten hebben georganiseerd, wijzen de meeste vingers naar de oppositiepartij. Dergelijk geweld komt nauwelijks voor in Sierra Leone, waar de bevolking na een verschrikkelijke burgeroorlog collectief lijkt te hebben besloten om de wapens neer te leggen. Internationale organisaties, waaronder de Verenigde Naties en het West-Afrikaanse blok ECOWAS, reageren geschrokken en roepen op tot kalmte en dialoog. ‘Sierra Leone staat bekend als een vreedzaam land’, schrijft de delegatie van de Europese Unie op Twitter. Op de vraag of het geweld niet voorkomen had kunnen worden door de protesten toe te staan, reageerde de minister van informatie in een interview met de BBC dat er geen toestemming bij de politie was gevraagd. Volgens hem ontstond de onrust doordat ‘zelfzuchtige relschoppers’ daartoe hadden opgeroepen op sociale media. President Bio is zelf op vakantie en heeft nog niet op de geweldsuitbarsting gereageerd.||https://www.volkskrant.nl/nieuws-achtergrond/landelijk-uitgaansverbod-in-sierra-leone-na-dodelijke-anti-regeringsprotesten~bad60cd2/
