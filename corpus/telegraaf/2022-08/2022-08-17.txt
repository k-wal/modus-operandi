2022-08-17||Turkije en Israël halen banden aan na bijna vijftien jaar diplomatieke kilte||Lapid licht toe dat het herstel voortkomt uit ‘gestage verbetering in de betrekkingen gedurende de afgelopen jaren’. Hij schetst een toekomst met samenwerking op zowel economisch als cultureel gebied en hechte banden tussen het Israëlische en het Turkse volk. Ook stelt Lapid dat de aangehaalde banden de stabiliteit in het Midden-Oosten zullen versterken. De Turkse minister van Buitenlandse Zaken Mevlut Cavusoglu bevestigt de ‘positieve stap’ en zegt dat er snel een nieuwe ambassadeur in Israël wordt benoemd. Turkije belooft daarbij dat het besluit niet betekent dat het land stopt met ‘het verdedigen van de rechten van Palestijnen, Gaza en Jeruzalem’. Sterker nog: het herstel van diplomatieke betrekkingen moet Turkije juist in staat stellen te lobbyen voor Palestijnse belangen, beredeneert Cavusoglu. Lange tijd stonden Turkije en Israël op zeer goede voet met elkaar, maar in 2008 kwam daar met de Gaza-oorlog een einde aan. Turkije voelde zich verraden door het Israëlische besluit om de Gazastrook binnen te vallen en ging pal achter de Palestijnen staan. In 2010 bereikte de relatie een dieptepunt toen de Israëlische marine een Turks schip enterde dat een Israëlische zeeblokkade wilde doorbreken om hulpgoederen naar Gaza te brengen. Daarbij kwamen tien Turkse hulpverleners om het leven. Pas in 2016 vond er weer voorzichtige toenadering plaats, maar opnieuw bleek de Palestijnse kwestie een splijtzwam. De toenmalige Amerikaanse president Donald Trump besloot de Amerikaanse ambassade van Tel Aviv naar Jeruzalem te verplaatsen, zonder rekening te houden met de Palestijnse claim op de stad. De stap veroorzaakte grootschalige protesten op de Gazastrook, die Israël met harde hand neersloeg. Meer dan 200 mensen werden doodgeschoten. Ankara reageerde opnieuw woedend en beschuldigde Israël van genocide, waarop beide landen hun ambassadeurs terugtrokken. De afgelopen jaren hebben de landen gewerkt aan herstel van de betrekkingen met andere landen in de regio. Decennialang had Israël nauwelijks contact met Arabische landen, maar in 2020 werden plots diplomatieke betrekkingen aangeknoopt met Bahrein, Marokko, Soedan en de Verenigde Arabische Emiraten. Inmiddels lijkt zelfs Saoedi-Arabië open te staan voor samenwerking. De Turkse president Recep Tayyip Erdogan is vorig jaar begonnen aan een groot charmeoffensief. Turkije had het zichzelf diplomatiek en economisch erg moeilijk gemaakt door met veel grote spelers, van Egypte tot Saoedi-Arabië, ruzie te maken. Daar moest een einde aan komen. Als Erdogan volgend jaar de Turkse verkiezingen wil winnen, moet hij het land uit een diep economisch dal zien te trekken. Samenwerking met Israël, bijvoorbeeld op het gebied van gaswinning, is daarbij van groot belang. Erdogan deed vorig voorjaar al pogingen om de relatie met Israël weer te verbeteren, maar hij staakte zijn avances toen het Israëlische leger een kort maar hevig offensief voerde in de Gazastrook. Waar veel Arabische landen hun woorden voorzichtig kozen om de nieuwe vriend niet voor het hoofd te stoten, wierp de Turkse president zich meteen weer op als verdediger van de Palestijnse zaak. ‘De Palestijnen worden afgeslacht zolang de wereld Israël niet straft’, zei Erdogan aan de telefoon met paus Franciscus. Nu lijkt de tijd dan toch rijp voor verzoening tussen de oude bondgenoten. In maart vond in de Turkse hoofdstad al een historische ontmoeting plaats tussen de staatshoofden van de twee landen, die de afgelopen veertien jaar nauwelijks met elkaar wilden praten. De Israëlische president Isaac Herzog sprak mooie woorden over de ‘gezamenlijke toekomst’. Zijn Turkse collega nam alvast een voorschot op het diplomatieke herstel en noemde de ontmoeting ‘een keerpunt in onze betrekkingen’. Wel benadrukten beide leiders in Ankara dat de Palestijnse kwestie tussen hun landen in staat. Erdogan beloofde dat Turkije altijd zal blijven pleiten voor een tweestatenoplossing en Jeruzalem niet erkent als de hoofdstad van Israël. We moeten ‘het eens worden dat we het niet over alles eens zijn’, reageerde Herzog pragmatisch.||https://www.volkskrant.nl/nieuws-achtergrond/turkije-en-israel-halen-banden-aan-na-bijna-vijftien-jaar-diplomatieke-kilte~b5673faa7/
2022-08-17||Kabinet en werkgevers kunnen bij koopkrachtcrisis niet naar elkaar blijven wijzen||Dinsdag was het weer raak. De ministers Kaag van Financiën en Van Gennip van Sociale Zaken riepen werkgevers op de lonen te verhogen. Het bedrijfsleven reageerde verbolgen. Een werkgeverswoordvoerder kaatste meteen terug dat recente cao-loonsverhogingen nu al uitkomen op een plus van zo’n 4 procent. Maar dat is nog steeds niet genoeg om de prijsstijgingen te compenseren, laat staan om werknemers erop vooruit te laten gaan. Vrijdag moet meer duidelijk worden over het koopkrachtverlies dat leidt tot steeds meer maatschappelijk gemor. Dan komt het Centraal Planbureau met nieuwe ramingen over de stand van de economie. Daarin staat ook de inflatieverwachting voor heel dit jaar en komend jaar. Die cijfers zijn het uitgangspunt voor de begrotingsbesprekingen van het kabinet. Nieuwe maatregelen kunnen de ramingen beïnvloeden. Dat blijkt dan op Prinsjesdag. In maart voorzag het CPB nog 5,9 procent inflatie voor dit jaar en 2,2 procent in 2023, waarschijnlijk in de veronderstelling dat de energieprijzen dan op een hoog niveau stabiliseren. Maar die raming is achterhaald. De inflatie is sinds maart al veel hoger uitgevallen. De FNV baseert de looneisen op die inflatieraming. Stel, het CPB verwacht dat de inflatie dit jaar uitkomt op 7,5 procent. Dan wordt dat de minimale looneis van de FNV. Voor de komende jaren wil de FNV de automatische prijscompensatie (apc) met werkgevers afspreken, die halfjaarlijks de prijsstijgingen compenseert. Daarnaast pleit de FNV voor verhoging van het minimumloon, in één klap en niet de komende jaren in kleine stapjes. Daarvan profiteren ook uitkeringsgerechtigden – bijstand, AOW − die het nu zwaar te verduren hebben. De vakbeweging heeft de wind in de rug door de uitgeholde koopkracht en door het recordaantal vacatures – 143 vacatures voor elke honderd werkzoekenden. Dat is nog nooit vertoond. Werkgevers vrezen de mogelijke wederopstanding van de actiebereidheid van vakbondsleden. Het allerliefst sluiten ze een Haags akkoord met kabinet en vakbeweging. Maar loonmatiging of een landelijke loonafspraak is onwaarschijnlijk. Werkgevers staan niet te trappelen om collectief fors loonsverhoging te geven. Elke euro extra moet de komende jaren ook worden betaald, ook als het onverhoopt minder gaat. De werkgevers zien, bovenop een gematigde loonsverhoging, meer in eenmalige uitkeringen, liefst belastingvrij, om de gestegen energiekosten tijdelijk te compenseren. Als blijkt dat de energieprijzen zich op een hoog niveau stabiliseren, kan dat later worden verwerkt in loonsverhogingen. Zelf worstelen werkgevers ook met gestegen energiekosten en de prijzen van leveranciers. Ondertussen geven veel bedrijven hun mensen al wel extra loonsverhoging om te voorkomen dat zij worden weggekocht door de concurrent. Het kabinet mag dan wijzen naar de loonstijgingen als bron van verlossing, de maatschappelijke druk om toch met een groot koopkrachtpakket te komen neemt ondertussen alleen maar toe. Niet zonder effect. Na een eerste begrotingsoverleg woensdag benadrukten de fractievoorzitters van de regeringspartijen dat er steun in aantocht is voor groepen die in de knel zijn gekomen. Het kabinet heeft een hele gereedschapskist waarmee aan de koopkracht en ook het aantal openstaande vacatures gesleuteld kan worden. Morrelen aan de belastingen kan langer werken voor deeltijders bijvoorbeeld aantrekkelijker maken. Nu loont dat nauwelijks. Dat aanpakken kan helpen het recordaantal vacatures te verkleinen. Bij de koopkracht staat voorop dat het om effectieve en zichtbare maatregelen moet gaan. Niet zo ongericht als het verlagen van belasting op energie, zoals het kabinet eerder al deed. De Nederlandsche Bank waarschuwde woensdag nog dat de inflatie alleen maar verder gaat oplopen als er ook extra steun terechtkomt bij groepen die dat eigenlijk niet nodig hebben. Dat zal leiden tot alleen maar hogere prijzen. Het kabinet kijkt nu dan ook naar meer gerichte maatregelen. Zo ligt voor 2023 een verhoging van het minimumuurloon naar 14 euro op tafel, zoals de FNV wil. Ook ligt er een verhoging van de zorgtoeslag en het kindgebonden budget. Het zijn grote maatregelen, gericht op de lagere inkomens, die direct effect opleveren. Maar de ideeën zijn ook duur, erg duur. Of dat past, blijkt tijdens het begrotingsoverleg op weg naar Prinsjesdag. Wat helpt, is dat de economie vooralsnog draait als een tierelier. Dat is via de belastinginkomsten ook goed voor de staatskas.||https://www.volkskrant.nl/nieuws-achtergrond/kabinet-en-werkgevers-kunnen-bij-koopkrachtcrisis-niet-naar-elkaar-blijven-wijzen~b74610b9/
2022-08-17||Femke Bol verovert Europese titel op 400 meter in recordtijd van 49,44||In trainingen doet Femke Bol soms wedstrijdjes over 250 meter waarbij zij over hordes springt terwijl haar collega’s zonder hekjes over de baan mogen gaan. Vaak wint ze dan alsnog. Woensdagavond stonden er bij de 400 meter op de EK in München ook voor Bol geen hordes op het tartan en won ze eveneens. Nog niet eerder slaagde een Nederlandse atleet daarin. Vaak laten de schema’s op grote toernooien het niet toe dat de 400 meter horden gecombineerd kunnen worden met de ‘400 meter vlak’. Bij deze EK kan de 22-jarige Bol dat wel, onder meer omdat ze de series op beide nummers mag overslaan en is voorgeselecteerd voor de halve finales. De halve finale van de 400 meter op dinsdag kwam ze eenvoudig door en in de eindstrijd van woensdag bleek ze eveneens soeverein, in 49,44. ‘Ik dacht: het is alles of niets nu. Als ik die dubbel wil moet volle bak gaan lopen vandaag.’ Haar tijd betekende een flinke verbetering van het nationale record dat ze elf dagen geleden op 49,75 zette bij de Diamond League in Chorzow. ‘Het is niet normaal. En dan deze tijd erbij’, zegt Bol na afloop met de Nederlandse vlag om haar schouders gewikkeld. ‘Ik ben super blij.’ Achter Bol snelde de Poolse Natalia Kaczmarek naar het zilver in 49,94. Brons was er voor haar landgenote Anna Kielbasinska (50,29). Bol vond het best spannend om de 400 meter te lopen, maar wist haar onrust lang uit te stellen. De finale stond om tien uur 's avonds op het programma en tot een uur of vier lukte het haar om haar gedachten te verzetten. ‘Als ik al vanaf de ochtend met zenuwen zit dan ga ik daar niet harder van lopen.’ Ze sliep uit, keek een serie, deed nog een dutje. En eenmaal op de baan voelde ze zich geweldig. Van tevoren hoopte ook Lieke Klaver, die op de WK in Eugene verrassend vierde werd en tijdens hetzelfde toernooi het Nederlands record op 50,19 zette, op een podiumplaats. Daar slaagde ze niet in. Ze eindigde als zesde in 50,56, ondanks een uitstekende start. Op de laatste honderd meter kwamen haar concurrentes haar voorbij. Desondanks kon Klaver, die komend weekend 24 wordt, niet ontevreden zijn met haar optreden. ‘Hij ging niet zo goed als de vier keer hiervoor, maar wel beter dan alle 56 keer daarvoor.’ In het verleden was de tweede helft van haar 400 meter een stuk zwakker. ‘Het was een prima race, maar de meiden zijn heel snel. Ik ben ook snel, maar iets minder', zegt ze droog. ‘En als zij niet pieken op de WK, dan doe ik dat wel.’ Dat besef dat ze haar klasse dit jaar al in Eugene had laten zien daalde snel na de race in. Terwijl ze zat uit te putten bedacht ze zich dat ze drie opties had. ‘Of ik kan heel erg boos worden of ik kan heel erg hard huilen of denken: het is wat het is.’ Ze koos de laatste optie. Klaver heeft, net als Bol, nog andere afstanden op het programma. Behalve de 4x400 meter estafette ook de 200 meter. ‘En daar heb ik de hele week al heel veel zin in.’||https://www.volkskrant.nl/sport/femke-bol-verovert-europese-titel-op-400-meter-in-recordtijd-van-49-44~b40e043e/
2022-08-17||Vrouw met een missie, die haar slaapkamer leende aan Soekarno en zich altijd bleef inzetten voor de vrede||In het huis waar zij opgroeide werd in 1946 het Akkoord van Linggadjati gesloten dat Nederland en Indonesië samen verder had moeten helpen. De latere president van Indonesië Soekarno sliep in haar slaapkamer. Maar het akkoord werd genegeerd. ‘Het is een staatsgreep’, oordeelde ‘Den Haag’ en stuurde troepen. Indië moest Nederland blijven. Want ‘Indië verloren, rampspoed geboren’, vond ook Joty van Os. Pas toen ze jaren later samen met haar broer terugkeerde naar hun huis in Linggadjati, dat nu een museum is, ging de knop om. ‘Ik heb tot mijn 70ste gedacht dat Indonesiërs de onafhankelijkheid niet aankonden. Maar toen stond ik in ons huis in Linggadjati, en ik besefte dat ik het glad verkeerd heb gehad. Die dekolonisatie had allang met mezelf moeten beginnen’, vertelde ze erover in interviews en spreekbeurten. Joty’s vader begon in de jaren twintig van de vorige eeuw een cementfabriek in Cheribon op West-Java. Hij trouwde met een Nederlands-Indische. Voor haar en hun drie kinderen bouwde hij de villa in Linggadjati, waar het klimaat aangenamer was dan in Cheribon. ‘Een eldorado voor kinderen’, zei Joty later. Toen haar vader in 1934 onverwacht overleed, moest haar moeder de villa verhuren om te kunnen overleven en, vanwege hun kleur, telden ze ineens ook niet meer mee in de Europese bovenlaag. 14 jaar was Joty toen Japan Nederlands-Indië in 1942 bezette. Ze werden met oma afgevoerd naar interneringskampen, nadat hun moeder had geweigerd haar twee dochters af te staan als ‘troostmeisjes’, prostituees. Toen Japan in 1945 capituleerde, liepen ze vol vertrouwen kamp Kramat uit, de vrijheid tegemoet, niet beseffend dat buiten Indonesiërs stonden om af te rekenen met hun voormalige kolonisators. Ze had niks meer te zoeken in Nederlands-Indië. Toen ze haar hbs-diploma had gehaald, monsterde ze als schoonmaakster aan op de Johan van Oldenbarnevelt, haar broer achterna, voor het eerst naar Nederland. In Utrecht studeerde ze Indisch recht. Ze aardde slecht in Nederland en vertrok als au pair naar Parijs. De mensen bij wie ze in huis kwam, zaten bij de Morele Herbewapening, een ideologische beweging die streefde naar wereldvrede en een klasseloze samenleving. Dat sprak haar aan. Ze reisde naar het Zwitserse Caux, waar de beweging zat. Na tien jaar kwam haar moeder naar Caux; voor het eerst na al die jaren zagen ze elkaar weer. ‘Mijn moeder dacht dat ik me schaamde voor haar, omdat ze Indisch was. En dat was waar. Dat ik mijn eigen moeder zo heb behandeld, daar heb ik echt buikpijn van gehad. Nog. Als ik niet kan slapen, is het omdat ik daaraan moet denken’, zei ze daarover. Ze keerde terug naar Nederland en haar familie. In Twente werd ze directiesecretaresse en ontmoette ze Hendrik ter Kulve, haar echtgenoot. Als jongeman was hij vrijwillig in militaire dienst gegaan om ‘Nederlands-Indië te redden, de Indonesiërs te bevrijden’. Die woorden waren een leugen, zei zij later. ‘Henk wilde er niet over praten. Hij had zijn venster op die periode gesloten.’ Haar hele leven bleef ze zich als jurist inzetten voor de naleving van mensenrechten en een humane samenleving. Ze werd medeoprichter van de Linggadjati Foundation en, belangrijker, de woordvoerder voor het deel van de Indische gemeenschap dat toenadering zocht tot Indonesië. ‘Ze was niet wat je een troetelmoeder noemt. Je kreeg heus een kopje thee, maar vooral een project. Ze had een missie, was altijd bezig, op het laatst zelfs met de ontbossing van Borneo’, zegt haar dochter Elisabeth. ‘En altijd gaf ze je een filosofische boodschap mee.’ Op latere leeftijd verkaste ze naar Wassenaar om in de buurt van haar kinderen en kleinkinderen te zijn. Joty ter Kulve-van Os stierf daar op 95-jarige leeftijd. Haar man overleed al in 2004.||https://www.volkskrant.nl/mensen/vrouw-met-een-missie-die-haar-slaapkamer-leende-aan-soekarno-en-zich-altijd-bleef-inzetten-voor-de-vrede~b02e6c3d/
2022-08-17||Even pijnlijk als onvermijdelijk dat kabinet nu gemeentebesturen passeert bij asielopvang||Na maanden van dreigen voegt het kabinet nu de daad bij het woord. Voor het eerst wordt een gemeente gedwongen asielzoekers op te vangen. Het Centraal Orgaan opvang asielzoekers (COA) heeft Landhotel ’t Elshuys in Albergen, in de Overijsselse gemeente Tubbergen, aangekocht en denkt hier 300 opvangplekken te kunnen realiseren. Omdat het sinds april niet is gelukt een ‘bestuurlijk akkoord’ met de gemeente te sluiten, trekt het Rijk nu de vergunningverlening naar zich toe. Daarmee maakt het zich niet langer afhankelijk van de bereidwilligheid van een gemeente. Uit de brief waarmee staatssecretaris Eric van der Burg (Asiel en Migratie, VVD) dit dinsdag aan de Tweede Kamer meldde, mede namens minister Hugo de Jonge (Volkshuisvesting, CDA), spreekt toenemende wanhoop. ‘De nood is heel hoog. Zonder maatregelen komen we in oktober duizenden opvangplekken tekort’, staat in de brief, die ook aankondigt dat dit beroep op het omgevingsrecht meer gemeentebesturen te wachten staat. Dit nog afgezien van het wetsvoorstel dat in de maak is, waarmee straks alle 344 Nederlandse gemeenten tot een bijdrage aan de asielopvang kunnen worden gedwongen. Het kabinet neemt met deze eerste stap twee grote risico’s. Ook wie geen rechtsgeleerde is, kan voorspellen dat vroeg of laat een gemeente naar de rechter zal stappen om de legitimiteit van het ingezette instrument te laten toetsen. ‘Het COA is momenteel bezig met de voorbereidingen van een aanvraag voor een omgevingsvergunning voor deze locatie’, schrijven de bewindslieden over Tubbergen. Zij gaan die dan zelf toekennen. Dat is met recht, in hun eigen woorden, ‘een uitzonderlijke stap’. Anderzijds weet het kabinet ook dat er een rechtszaak van VluchtelingenWerk boven de markt hangt en dat alles op alles moet worden gezet om het opvangtekort (sinds juni een ‘nationale crisis’) te beteugelen. Daarmee hangt het tweede heikele punt samen. Het draagvlak voor de opvang van asielzoekers is op veel plaatsen broos. In hechte gemeenschappen als Tubbergen zien veel inwoners niet in waarom zij de oplossing zouden moeten zijn voor de schrijnende taferelen in Ter Apel. Ook ontgaat hun niet dat ten minste eenderde van de asielzoekers nooit een verblijfsstatus zal krijgen, omdat zij na toetsing door de immigratiedienst geen vluchteling blijken te zijn. Niettemin ontslaat dit Nederland niet van de plicht fatsoenlijke opvang te bieden. De stap van het kabinet is misschien ongewenst, maar op dit moment onvermijdelijk.||https://www.volkskrant.nl/columns-opinie/even-pijnlijk-als-onvermijdelijk-dat-kabinet-nu-gemeentebesturen-passeert-bij-asielopvang~bed86a77/
2022-08-17||Primeur in het Utrechtse studentenleven: ook mbo’er mag bij de intree||Om haar heen schuifelen haar leeftijdsgenoten nieuwsgierig langs de feestelijke marktkraampjes in het Utrechtse Wilhelminapark, waar de studentenverenigingen leden werven onder de verse lichting studenten. Maar de 17-jarige Merel Heighton is deze dinsdag al snel uitgekeken op de verenigingsmarkt van de Utrechtse Introductie Tijd. Zij had, net als haar vrienden die naar het hbo of de universiteit gaan, graag lid willen worden van Veritas. Maar omdat ze een mbo-opleiding gaat volgen, wordt ze niet toegelaten. ‘Het is niet anders, ik maak er zelf wel wat van’, zegt ze berustend. Als aanstaande mbo’er mag ze in Utrecht dit jaar voor het eerst meedoen aan de feestelijke introductietijd voor studenten, iets wat in andere studentensteden nog niet kan. Maar op andere vlakken vist zij als mbo-student nog steeds achter het net. Het idee om mbo’ers dit jaar wel uit te nodigen bij de introductieweek ontstond aan het begin van de zomer. In de korte tijd die er toen nog over was, meldden 26 van hen zich aan. In totaal studeren ruim 27 duizend mbo-studenten in Utrecht, waarvan een deel eerstejaars is. In heel Nederland volgen ruim 500 duizend studenten een mbo-opleiding, tegenover 500 duizend hbo’ers en ruim 300 duizend universiteitsstudenten. In een tijd waarin arbeidsmarkttekorten oplopen en de behoefte aan mbo-opgeleiden steeds groter wordt, dringt een ongemakkelijke vraag zich op: waarom worden mbo-studenten anders behandeld dan hun studerende leeftijdsgenoten van hbo- of universitaire opleidingen? Het komt doordat mbo’ers volledig onterecht als ‘anders’ worden gezien, denkt Marije Hulsbosch van de MBO Raad. ‘Een studententijd zou geen privilege moeten zijn voor hbo- of wo-studenten, dat zou doodnormaal moeten zijn, ongeacht je opleiding.’ Dat geen enkele andere studentenstad behalve Utrecht ooit bedacht om mbo’ers uit te nodigen bij de introductie, laat volgens haar zien hoeveel er nog moet gebeuren. ‘En dat in een tijd waar een goede loodgieter meer kan verdienen dan een advocaat.’ Tot de politiek is het inmiddels wel doorgedrongen dat de positie van mbo-studenten moet worden verbeterd. De afgelopen jaren zijn de tegemoetkomingen voor studenten van de verschillende opleidingsrichtingen steeds meer gelijkgetrokken, laat de woordvoerder van de Dienst Uitvoering Onderwijs (DUO) weten. Zo hadden een aantal jaar geleden niet alle mbo’ers recht op een OV-vergoeding, maar nu wel. Als volgend jaar de basisbeurs weer wordt ingevoerd, moet het gat tussen de groepen studenten helemaal worden gedicht, heeft minister Dijkgraaf (D66) van Onderwijs, Cultuur en Wetenschap eerder al aangekondigd. Toch zijn er in de praktijk nog verschillen tussen de opleidingsrichtingen, zegt Jelmer Becker van de Jongeren Organisatie Beroepsonderwijs. Zo komen mbo-studenten niet altijd in aanmerking voor studentenkortingen bij bedrijven, kunnen ze niet overal lid worden van studentenverenigingen en is het opnemen van een bestuursjaar voor hen meestal ingewikkelder dan voor hun medestudenten van het hbo of wo. In het Wilhelminapark kan geen van de studentenverenigingen waar mbo-studenten niet welkom zijn, uitleggen waarom dat zo is. Ze zijn allemaal geïnstrueerd om niet met de pers te praten. Uit navraag bij de voorzitter van vereniging Veritas blijkt de reden tweeledig: mbo’ers voldoen over het algemeen niet aan de leeftijdsgrens van 18 jaar en kunnen daarom pas later aan hun 5-jarige lidmaatschap beginnen. En omdat mbo-studenten na hun studie snel gaan werken, kunnen ze maar een korte tijd een bijdrage leveren aan de vereniging, is de gedachte. Dat antwoord wijst er volgens Hulsbosch op dat de studentenvereniging zich slecht heeft verdiept in het mbo. ‘De gemiddelde mbo-student is tussen de 20 en 23 jaar oud en studeert na het afronden van de basisberoepsopleiding vaak nog door. Dus dat ze maar kort actief zouden kunnen zijn, is niet per definitie waar.’ Ook twee eerstejaars hbo-studenten die aan de rand van het park met een ijsje in de hand even uitrusten van de festiviteiten, snappen het argument niet. ‘Ik kan toch ook lid worden als ik 20 ben en in mijn derde jaar van mijn studie zit, waarom mbo-studenten dan niet?’, vraagt de 17-jarige Wessel Kouwenhoven zich af. Bij één kraampje in het Wilhelminapark gooien studenten het vanwege het gebrek aan andere opties maar over een andere boeg. Tegenover de bakfiets met dj-apparatuur staat een stand van R.S.V.H. (Referendum Sanctum Hollandicus Vereniging Utrecht), een studentenvereniging die afgelopen jaar speciaal voor mbo-studenten werd opgericht. Kimberley Collard (18), die achter de kraam staat, is zelf het levende bewijs van het belang ervan. Vanwege het gebrek aan studentenleven op het mbo was ze bijna naar het hbo gegaan, terwijl dat eigenlijk minder goed bij haar past, zegt ze. Om aandacht te vragen voor hun kersverse vereniging hebben ze dinsdag een roze stormbaan opgetuigd waar studenten met elkaar een wedstrijdje kunnen doen, terwijl ze vanaf de zijkant met waterpistolen worden natgespoten. Geheel in de studententraditie moet de verliezer vervolgens een kledingstuk ophangen aan een kroonluchter, waar tegen het eind van de middag al menige beha en sok bungelt. Haighton vindt het jammer dat ze niet bij iedere vereniging lid kan worden, omdat het eigenlijk niet uit zou moeten maken wat je studeert. Ze laat zich er niet door uit het veld slaan. Ze kent al mensen bij haar favoriete vereniging Veritas, bij wie ze deze week kan slapen en met wie ze vanmiddag in een bootje over de grachten gaat varen. Zo kan ze alsnog van het verenigingsleven proeven. En daarnaast heeft ze nog een andere troef in handen waarmee ze haar studententijd wel doorkomt: ‘Ik word met uitgaan altijd ouder geschat dan ik ben, dus ik mis niks.’||https://www.volkskrant.nl/nieuws-achtergrond/primeur-in-het-utrechtse-studentenleven-ook-mbo-er-mag-bij-de-intree~b2657d77/
2022-08-17||Proton bevat een wonderlijk extra deeltje: de ‘charm quark’ ||Van stoelen en banken tot sterren en planeten – materie is opgebouwd uit steeds kleinere bouwstenen. Moleculen bestaan uit atomen, atomen onder meer uit protonen, en protonen bevatten weer zogeheten ‘quarks’, in twee smaken: twee ‘up’-quarks en een ‘down’-quark. Het nieuwe onderzoek, waarin veertig jaar aan metingen worden gecombineerd, levert bewijs voor nóg een soort quark in het proton: de ‘charm’-variant. In het proton blijkt een paar van twee charm-quarks te bestaan. Het idee dat er charm-quarks in het proton schuilen, werd al in de vroege jaren tachtig geopperd en is altijd controversieel geweest: de charm-quark is namelijk zwaarder dan het proton zelf. ‘Het is alsof je een vrachtwagen van twee ton opent en een vracht van vijf ton ontdekt’, zegt Juan Rojo (Vrije Universiteit Amsterdam), hoofdauteur van het onderzoek, dat woensdag verscheen in het prestigieuze vakblad Nature. Maar in de wereld van de elementaire deeltjes is zoiets geen probleem. In de quantummechanica is het immers ook mogelijk dat deeltjes op meerdere plaatsen tegelijk zijn, of van het ene op het andere moment verschijnen en verdwijnen. Zo is ook het gewicht van een quark niet vast te leggen zoals dat wel kan voor objecten in het dagelijks leven. ‘De quantummechanica heeft er geen probleem mee dat charms zwaarder zouden zijn dan de protonen zelf’, aldus Rojo. Alsof het al niet moeilijk genoeg is om dat te bevatten, stond het team van Rojo voor nóg een uitdaging: de enige manier om de aanwezigheid van charm-quarks in het proton te bevestigen, is om protonen met enorme energie op andere deeltjes te laten botsen. Het probleem is dat bij zo’n botsing charm-quarks ontstaan die niets te maken hebben met de quarks in het proton. ‘De crux van dit onderzoek is dat er onderscheid gemaakt moest worden tussen die intrinsieke quarks, die sowieso in het proton zitten, en de extrinsieke quarks, die door de botsing ontstaan’, zegt Daniël Boer, deeltjesfysicus aan de Rijksuniversiteit Groningen en niet betrokken bij het onderzoek. Rojo en zijn collega’s wisten de puzzel op te lossen door de data van veertig jaar aan experimenten met botsende protonen te verzamelen. Meer dan vijfduizend metingen van zo’n tweehonderd verschillende processen boden samen genoeg informatie om de minieme vingerafdruk van intrinsieke charm-quarks te kunnen vinden in het ruis van uiteenspattende deeltjes. ‘Het proton kennen we al meer dan honderd jaar’, zegt Boer. ‘Verbazingwekkend dat we nog iets nieuws kunnen leren over zo’n oude bekende.’ De ontdekking heeft gevolgen voor allerlei vakgebieden die gestoeld zijn op het bestaande model van het proton. Een voorbeeld is de sterrenkunde: wanneer straling uit het heelal botst op de aardatmosfeer, komen daar allerlei deeltjes bij vrij, die sterrenkundigen vervolgens bestuderen om meer over het universum te leren. Intrinsieke charm-quarks zijn vooralsnog niet meegenomen in de theoretische beschrijvingen van deze processen, maar na deze ontdekking kunnen ze niet meer ontbreken.||https://www.volkskrant.nl/wetenschap/proton-bevat-een-wonderlijk-extra-deeltje-de-charm-quark~bbc2c0b9/
2022-08-17||Johan Remkes staat als voorzitter van een Poolse landdag voor grote problemen||Onze nationale stikstof-tsaar Johan Remkes, die trouwens met zijn gerook de stikstofemissies schrikbarend omhoog jaagt, voert deze weken gesprekken met iedereen die ideeën heeft over de oplossing van het N-probleem. Behalve dan met de boeren (die, vóór zij willen praten, eisen dat de regering doet wat zij willen), de agro-industrie (die uit eigenbelang doet wat de boeren willen) en de supermarkten, die bij nader inzien vandaag toch maar niet met Remkes om tafel wilden, uit angst voor een trekkerarmada bij hun distributiecentra. Maar voor de rest heeft Remkes er een aloude Brede Maatschappelijke Discussie van gemaakt, waarin lagere overheden, waterschappen, natuurorganisaties als de Vogelbescherming, actiegroepen zoals Greenpeace en Milieudefensie, waterschappen, banken, VNO-NCW, belangenorganisaties (Bouwend Nederland), lobbyclubs én de beroepsorganisatie van dierenartsen in het bijzijn van verschillende ministers (Van der Wal, De Jonge, Rutte zelf) hun ei van Columbus kunnen presenteren. Remkes gaat ervan uit dat, anders dan menigeen beweert, het nationale poldermodel níet dood en begraven is, maar dat er een oplossing mogelijk is, dat de gesprekken tot onderling begrip zullen leiden en er een constructieve dialoog zal ontstaan. Daaruit wordt dan, hoopt hij, als vanzelf een duurzame en minder intensieve landbouw geboren, met boeren als natuur- en vogelbeschermers. Helaas lijkt het overleg de zaak juist verder te compliceren. Maandag wezen de natuurorganisaties erop dat de stikstofcrisis niet op zichzelf staat, maar samenhangt met de klimaatcrisis en de watercrisis en wat er in de toekomst nog aan crises zal worden ontdekt. Tevens moet volgens hen worden gekeken naar de mobiliteitssector (Schiphol) en de stikstofspuitende industrie – eindelijk iets waar natuurorganisaties en boeren het over eens zijn. Greenpeace dreigt met de rechter als het kabinet ook maar een duimbreed aan de boeren toegeeft. Daar heeft het trouwens alle schijn van, nu de VVD, CU en de boerenlobbyclub CDA koudwatervrees hebben gekregen en zich beraden over hoe de maatregelen kunnen worden afgezwakt, liefst zo geniepig dat niemand het in de gaten heeft. D66 staat voorlopig pal, wat de aanwezigheid van Mark Rutte aan de overlegtafel verklaart. Hij heeft weliswaar zijn nationaal record te pakken, maar hij wil het wereldrecord voor niet-dictators. Het is kortom een Babylonische spraakverwarring, een Poolse landdag waar iedereen over elkaar heen rollebolt en niemand meer naar elkaar luistert. En daar moet de dappere Johan Remkes, die inmiddels snákt naar zijn pensioen, dan maar brood van zien te bakken. Het lijkt eeuwen geleden dat hij in het rapport Niet alles kan overal (juni 2020) de stikstofkwestie helder uiteen zette en uitlegde hoe het verder moest. Aanstaande zaterdag passeert de karavaan van de Ronde van Spanje een van de hotspots van het stikstof-strijdtoneel, de Gelderse Vallei. Boeren hebben aangekondigd dat ze met tractoren, hoogwerkers en duizenden strobalen langs het parkoers zullen staan. Nils de Kruijff, de wakkere verslaggever van het Utrechts Nieuwsblad, verklaarde maandag tijdens een Vuelta-avond in café Willem Slok in zijn stad dat de acties ‘publieksvriendelijk’ zullen zijn, mits de spandoeken door de Spaanse televisieregie niet zullen worden weggemoffeld. Zodat ze ook in Spanje en de rest van de wereld zullen weten welk onrecht zich hier voltrekt en ze in het kader van de boerensolidariteit de hooivorken tevoorschijn kunnen halen. Is de tv-registratie niet naar tevredenheid, beloofden de dreigboeren, dan worden er andere maatregelen getroffen: de karavaan passeert namelijk tweemaal. Primoz Roglic mag wel oppassen: voor je het weet maakt een strobaal, net als in de Tour, een einde aan zijn ambities.||https://www.volkskrant.nl/columns-opinie/johan-remkes-staat-als-voorzitter-van-een-poolse-landdag-voor-grote-problemen~b23c05c4/
2022-08-17||Saoedische vrouw krijgt 34 jaar cel omdat zij activisten volgt en retweet||Al-Shehab is een specialist mond- en tandheelkunde, moeder van twee jonge kinderen, en werkte aan de Universiteit van Leeds in het Verenigd Koninkrijk aan haar promotie. Ze ging vorig jaar op vakantie naar haar vaderland. Daar werd Al-Shebab in januari 2021 gearresteerd en in eerste instantie veroordeeld tot 6 jaar gevangenisstraf omdat ze sociale media gebruikte ‘om de openbare orde te verstoren en de veiligheid van de staat te destabiliseren’. De vrouw ging in hoger beroep en stelde daar dat zij een brandschoon strafblad had, gewoon onder haar echte naam op sociale media actief was, hier ook foto’s van haar kinderen plaatste, en relatief weinig (2.500) volgers had. Hoe kon zij in vredesnaam een veiligheidsrisico vormen? Afgelopen maandag werd bekend welke straf Al-Shebab in hoger beroep kreeg: 34 jaar cel, gevolgd door een reisverbod van nog eens 34 jaar. De aanklager had de rechter gevraagd bij zijn oordeel ook naar andere mogelijke misdaden te kijken, en volgens de Britse krant The Guardian gaat het daarbij onder meer om ‘hulp aan mensen die de openbare orde proberen te verstoren door hun Twitter-accounts te volgen en hun berichten te retweeten’. De aanklachten klinken bekend: activisten die zich in het Saoedische koninkrijk uitspreken, worden er vaker van beschuldigd verdeeldheid te zaaien en de openbare orde te verstoren. Protest wordt in het land niet geaccepteerd, zeker niet als om de kroonprins, Mohammed bin Salman gaat, of om kwesties waar hij zich hard voor maakt. Mensenrechtenactivisten wereldwijd hebben verbijsterd gereageerd op het vonnis: de zwaarste straf die ooit aan een activist is opgelegd. Volgens de Europees-Saoedische Organisatie voor Mensenrechten wordt hiermee bevestigd dat het land ‘iedereen die op sociale media om hervormingen vraagt, behandelt als terroristen’. De afgelopen jaren zijn er wel enkele hervormingen doorgevoerd door MBS, zoals kroonprins Bin-Salman genoemd wordt: vrouwen mogen nu autorijden, er zijn bioscopen geopend, muziekfestivals worden toegestaan en de rol van de religieuze politie is ingeperkt. Maar de activisten die hiervoor hebben geijverd, zitten nog steeds achter de tralies, of zuchten onder huisarrest. Met de veroordeling van Al-Shebab wordt nogmaals onderstreept dat dergelijke hervormingen puur cosmetisch zijn, stelt de Europees-Saoedische organisatie. De zaak volgt luttele weken nadat de Amerikaanse president Joe Biden een bezoek bracht aan Saoedi-Arabië. Dit was al omstreden omdat Biden eerder beloofd om MBS, die volgens de CIA opdracht heeft gegeven voor de moord op de journalist Jamal Khashoggi, als ‘een paria’ te behandelen. Het Witte Huis verklaarde na afloop dat Biden ‘zijn zorgen over de mensenrechten in Saoedi-Arabië ter sprake had gebracht’, en dat MBS hem had toegezegd erop toe te zien dat deze niet meer zouden plaatsvinden.||https://www.volkskrant.nl/nieuws-achtergrond/saoedische-vrouw-krijgt-34-jaar-cel-omdat-zij-activisten-volgt-en-retweet~b5c3476e/
2022-08-17||Doden en gewonden door explosie in moskee Kabul||De explosie vond plaats tijdens het avondgebed in het gebedshuis, meldde een woordvoerder van de politie van Kabul aan persbureau Reuters. De imam van de moskee zou daarbij om het leven zijn gekomen. Het exacte aantal slachtoffers is nog onduidelijk. Een functionaris van de Taliban, die iets meer dan een jaar geleden de macht grepen in de Afghaanse hoofdstad, meldt aan Reuters dat zeker 35 mensen gewond of gedood zijn. De Arabische nieuwszender Al Jazeera spreekt op basis van een anonieme bron van 20 doden. Een ziekenhuis in de stad meldt op Twitter dat het al 27 mensen heeft opgenomen die gewond zijn geraakt bij de explosie, onder wie vijf kinderen. Een van hen is pas 7 jaar oud. Sinds de machtsovername door de Taliban leek de veiligheid in Kabul licht verbeterd, al was het maar omdat de groepering zelf geen aanslagen meer pleegde. Toch is geweld nog steeds aan de orde van de dag. Dinsdag meldde een Afghaanse krant dat 58 Taliban-strijders waren gedood bij gevechten tussen Taliban-eenheden en tegenstanders van het regime. Vorige week kostte een bomaanslag in Kabul het leven aan een religieuze leider van de radicaalislamitische organisatie. De aanslag werd later opgeëist door Islamitische Staat in Khorasan (IS-K), een regionale tak van IS, die vanwege ideologische verschillen vijandig staat tegenover de Taliban.||https://www.volkskrant.nl/nieuws-achtergrond/doden-en-gewonden-door-explosie-in-moskee-kabul~b47a8341/
2022-08-17||Onachtzame Van Dijk hecht weinig waarde aan EK-zilver op tijdrit||De zon schijnt genadeloos op het tentje voor het klooster in Fürstenfeldbruck waar de wielrensters van start gaan voor het EK tijdrijden. Binnen zit Lisa Brennauer te wachten tot ze aan de beurt is, net als Marlen Reusser. Maar de vrouw die als laatste starten moet is er nog niet. Waar is Ellen van Dijk? Zenuwachtig ijsberen de Nederlandse begeleiders rond de witte tent, ongeduldig blikkend op horloges, turend in de verte waarvandaan ze komen moet. Brennauer mag naar het startpodium. De wereldkampioene tijdrijden van 2014 neemt na deze kampioenschappen in eigen land afscheid. Pas als zij onder luid gejuich van de Duitse toeschouwers aan haar 24 kilometer rond het Beierse stadje begint, komt Van Dijk aan rijden. Ze stuurt door de kloostertuin met een koelvest over haar regenboogtenue, het is bloedheet. ‘Ellen, Ellen’, roept een van de verzorgers. ‘Waar moet ik heen?’, vraagt zij zich hardop af, zoekend naar een gaatje tussen de dranghekken. Drie minuten speling heeft ze, net genoeg. ‘Het was iets aan de krappe kant’, geeft ze toe als ze gefinisht is. ‘Misschien was ik iets te relaxed. Ik dacht dat ik nog tijd had en toen opeens niet meer.’ De late aankomst bij de start had voor de tijdrit zelf geen gevolgen, legt ze uit met de zilveren medaille om de nek. Ze was gewoon goed van start gegaan, al moet ze uiteindelijk, net als vorig jaar Reusser, voor zich dulden. Wel blijft ze Riejanne Markus voor. De Nederlandse wegkampioen pakt het brons, op een kleine halve minuut van de Zwitserse. Van Dijk is slechts 5,77 seconden langzamer dan de kampioene. Dat verlies incasseert ze meteen in de eerste meters. Bij het eerste tijdmetingspunt na 700 meter, bovenop de enige steile klim in de ronde, geeft Van Dijk al 11 seconden toe op Reusser. De 23,3 kilometer die erop volgen legt ze sneller af dan de kampioene, maar net niet vlot genoeg. ‘Dan had zij een goede start. Ik niet’, is haar eenvoudige conclusie. ‘Ik heb wel het idee dat ik het goed heb ingedeeld, maar ik had meer verwacht van het einde.’ Liggend op haar tijdritfiets, het hoofd weggestoken tussen schouders en onderarmen, voelde Van Dijk dat het niet geweldig ging op de glooiende weg terug naar Fürstenfeldbruck. Ze laat zich nooit iets influisteren vanuit de volgauto en rijdt zonder weet van de tijden van anderen. Dat soort informatie leidt haar af, ze wil enkel met zichzelf bezig zijn. ‘Ik weet nooit of ik voor of achter lig, maar voor mezelf dacht ik al: dit is het niet vandaag.’ Als een tijdrit goed loopt lijdt de 35-jarige Van Dijk pijn, maar kan dat tegelijkertijd verdragen. Als de strijd tegen zichzelf moeizaam gaat, doet het niet zoveel zeer. Dan kan ze haar lijf ook niet tot het uiterste dwingen. ‘Nu voelde het alsof er een blokkade was waar ik niet doorheen kon.’ Misschien hangt het samen met het drukke seizoen dat Van Dijk al achter de rug heeft. In mei verbrak ze het werelduurrecord op de wielerbaan, een project waar ze maanden mee bezig was geweest. Daarna volgden nog veel andere koersen, van NK’s tot de Tour. Tijd om op adem te komen was er nauwelijks. ‘Het was van dit naar dat, van zus naar zo.’ Na de EK, waar ze zondag nog haar wegtitel verdedigt neemt ze drie dagen vrij van de fiets. ‘Dan is het even tijd voor een time-out.’ Dat ze die rust ervoor niet kon nemen was geen al te groot probleem, vond ze. De WK in het Australische Wollongong in september is veel belangrijker. ‘Alles is mooi, maar je kunt je niet elke keer helemaal opladen’, weet ze. ‘Ik wilde hier graag winnen, maar niet zo graag als over vier weken.’ Heel tevreden over haar prestatie was de 27-jarige Markus. Zij werd vorig jaar vijfde op het EK en nam zich voor zich nog nadrukkelijker in het tijdrijden te bekwamen, met een medaille als eerste doel. ‘Dat het lukt en dat ik bij de andere meiden in de buurt zit, dat geeft vertrouwen dat we op de goede weg zijn. Er moet nog een stap bij, maar dat is voor volgend jaar.’ Voor Van Dijk heeft de tweede plaats maar weinig waarde. Sinds de eerste editie van het EK in 2016 stond ze alle acht keren op het podium: de eerste vier keer met goud, de laatste drie edities met zilver. En voor wie al zo veel prijzen heeft gewonnen, geldt alleen de zege. ‘Deze zilveren medaille krijgt geen mooi plekje. Die knal ik ergens ver weg.’||https://www.volkskrant.nl/sport/onachtzame-van-dijk-hecht-weinig-waarde-aan-ek-zilver-op-tijdrit~b492f397/
2022-08-17||Albergen woest over komst azc: ‘Als het zo slecht is in het land waaruit je gevlucht bent, kun je dat beetje regen hier toch ook wel aan?’||Albergen is het soort dorp waar bewoners elkaar een berichtje sturen in de buurtapp als er ’s avonds een groepje onbekenden over straat loopt, vertelt Bart Klaassen (28), die hier opgroeide op een boerderij. ‘Daar krijgen mensen hier al een onveilig gevoel bij. Dus kun je nagaan hoe dat straks wordt, als al die asielzoekers hier komen wonen.’ Albergen begroet binnenrijdende bezoekers met een omgekeerde vlag onder zijn plaatsnaambord. Maar de stikstofdiscussie is nog niet beslecht of dit Twentse dorp met ruim drieduizend inwoners wordt opnieuw overvallen door onwelgevallig nieuws. Dinsdag werd bekend dat opvangorganisatie COA het plaatselijke Landhotel ’t Elshuys opkoopt om er een asielzoekerscentrum te vestigen. ‘Nou, dat is dan maar zo’, had hij eerst nog even op zijn nuchter Twents gedacht, vertelt Klaassen. ‘Maar dan ga je nadenken.’ Nog geen twee uur later had zijn brein de informatie al omgezet in kleurrijke doembeelden. Die asielzoekers zullen straks natuurlijk de hele dag rondhangen bij de supermarkt tegenover zijn nieuwbouwhuis. ‘Zie je dat bankje? Daar zit nu twee keer per week de postbode even uit te rusten. Als er straks driehonderd mensen bij komen, dan gaan ze daar natuurlijk zitten hangen met hun aankopen uit de supermarkt.’ Vraag mensen uit de buurt het dorp Albergen te typeren, en er klinkt telkens het woord ‘gezellig’. Paasvuur, kermis, carnaval, er is hier weinig aanleiding nodig om met zijn allen de grote feesttent op te zetten. ‘Alles wordt hier georganiseerd door vrijwilligers’, vertelt Klaassen. ‘Zelf was ik bijvoorbeeld ook een tijdje voorzitter van de jeugdcarnavalsclub. Iedereen draagt zijn steentje bij.’ Juist die saamhorigheid komt onder druk te staan als het dorp straks voor 10 procent uit asielzoekers bestaat, vreest hij. Burgemeester Wilmien Haverkamp van Tubbergen, de gemeente waar Albergen onder valt, begrijpt de zorgen van haar inwoners maar al te goed, zegt ze op een woensdag ingelaste persconferentie. De gemeente is tegen het vestigen van een asielzoekerscentrum in Tubbergen en heeft dat ook duidelijk aan opvangorganisatie COA laten weten. ‘Eind april is er een gesprek geweest waarin het COA heeft verteld dat zij hotel ’t Elshuys op het oog hadden. Wij hebben daarna teruggekoppeld dat wij de locatie niet geschikt vinden voor asielopvang en dat we een aantal van honderdvijftig tot driehonderd mensen niet vinden passen bij de schaal van onze gemeente. Het COA was teleurgesteld, maar had er begrip voor.’ Daarna heeft de gemeente Tubbergen er volgens Haverkamp niets meer over gehoord. Het telefoontje dat de aankoop van ’t Elshuys toch zou worden doorgedrukt, kwam dinsdag ‘als een donderslag bij heldere hemel’. Staatssecretaris Eric van der Burg voor Asiel en Migratie zegt woensdagmiddag daarentegen dat het geen verrassing kan zijn, omdat er ‘maanden’ over de kwestie is gesproken. Als ze die uitspraak hoort, trekt Haverkamp haar wenkbrauwen op: ‘De staatssecretaris is niet goed geïnformeerd.’ Het gemeentebestuur onderzoekt nu of het nog iets kan doen om het azc tegen te houden. Die mogelijkheden lijken beperkt. Met een beroep op het Besluit omgevingsrecht kan de landelijke overheid de verlening van een lokale vergunning naar zich toe trekken, schreven Van der Burg en minister Hugo de Jonge van Volkshuisvesting en Ruimtelijke ordening eind mei al in een brief aan de Tweede Kamer. Weliswaar kan de gemeente bij de rechter bezwaar maken tegen zo’n vergunningsbesluit, maar aangezien de asielopvang tot nationale crisis is bestempeld en er in Ter Apel nu honderden mensen buiten slapen, is de inschatting dat de staatssecretaris juridisch sterk staat. Burgemeester Haverkamp laat zich woensdag nog niet uit over een gang naar de rechter. ‘Onze eerste zorg gaat nu uit naar de inwoners.’ Die stonden dinsdagavond al met honderden te demonstreren voor de deur van ’t Elshuys, een in het buitengebied gelegen hotel van rode baksteen ‘op minder dan één minuut lopen van een schilderachtig fietspad’, zoals het etablissement wordt aangeprezen. Verschillende dorpsbewoners beloven woensdagmiddag dat de acties die avond nog massaler zullen worden. Klaassen denkt nog na over de tekst op het spandoek dat hij zal meenemen. ‘Wel jagers, geen negers’, was bij de middagboterham aan de keukentafel de eerste spreuk die bij hem opkwam. ‘Maar dat is hem denk ik nog niet helemaal.’ De in bermuda gestoken Alfons Haarhuis uit Almelo maakt op zijn e-bike een tochtje langs het hotel. Hij snapt de woede van de dorpelingen wel. ‘Zoiets vlak bij een klein dorp, dat past toch niet?’ Met het azc in zijn eigen woonplaats Almelo heeft deze regio wel genoeg gedaan, meent Haarhuis. ‘Waarom moet dat allemaal bij ons in de buurt? Laat ze ze lekker naar het Gooi sturen, naar Bussum, of naar Wassenaar of Rozendaal.’ Voor Haarhuis is het simpel: ‘Vol is vol. Maar dat zal wel weer discriminatie zijn.’ Dat er in Ter Apel mensen hutjemutje buiten in het gras slapen, sommigen met kinderen, wekt bij hem weinig mededogen op. ‘Ze moesten slapen in de regen en in de kou, las ik. Hoezo? Het is hartstikke warm en de afgelopen weken was het droger dan ooit. Als het echt zo slecht is in het land waar je vandaan komt, dan kun je dat beetje regen van gisteravond toch ook wel aan?’ Dorpsbewoner Bart Klaassen trekt ook in twijfel dat asielzoekers zo hulpbehoevend zijn. Hij is vrachtwagenchauffeur van beroep en toevallig moest hij gisteren een paar keer over de weg langs Ter Apel. ‘Dan zie ik daar allemaal mannen van mijn leeftijd in het gras liggen. Hoezo zijn die niet aan het werk, denk ik dan. Ik ga toch ook om zes uur ’s ochtends mijn bed uit? Dat is de mentaliteit hier, zes dagen per week hard werken, dan kun je wat bereiken in het leven.’ Die deugd van aanpakken wordt er hier al jong ingestampt. Tegenover de supermarkt staat een levensgrote aankondiging van Houtdorp Albergen, een evenement waarop kinderen aan het einde van hun schoolvakantie dagenlang hun eigen nederzetting in elkaar timmeren. Zo’n festiviteit wordt hier gesponsord door ruim zeventig plaatselijke organisaties en bedrijven. Met een vergelijkbare gemeenschapszin kwam woensdag een groepje lokale ondernemers bij elkaar om plannen te smeden om gezamenlijk de komst van het azc te dwarsbomen. Volgens Ron Oude Nijhuis, eigenaar van een bouwbedrijf pal achter het toekomstige opvangcentrum, onderzoeken zij nu of er nog een mogelijkheid is om gezamenlijk het hotel op te kopen. ‘Ik denk dat iedereen bang zou zijn voor eventuele overlast, als er opeens wordt aangekondigd dat er een asielzoekerscentrum in je achtertuin komt.’ Volgens staatssecretaris Van der Burg is het koopcontract overigens al getekend, maar burgemeester Haverkamp van Tubbergen is daarover anders geïnformeerd. Hoteleigenaar Maria Olde Heuvel wil geen vragen beantwoorden. Volgens de regionale krant Tubantia vertrok zij dinsdagavond onder politiebegeleiding uit haar eigen hotel. Dorpsbewoners nemen het haar zeer kwalijk dat zij het hotel aan het COA heeft verkocht, zegt Bart Klaassen. ‘Voor haar is er denk ik geen plekje meer in Albergen.’||https://www.volkskrant.nl/nieuws-achtergrond/albergen-woest-over-komst-azc-als-het-zo-slecht-is-in-het-land-waaruit-je-gevlucht-bent-kun-je-dat-beetje-regen-hier-toch-ook-wel-aan~b37a47c0b/
2022-08-17||Spaanse trein rijdt bosbrand in, passagiers vluchten in paniek||De trein was dinsdagavond onderweg van Valencia naar Zaragoza toen die plots in een vuurzee belandde. Op sociale media staat een filmpje van de bosbrand, gemaakt door een passagier. De machinist bracht de trein tot stilstand en vroeg de 48 passagiers om binnen te blijven. Hij wilde terugrijden naar het laatst gepasseerde station, maar voordat de machinist zich naar het andere uiteinde van de trein kon begeven, brak er paniek uit. Mensen sloegen ruiten in om naar buiten te kunnen klimmen, een aantal van hen liep brandwonden op. Drie mensen raakten ernstig gewond. Spaanse media melden dat één persoon met een traumahelikopter naar het ziekenhuis in Valencia is gebracht. Een deel van de gevluchte passagiers kon weer aan boord stappen en met de trein mee terugrijden. Anderen liepen over het spoor naar het station in de stad Caudiel, waar de hulpdiensten de gewonden opvingen. Alle passagiers die in de trein bleven zijn ongedeerd. De bosbrand, die begon nabij het plaatsje Bejís ten noordwesten van Valencia, verspreidt zich volgens de brandweer snel door de felle wind. Het lukt niet om het vuur onder controle te krijgen. De brandweer van Castellón deelde video’s van brandweerlieden die op de vlucht sloegen voor vlammen van enkele meters hoog, aangewakkerd door de windvlagen. ‘Rennen, rennen!’, roepen ze. Tot nu toe raakten drie brandweerlieden gewond. Ook zijn ruim tweeduizend mensen geëvacueerd uit Bejís en naburige plaatsen. De brandweer vreest dat zestig vierkante kilometer natuur is verwoest door het vuur. Ten zuiden van Valencia woedt nog een grote bosbrand, die zaterdagavond door een blikseminslag zou zijn ontstaan. Daar is al meer dan elf vierkante kilometer natuur verloren gegaan. Ximo Puig, de president van de regio Valencia, zei dat de harde wind het werk van de brandweerlieden ‘enorm ontregelt’. Het vuur verspreidt zich snel en de enorme omvang van de twee branden maakt het volgens Puig erg moeilijk om ze nog onder controle te krijgen. Hij sprak de hoop uit dat de voor later deze week voorspelde regen gaat helpen. Spanje kampte dit jaar al met bijna vierhonderd bosbranden, waarbij volgens schattingen al meer dan 275 vierkante kilometer bos in vlammen opging. Dat is vier keer zoveel als het jaarlijks gemiddelde, zoals gemeten door het European Forest Fire Information System sinds 2006. Ook veel andere Europese landen hebben deze zomer last van bosbranden. In de eerste zeven maanden van dit jaar is al meer natuur in vlammen opgegaan dan in heel 2021, en dat was geen mild jaar. Ook een enorme brand in Portugal, die vorige week onder controle leek, is door de harde wind opnieuw opgelaaid. De Portugese brandweer meldt dat het ondanks de inzet van 390 bluswagens en veertien vliegtuigen en helikopters grote moeite heeft om het vuur te bestrijden. De brand woedt in een natuurpark in het midden van het land en heeft al 25 vierkante kilometer natuurgebied verwoest. Hittegolven gecombineerd met langdurige droogte maken de natuur deze zomer extra kwetsbaar. Die weersextremen zijn, net als de stijging van de gemiddelde temperatuur, een direct gevolg van klimaatverandering. Europa warmt ook nog eens sneller op dan andere werelddelen. Het aantal hittegolven in Europa is ruim drie keer méér toegenomen dan in andere landen op het noordelijk halfrond concludeerden wetenschappers in juli in het vakblad Nature Communications.||https://www.volkskrant.nl/nieuws-achtergrond/spaanse-trein-rijdt-bosbrand-in-passagiers-vluchten-in-paniek~b0727087/
2022-08-17||Een volksverhuizing naar Florence: FC Twente leeft dankzij ‘de drie opa’s’ als zelden tevoren ||Achter de opvallende groei van FC Twente schuilt ook de innerlijke rust van ‘de drie opa’s’, zoals supporter Xander Okhuizen het trio liefkozend noemt. Technisch directeur Jan Streuer (71), als oud-speler verknocht aan de club, is de architect van een transferbeleid waarop menig club jaloers is. Dan is daar algemeen directeur Paul der Kraan (68), teruggekeerd van pensioen, wetende dat de schuld uit duistere financiële perioden van voorheen nog steeds aanzienlijk is met 37 miljoen euro. ‘Wij gaan geen dingen meer doen die we niet kunnen waarmaken. FC Twente mag nooit meer als een kaartenhuis in elkaar vallen. Maar we zijn wel ondernemers. We gaan niet op onze centen zitten. Twente is trots op FC Twente. Iedereen voelt zich verbonden. We zitten in een mooie fase. Dat hoor je, dat merk je, dat voel je.’ De derde van het trio opa’s is de qua leeftijd piepjonge trainer Ron Jans (63), die na het ontslag vanwege vermeend racisme bij Cincinnati thuis in Drenthe tot rust kwam en bij FC Twente de zin van het bestaan als voetbaltrainer hervond. Als weerslag van dat gemoed vol positivisme trok FC Twente met het imposante aantal van 2.300 supporters en sponsors naar de schoonheid van Florence in Toscane, voor een vermoedelijk gelijkwaardig duel op donderdag met een sterke tegenstander. Fiorentina. I Viola, de Paarsen. De nummer 7 van de vorige Serie A tegen het als vierde geëindigde FC Twente. De wedstrijd is een metafoor voor de herrijzenis in bijna volle glorie. De club leeft als zelden tevoren. Voorheen, na het unieke landskampioenschap van 2010, reisden 3.000 supporters naar Milaan en Londen, voor duels met Internazionale en Spurs in de Champions League. Alleen: de financiële en sportieve val in de jaren daarop was ijzingwekkend. Anno 2022 is de club weer getransformeerd tot normale proporties met bijpassende ambities: subtopper, in staat tot uitschieters, met een prachtig, bijna altijd vol en levendig stadion. Met een aantrekkelijk elftal bovendien, gevormd uit een mix van eigen opleiding, slimme transfers, talent van buiten en ervaring. Supporter sinds jaar en dag Erasmus Bosch (70) mocht woensdag mee in het kleine vliegtuig met spelers en bestuur. Hij was al bij de allereerste Europese wedstrijd van Twente, in 1969 in Rouen, voor de Jaarbeursstedenbeker. Met een man of tien waren ze toen, schat hij. Ze zaten gewoon tussen de Fransen. ‘Dat kon toen nog.’ Met FC Twente beleefde hij avonturen en ontmoette hij gelijkgestemden. Elke anekdote is gedenkwaardig, of die nu gaat over bittere kou in Moskou of over een paard en wagen met supporters van een tegenstander uit Azerbeidzjan. Bosch: ‘De binding bij FC Twente is geweldig, ook met spelers. Mijn favorieten zijn de vroegere uitblinkers Kick van der Vall en Eddy Achterberg, die nog steeds bij de club betrokken zijn. Ze zijn altijd benaderbaar. Als ze je zien, steken ze een hand op.’ De clubleiding is openhartig tegenwoordig. ‘Ik ben heel gecharmeerd van het huidige beleid.’ Het bereiken van Europees voetbal in het vorige seizoen, besloten met de onverwachte vierde plaats, stuwde de begroting op van 25 naar 30 miljoen euro. Directeur Van der Kraan: ‘We verkochten meer seizoenkaarten. De sponsoring trok enorm aan en we ontvangen meer aan tv-gelden. De laatste vijf, zes duels van het vorig seizoen waren uitverkocht.’ In het vorige stadion, Diekman, voetbalde in de jaren zeventig een elftal dat aanschurkte tegen de Europese top, maar een volle bak was geen gewoonte. Het tegenwoordige stadion, de Grolsch Veste, was getuige van het kampioenschap en zag het luchtkasteel van voorzitter Joop Munsterman imploderen door veel te hoge kosten, die bijna tot faillissement leidden. Maar de aanhang omhelsde de club juist extra stevig, ook na de degradatie in 2018, en onderging het cynisme uit de rest van het land met rechte schouders. Munsterman legde tevens een fundament voor het huidige succes, omdat hij geloofde in de worteling in de regio. Twente heeft 29 supportersclubs in de hele regio, die de aanhang met bussen naar hun tempel vervoeren. ‘De club leeft als nooit tevoren’, zegt Van der Kraan. Dat weet ook Xander Okhuizen (56), hoe ver weg hij ook woont in Melbourne. Hij luistert, vrijdag om 5 uur ‘s ochtends plaatselijke tijd, naar Fiorentina - FC Twente via Radio Oost. Hij ging als kind al naar het Diekman, verhuisde voor zijn werk naar Singapore en later naar Melbourne. Hij verlangt nu al naar zijn volgende wedstrijd in het stadion. Zijn familie heeft twee seizoenkaarten. ‘Met Kerst ben ik in Nederland en op 6 januari zit ik bij FC Twente - Emmen. Dat is zeker.’||https://www.volkskrant.nl/sport/een-volksverhuizing-naar-florence-fc-twente-leeft-dankzij-de-drie-opa-s-als-zelden-tevoren~b93ecde9/
2022-08-17||Proef-bevolkingsonderzoek naar longkanker: zegen voor de patiënt of weggegooid geld?||De Europese proef moet onderzoekers in Duitsland, Frankrijk, Spanje, Italië en Nederland informatie opleveren over de manier waarop screening naar longkanker er moet uitzien in de praktijk. Artsen van het Erasmus MC in Rotterdam hebben de leiding over het Nederlandse deel. Zij willen weten hoe zij stevige (ex-)rokers het beste kunnen overtuigen mee te werken aan het onderzoek, voor welke leeftijdsgroep het onderzoek het meest relevant is, en of een ct-scan om de één of om de twee jaar herhaald moet worden. De Gezondheidsraad adviseerde vorig jaar positief over deze proef-screening. Het is de bedoeling dat de longkankerscreening op den duur in de gehele Europese Unie wordt ingevoerd. De Europese Commissie legt dan ook de ruim 8 miljoen euro op tafel die nodig is voor de naar verwachting 66 duizend ct-scans die gemaakt gaan worden, waarvan 22 duizend in Nederland. Op basis van vragenlijsten bepalen artsen wie voor screening in aanmerking komt. Het idee is dat minder mensen aan longkanker overlijden als de ziekte in vroegtijdig stadium wordt ontdekt, zegt Harry de Koning, hoogleraar publieke gezondheid en screening evaluatie. Het proef-bevolkingsonderzoek bouwt voort op een grootschalige studie van het Erasmus MC waarin onderzoekers tot de conclusie kwamen dat screening een kwart van de sterfgevallen aan longkanker kan voorkomen. Wordt de ziekte in een vroeg stadium ontdekt, dan is na vijf jaar 40 procent van de patiënten overleden. Signaleren de artsen longkanker in een laat stadium dan haalt slechts 3 procent de vijf jaar. ‘Wij verwachten dat door grootschalig jaarlijks bevolkingsonderzoek zo’n 2.000 mensen 8 tot 10 jaar langer zullen leven’, zegt De Koning. In Nederland overlijden jaarlijks ruim 10 duizend mensen aan longkanker. Daarmee is het de dodelijkste vorm van kanker. De doelgroep voor de screening, die zich richt op zware rokers, is fors. Zo’n half miljoen Nederlanders rookt dagelijks meer dan 20 sigaretten. Toch heeft grootschalig, preventief bevolkingsonderzoek naar longkanker geen enkel nut, vinden critici. ‘Dit is een pure screeningslobby van de medische industrie’, vindt onder anderen hoogleraar klinische epidemiologie van het UMC Utrecht Yolanda van der Graaf. ‘Je maakt hier echt niemand blij mee.’ Belangrijkste kritiekpunt: uit de eerdere studie van het Erasmus MC bleek ook dat na tien jaar net zo veel mensen waren overleden uit de screeningsgroep als uit de controlegroep. Ze gingen alleen iets minder vaak dood aan longkanker. Maar, zegt De Koning, ‘die studie was niet groot genoeg om iets te kunnen zeggen over algemene sterfte. Als je een landelijke screening invoert, kan het niet anders dan dat we de sterfte wel degelijk zien teruglopen.’ Hier komt bij, vindt Van der Graaf, dat bevolkingsonderzoek alleen zou moeten worden ingezet als je met het benodigde geld geen effectievere maatregelen zou kunnen bekostigen dan de screening. ‘Er is geen enkele studie die aantoont dat bevolkingsonderzoek de meeste gezondheidswinst oplevert. Helaas blijken conclusies van wetenschappelijk onderzoek vaak geen enkele motivatie voor het gevoerde beleid.’ Stoppen met roken-programma’s, of preventie op het gebied van overgewicht – de grote maatschappelijke gezondheidsproblemen – daar zou het geld heen moeten gaan, vindt Van der Graaf. ‘Dit is money down the drain.’ Bovendien levert het screeningsprogramma zelf ook nadelen op. De onderzoekers verwachten uit de eerste 66 duizend scans in eerste instantie ruim 1.300 positieve gevallen te identificeren, van wie er 222 door de opsporing niet aan longkanker zullen overlijden. Maar 750 mensen (ruim 55 procent) zijn vals-positief. Een groot probleem, zegt Joost Zaat, huisarts en Volkskrant-columnist die in het Nederlands Tijdschrift voor Geneeskunde een kritisch artikel schreef over de screening. ‘Die mensen zitten in de rats, rennen allemaal naar hun huisarts, daar zitten veel vervolgkosten aan. Uit onderzoek bij borstkanker blijkt dat de kwaliteit van leven van de fout-positieven een tijdje zelfs slechter is dan bij de terecht-positieven die een behandeling ondergaan. Je kunt het beter gehad hebben dan onterecht denken dat er iets mis is. Mensen kunnen slecht tegen onzekerheid.’ Uiteindelijk, zegt Zaat, zijn dit soort bevolkingsonderzoeken het gevolg van de drang van artsen om te kunnen handelen. ‘Als je er vroeg bij bent als arts, kun je iets dóen. En longkanker is natuurlijk ook buitengewoon ellendig. Maar ik verwacht toch dat wetenschappers gewoon naar de feiten blijven kijken. En die zijn niet in het voordeel van screening.’||https://www.volkskrant.nl/nieuws-achtergrond/proef-bevolkingsonderzoek-naar-longkanker-zegen-voor-de-patient-of-weggegooid-geld~b2b1b60f/
2022-08-17||De kiosk in Moskou die het aandurft de kritische bijlage van Novaja Gazeta te verkopen, is drie kwartier wandelen||Hoe komt een Rus aan informatie? Geen overbodige vraag in een tijd waarin duizenden websites door de Russische overheid zijn geblokkeerd. Telegram en YouTube zijn nog toegankelijk, maar het vereist de nodige inspanning om daar het kaf van het koren te scheiden en de talrijke ‘fabeltjesfuiken’ te omzeilen. De televisie biedt inmiddels vrijwel avondvullende staatspropaganda middels talkshows en ‘analytische’ programma’s. De krant dan, misschien? De papieren krant, bedoel ik dan, die waar de Russen vroeger zelfs voor in de rij stonden, toen ze nog een nauwelijks te stillen honger naar informatie kenden. Ik schreef er ooit een stukje over voor Volkskrantrubriek Dag In Dag Uit. Het was 1990, de Sovjet-Unie bestond nog en kolkte van binnen. Op straathoeken werd geleurd met pamfletten en zelf uitgegeven krantjes. En bij de krantenkiosk in Leningrad vormde zich zelfs al drie kwartier voor de verse kranten arriveerden een lange rij gegadigden. Informatie deed er toe, in die dagen, ze behoorde tot de eerste levensbehoeften. De mensen wilden na decennia van staatscensuur haarfijn weten hoe het zat, wat er vandaag of gisteren nu werkelijk was gebeurd, en vooral: wat de dag van morgen zou brengen. En ze stonden er graag voor in de rij, net als voor sinaasappels of zelfs brood. We zijn ruim dertig jaar verder. Het is een zinderend hete dag in een stil provincieplaatsje een kilometer of vijftig buiten hoofdstad Moskou. Wie hier geen goede internetaansluiting heeft leeft in een haast volkomen isolement van de boze buitenwereld. Het is stil rond de kiosk vlak bij de markt, en achter het glas is het armoe troef. Je hebt er de keus tussen het boulevardblad Ekspress-Gazeta en de schreeuwerige Komsomolskaja Pravda, die een oplage claimt van een miljoen exemplaren en bol staat van stukken die de loftrompet steken over Ruslands ‘speciale militaire operatie’ in Oekraïne. Ik loop door. Maar terug in Moskou is er heuglijk nieuws. Al voor de tweede keer is de redactie van de kritische krant Novaja Gazeta erin geslaagd een heuse papieren bijlage met lezenswaardige longreads, analyses en interviews te produceren. Een bijlage bij een krant die al niet meer bestaat, althans niet op papier. Hoofdredacteur en Nobelprijswinnaar Dmitri Moeratov trok dit voorjaar zelf de stekker eruit, want normale journalistiek bedrijven was door nieuwe draconische wetten niet meer mogelijk. Maar de redactie gaf zich niet gewonnen en kwam met een dubbeldikke bijlage, in het overmaatse formaat van het vroegere Vrij Nederland, die razendsnel van de hand ging. Een tijdsdocument. Nu is er dan nummer twee. Een kiosk die het aandurfde de publicatie te verkopen ligt op drie kwartier gaans. Achter het glas zit een intelligent uitziende dame op leeftijd die in een geanimeerd gesprek is verwikkeld met een mannelijke leeftijdgenoot. ‘Ze zijn net gebracht’, onderbreekt ze vriendelijk de conversatie, wijzend op de stapel tijdschriften in cellofaan. Als ik voorstel dat ze het wisselgeld houdt, zegt ze vriendelijk doch beslist: ‘Nee, daar ben ik heel principieel in.’ Het is een déjà vu. Precies zo liep ik vroeger ook door de stad, langs kiosken en boekwinkeltjes waar je zeldzame publicaties kon aantreffen die nergens anders te vinden waren. Zoals de legendarische kiosk op het Poesjkinplein, waar ze nog tot ver in het Poetintijdperk opvallend kritische lectuur verkochten. Tot ook die kiosk definitief moest verdwijnen. En dan dat haast triomfantelijke gevoel. Gevonden! Plus het tastbare genot van dat – letterlijk – gedrukte woord, zelfs al zijn alle afzonderlijke artikelen ook online toegankelijk. In het huidige Rusland voelt het als een reddingsboei in een woelige zee.||https://www.volkskrant.nl/nieuws-achtergrond/de-kiosk-in-moskou-die-het-aandurft-de-kritische-bijlage-van-novaja-gazeta-te-verkopen-is-drie-kwartier-wandelen~bf90cc58/
2022-08-17||Wat te doen met een 40 meter hoge herinnering aan Franco? ‘Doe niet alsof er niets is gebeurd’||Ja. Ze weet dat Francisco Franco in 1966 naar Tortosa kwam om hun monument in hoogsteigen persoon te onthullen. Dat de tekst op het voetstuk de soldaten eert ‘die hun glorie vonden’ in de Slag om de Ebro, het bloedigste gevecht van de Spaanse Burgeroorlog. En dat de adelaar, afgebeeld in volle vlucht en met dreigend uitgestoken klauwen, een geliefd symbool was van de dictator. ‘Het ís ook een franquistisch monument’, geeft Consol Cordero (58) zonder schroom toe, het grootste van heel Catalonië zelfs. En toch, zegt ze, moet het smeedijzeren gevaarte dat hier pontificaal uit de rivier de Ebro steekt en door een deel van haar stadsgenoten gehaat wordt, voor het centrum van Tortosa behouden blijven. ‘Zoals we democratisch hebben besloten.’ Een pijnlijk nationaal verleden is als de zombie in een goedkope horrorfilm: begraaf het lijk overhaast, en je kunt erop rekenen dat er vroeg of laat opnieuw gerommel uit de kist klinkt. Het is een besef dat pas kort geleden is ingedaald in Spanje, dat bijna een halve eeuw geleden de overgang maakte van dictatuur naar liberale democratie. Om die overgang te bespoedigen, sloten de winnaars en verliezers van de burgeroorlog na de dood van Franco in 1975 een onuitgesproken pact. De democratie zou er komen, op voorwaarde dat er geen rekeningen werden vereffend met de franquisten voor de door hen ontketende oorlog en de decennia van staatsrepressie die erop waren gevolgd. Dit ‘pact van het vergeten’ wierp zijn vruchten af, maar leidde er ook toe dat een debat over de erfenis van Franco uitbleef en Spanje niet met zichzelf in het reine kwam. Als antwoord op de aanzwellende roep om het zwijgen te doorbreken nam de toenmalige linkse regering in 2007 de ‘Wet op de Historische Herinnering’ aan, die de weg vrij moest maken voor genoegdoening aan slachtoffers en de verwijdering van franquistisch erfgoed. Dat proces verloopt sindsdien tergend langzaam. Pas vorig jaar werd het laatste standbeeld van Franco op Spaanse bodem, in de Afrikaanse enclave Melilla, van zijn sokkel getakeld. Lang niet iedereen was het daarmee eens – het rechts-radicale Vox stemde in Melilla tegen, de grote conservatieve Partido Popular onthield zich van stemming –, en dan gaat het nog over de grote dictator zelf. Andere franquisten worden tot de dag van vandaag herinnerd – geëerd, zeggen anderen – met talloze straatnaambordjes, monumenten en zelfs plaatsnamen. Volgens een in juli gepubliceerde telling door de linkse vakbond CCOO zijn er door heel het land zeker 5.600 franquistische symbolen te zien. Vaak stuit de roep om aanpassing op fel lokaal verzet. Zo willen de bewoners van San Leonardo de Yagüe niets weten van een naamsverandering voor het dorpje dat vernoemd is naar Juan Yagüe, een legerleider die zo wreed optrad in de burgeroorlog dat hij de geschiedenis is ingegaan als ‘de Slager van Badajoz’. Hoe bewoners hun dictatoriale erfgoed kunnen verdedigen, en welke redenen zij daarvoor hebben, laat de strijd zien om het franquistische monument in het stromend hart van Tortosa, twee uur ten zuiden van Barcelona. Al jaren probeert de Catalaanse regering af te rekenen met dit ‘fascistische’ bouwwerk, dat bijna 40 meter hoog is en bestaat uit twee sobere pilaren van smeedijzer. Boven op de ene pilaar poseert de adelaar, op de andere een soldaat die reikt naar een ster. Een groot kruis wijst stroomopwaarts naar het strijdperk van de Slag om de Ebro, waarin volgens een voorzichtige schatting 13 duizend soldaten uit beide kampen sneuvelden. Vorig jaar prikte de pro-onafhankelijkheidsregering van Catalonië eindelijk een datum voor de verwijdering van het monument. Op 18 juni moest het gebeuren. Een datum met een symbolische lading: op deze dag brak in 1936 de burgeroorlog uit. Maar toen drie weken ervoor de eerste machinerie langs de oever verscheen, stapte een groep lokale bewoners nog dezelfde dag naar de rechter om het monument (opnieuw) aangemerkt te krijgen als beschermd cultureel erfgoed. Voor je meteen je conclusies trekt: ze zijn geen radicaal-rechtse gekkies, benadrukken Consol Cordero en Joan Otero (62), de leiders van het protest. Waarom ze hun franquistische monument dan wel zo graag behouden, vertellen ze tijdens een met een kop koffie eindigende wandeling vanaf de linkeroever van de rivier. Hier strijdt het monument om de aandacht van toeristen met de gotische kathedraal, waarvan de gouden deuren schitteren in de felle zon. Adrianus VI, de Nederlandse paus, was in de vroege 16de eeuw bisschop van Tortosa, in een tijd waarin de huidige levendige provinciestad van zo’n 30 duizend inwoners een belangrijk handelscentrum was. ‘De gemeente beloofde ons dat naar de uitslag zou worden geluisterd’, zegt Otero, die leiding geeft op een grote kippenboerderij en zijn nette overhemd ondanks de warmte tot boven heeft dichtgeknoopt. Hij doelt op het referendum dat Tortosa in het voorjaar van 2016 organiseerde rond de toekomst van het monument. Bij een opkomst van bijna 30 procent stemde ruim tweederde ervoor het ijzeren gevaarte te laten staan. ‘Als je van een stad houdt’, verklaart Otero die uitslag, ‘wil je een monumentaal aspect ervan niet verliezen’. Weghalen zou bovendien ‘doen alsof er nooit iets is gebeurd’ zijn, aldus Cordero, een opgewekte onderwijsinspecteur en voormalige linkse wethouder. ‘Zie het monument liever als een van de rimpels die het leven met de jaren achterlaat.’ In de rechtbank boekten ze vooralsnog succes. De kortgedingrechter besloot sloop stil te leggen tot er duidelijkheid is over de beschermde status van het monument, een impasse die nog altijd voortduurt. Een dringend verzoek van de Catalaanse regering om het gevaarte lopende de bezwaarprocedures toch alvast weg te halen en mogelijk later terug te zetten, legde de rechter afgelopen juli naast zich neer. De kans bestaat dat het monument dan onherstelbare schade oploopt. Omdat de sloop alleen mogelijk is in de zomer, als het water in de Ebro laag staat, houdt dit in dat het monument nog minstens een jaar over het centrum van Tortosa blijft heersen. Natuurlijk snapt Cordero dat de aanblik stadsgenoten pijn kan doen, ‘daarover moeten we in gesprek’. Ze staan open voor aanpassingen: de adelaar zou zijn nest elders kunnen bouwen en ook de tekst over de soldaten ‘die hun glorie vonden’ mag weg. Iets soortgelijks gebeurde in 1986, toen de foutste symbolen al van het monument werden gestript. Het zou zelfs beter aansluiten bij het idee van de architect, wiens originele, onschuldige ontwerp volgens de uitvoerder van de bouw werd gekaapt en aangepast door de franquistische opdrachtgevers. Dat de Catalaanse regering het referendum aan de kant heeft geschoven, heeft volgens hen alles te maken met de onafhankelijkheidsstrijd in de regio en de wens van de regering om zich af te zetten van al wat naar Spanje riekt. Ook de lokale voorstanders van de sloop zijn ‘independentistas’, zegt Cordero. ‘Eén van hen beet me in een restaurant toe dat ik een fascista was. Ik was met mijn man en kinderen aan het eten.’ Het zijn excessen in een stad waarin de meeste inwoners niet wakker lijken te liggen van het monument. Een rondgang langs de oevers levert een beeld op dat zo is samen te vatten: ‘O ja, die discussie. Laat dat ding toch lekker staan.’ Het is een voor Marisa Panisello (63) onbegrijpelijke gelatenheid, die nooit zijn weerslag had mogen krijgen in de uitslag van een ‘onethische’ volksraadpleging. ‘Over de doodstraf organiseer je toch ook geen referendum?’ Panisello vuurt haar woorden als kogels af in het Spaans: liever spreekt de gepensioneerde docent verpleegkunde met stug bruin haar Catalaans, zoals ze aan het begin van het gesprek duidelijk maakt, maar die taal spreekt haar journalistieke bezoek helaas niet. In Tortosa vertegenwoordigt Panisello het andere kamp, dat van de inwoners die het monument het liefst vandaag nog in de Ebro zien wegzinken. Waarom vertelt ze al lopend langs de waterkant naar het monument, haar felle betoog sporadisch aangevuld door Óscar Roca, (29), een bedachtzaam sprekende advocaat met lange bruine lokken. Hoewel een deel van de tegenstanders in 2016 wegbleef bij het referendum en de uitslag mogelijk vertekend is, klopt het volgens Roca dat de meeste Tortosinos het monument liever zien blijven. ‘Iets provinciaals, iets nostalgisch is dat.’ Hij steekt een sigaret op. ‘Voor hen is het onderdeel van de geschiedenis van de stad geworden.’ Maar wel een geschiedenis waarin Franco aan het langste eind trok, zegt Panisello. ‘Dit monument moest iedereen die de Ebro overging eraan herinneren wie de burgeroorlog had gewonnen.’ Dáárom willen ze van het ijzeren onding af, om dat historische onrecht niet langer in hun stadshart te verheerlijken. En dus niet omdat ze de trotse independentistas zijn die ze zijn, hoewel Roca erkent dat de onafhankelijkheidswens mogelijk wel de reden is waarom de Catalaanse regering de zaak zo hoog opspeelt. Met alleen wat aanpassingen, zoals het andere kamp voorstelt, nemen ze geen genoegen: de smet moet volledig uit het straatbeeld worden weggepoetst. ‘Het zou naar een museum kunnen’, zegt Panisello, een echo van het argument dat breed in de westerse wereld klinkt in het debat over controversiële standbeelden als dat van J.P. Coen in Hoorn: een wreed verleden herinner je niet met monumenten op straat, maar in musea en geschiedenisboeken. Ze houden halt bij het sombere monument. Een dik wolkendek heeft de middagzon opgeslokt; zonder de verblindende schittering vallen de roestplekken op. ‘Zie je dat grijze gebouw?’, wijst Panisello stroomopwaarts naar een vlek tussen de bomen langs de oever. ‘Dat is de campus waarop ik tot mijn pensioen werkte.’ Ze had er een eersteklas uitzicht op Franco’s enorme erfenis, zegt ze met een zuinig lachje. ‘Ook dat nog.’||https://www.volkskrant.nl/nieuws-achtergrond/wat-te-doen-met-een-40-meter-hoge-herinnering-aan-franco-doe-niet-alsof-er-niets-is-gebeurd~bc37b552/
2022-08-17||Britten worstelen met hoge prijzen: ‘Men wordt opgeroepen de energierekening niet meer te betalen’||‘De manifestatie is onderdeel van de cost of living campaign, genaamd ‘Enough is enough’ (Genoeg is genoeg). De beweging is ontstaan uit de vakbonden en een deel van de Labourpartij, met name aanhangers van de socialist Jeremy Corbyn. ‘In het hele land vinden de komende tijd protesten plaats, zo’n vijftig in totaal. De oplopende kosten van levensonderhoud worden een steeds groter probleem in Engeland. Vooral de sterk gestegen energieprijzen zijn hier een issue. Maar ook dagelijkse producten zoals melk, brood en andere levensmiddelen zijn flink duurder geworden door de inflatie. Dat treft uiteraard voornamelijk mensen met een lager inkomen.’ ‘De afgelopen tijd ben ik op pad geweest in Noord-Engeland en heb ik gezien dat er zeker sprake is van een crisis. Ik heb mensen gesproken bij wie de uitgaven inmiddels hoger zijn dan de inkomsten. Die mensen zijn aangewezen op de hulp van vrienden en voedselbanken. Op het moment zijn voedselbanken erg populair in Engeland, meer dan 2 miljoen mensen maken er gebruik van. In 2008 lag dat aantal nog rond de 25 duizend. Naast de drukte hebben voedselbanken last van het feit dat ze minder donaties krijgen, omdat mensen die normaliter doneren nu minder kunnen missen.’ ‘Op 4 augustus verhoogde de Bank of England de rente met vijftig basispunten, wat een historische ingreep is. Het is een klassieke manier om inflatie te bestrijden, maar het werd in de samenleving en de politiek tevens opgevat als een paniekmaatregel. Door de rente te verhogen riskeer je dat de inflatie verder oploopt. Het duurt nog maanden voordat het effect zichtbaar wordt. Dus huishoudens die nu niet kunnen rondkomen, zijn er in ieder geval niet mee geholpen. De vakbonden, die actievoeren, willen dat de lonen worden verhoogd. De overheid is echter huiverig daarvoor, want ook die maatregel kan leiden tot hogere inflatie. ‘Een bijkomend probleem is dat Engeland op dit moment niet echt een functionerende regering heeft. Johnson is met vakantie en neemt binnenkort afscheid, en de verkiezingsstrijd is nog gaande. Engeland zit als het ware in limbo. Het is vrijwel zeker dat Liz Truss de nieuwe premier wordt. Zij blijft hameren op belastingverlagingen, puur om de economie draaiende te houden. Ook daar zijn minima nu niet bij gebaat. In het algemeen komen belastingverlagingen ten goede aan mensen met hogere inkomens, niet de mensen die op het randje leven.’ ‘In Nederland lag de inflatie vorige maand zelfs wat hoger, op 10,3 procent. Het verschil met andere EU-landen is dat Engeland minder beschermingsmechanismen heeft voor mensen die moeilijk kunnen rondkomen. De afgelopen twaalf jaar, sinds de Conservatieven aan de macht zijn, is structureel bezuinigd op sociale zekerheid. Daardoor zijn mensen met een lager inkomen extra kwetsbaar voor een crisis als deze. ‘Franse en Duitse regeringen treden actiever op om het leed van lagere inkomensgroepen te beperken. Zo betalen Franse klanten van het Franse energiebedrijf EDF tweeënhalf keer minder dan de Britse klanten. En in Duitsland heeft de overheid de prijzen van het openbaar vervoer omlaag gebracht. In Engeland doet de overheid relatief weinig om de schade voor mensen beperkt te houden. Je hebt hier een redelijk rechtse regering, die minder snel ingrijpt in de vrije marktwerking.’ ‘We staan pas aan het begin van de crisis. Het zal nog erger worden in aanloop naar de winter. Op het moment worden de energieprijzen nog relatief laag gehouden door de overheid, maar 1 oktober wordt het prijsplafond losgelaten. Dan gaan de energieprijzen opnieuw flink stijgen, wat voor veel mensen in Engeland hard zal aankomen. Ook is de kans op een economische recessie vrij groot. Het zou de eerste zijn sinds de bankencrisis van 2008. We gaan hoe dank ook een heftige tijd tegemoet in Engeland. ‘Er is een actie opgezet genaamd Don’t Pay UK, waarbij mensen worden opgeroepen vanaf 1 oktober hun energierekeningen niet meer te betalen. De campagne, die wordt georganiseerd door activisten, is in feite een oproep tot burgerlijke ongehoorzaamheid. De organisatie probeert 1 miljoen handtekeningen te verzamelen, ze hebben er nu iets meer dan 100 duizend. Een soortgelijke actie vond plaats in de jaren ’80, toen Margaret Thatcher een bijzonder impopulaire belastingmaatregel wilde doorvoeren die ongunstig was voor lagere inkomens. Dat verzet heeft destijds indirect geleid tot de Thatchers val. Binnen de Labourpartij is zeker steun voor de Don’t Pay UK-actie, in de hoop dat nu hetzelfde zal gebeuren met de zittende Conservatieve regering.’||https://www.volkskrant.nl/nieuws-achtergrond/britten-worstelen-met-hoge-prijzen-men-wordt-opgeroepen-de-energierekening-niet-meer-te-betalen~b046e702/
2022-08-17||NS-personeel kondigt estafettestaking aan, week lang hinder op het spoor||De stakingen die steeds een etmaal duren, beginnen woensdag in de noordelijke provincies en gaan daarna als een estafette door de rest van het land. Vrijdag 26 augustus volgt het westen, dinsdag 30 augustus het midden en woensdag 31 augustus het oosten en zuiden. In de regio waarin de acties plaatsvinden, rijdt naar verwachting geen enkele trein van de NS. Over de precieze indeling van de regio’s overleggen de vakbonden nog. De stakingen volgen op stukgelopen cao-onderhandelingen tussen NS en vakbonden FNV, CNV en VVMC. De personeelstekorten, waardoor al maanden treinen uitvallen, trekken een zware wissel op de werknemers van de NS, die veel overuren draaien en soms nauwelijks tijd hebben voor een toiletbezoek. De vakbonden eisen onder meer een betere werk-privébalans, een loonsverhoging en een automatische compensatie voor de prijsstijgingen. Een laatste voorstel van de NS achtten de bonden niet toereikend. Hoewel de stakingen verdeeld zijn over regio’s, is de vrees dat de gevolgen ervan in het hele land voelbaar zijn. Zo komen bijvoorbeeld de intercity die doorgaans tussen Alkmaar en Maastricht rijden naar alle waarschijnlijkheid door meerdere regio’s. Als de ‘regio midden’ ook Utrecht behelst, ligt sowieso een groot deel van het Nederlandse treinverkeer plat. Reizigersvereniging Rover had gehoopt dat de vakbonden zouden beginnen met acties die reizigers minder zouden raken. ‘Je kunt ook koffie uitdelen of reizigers gratis laten reizen’, zegt voorzitter Freek Bos. Hij wijst erop dat de sector de coronaperiode nog lang niet te boven is. ‘Onze oproep is: ga aan tafel met elkaar en maak samen een reddingsplan voor de sector.’ Vakbond FNV denkt juist dat de stakingen de reizigers op de langere termijn ten goede komen. ‘Het is vervelend voor de reizigers’, erkent een woordvoerder. ‘Maar aan de andere kant, het gaat al zo lang niet goed met de NS dat het tijd wordt voor een goede cao.’ De vakbond koestert nog wel hoop dat de aankondiging van de stakingen voor de NS al voldoende is om de eisen van zijn personeel in te willigen. De NS zegt in een reactie aan persbureau ANP nog niet te kunnen overzien hoe groot de gevolgen van de stakingen zullen zijn. De vervoersmaatschappij had vorige week nog gedreigd om naar de rechter te stoppen als de spoorvakbonden daadwerkelijk tot een staking zouden over zouden gaan. Of de NS die rechtsgang doorzet, beslist de vervoerder later. Ondertussen nadert het aantal storingen van dit jaar het aantal van recordjaar 2019. Zo is er deze maand vanwege werkzaamheden geen treinverkeer tussen Eindhoven en Den Bosch en Tilburg. Tot dusver zijn dit jaar 3.554 storingen gemeld, blijkt uit cijfers van de website rijdendetreinen.nl, op basis van storingsberichten van de NS. Dat is een gemiddelde van bijna 16 storingen per dag. Over heel 2019 werden bijna zesduizend ‘ongeplande aanpassingen aan de dienstregeling’ gerapporteerd. Reizigers die door de stakingen vertraging oplopen of extra kosten maken, maken geen aanspraak op een compensatie van de NS. De verstoringen zijn namelijk vantevoren aangekondigd. Bovendien heeft de NS een staking in zijn voorwaarden bestempeld als een voorbeeld van een situatie van ‘overmacht’, waarin geen geld gerestitueerd wordt.||https://www.volkskrant.nl/nieuws-achtergrond/ns-personeel-kondigt-estafettestaking-aan-week-lang-hinder-op-het-spoor~b01ebe4c/
2022-08-17||‘Waarom ben ik verslaafd aan spektakel, net als de rest van de wereld? Het antwoord zit in mijn nieuwe film’||Hoe slaagt Jordan Peele er voor de derde keer op rij in een mainstreamfilm te maken die ongebaande paden bewandelt? Zijn ufo-western Nope valt in een zeldzame categorie: een met eigenzinnige ideeën overladen zomerblockbuster die niet is gebaseerd op superheldenstrips of films die hun waarde eerder hebben bewezen. Strooiend met even obscure als tot de verbeelding sprekende filmverwijzingen. Een film die een groot publiek uitdaagt én vermaakt. De Amerikaanse filmmaker (43), ingeschakeld via beeldverbinding vanuit Los Angeles voor een vraaggesprek met een aantal journalisten, kauwt even op de vraag en steekt dan van wal. ‘Laat ik vooropstellen dat ik Nope onmogelijk had kunnen maken zonder het succes van Get Out en Us. Mijn carrière in Hollywood bestaat tot nu toe uit het maken van films die het pad effenen voor mijn volgende film. Tijdens de productie van Get Out was ik mij daar heel bewust van. Het enige meetbare succes, dacht ik toen, is als ik hierna een nieuwe film mag maken.’ Dat lukte. Met Get Out (productiebudget 4,5 miljoen) vond Peele vijf jaar geleden zijn roeping als filmmaker. De voormalige comedyacteur, die begin deze eeuw ervaring opdeed in de Amsterdamse comedyclub Boom Chicago, leverde vlammend sociaal commentaar in de gedaante van een spannende maar ook geestige horrorfilm. Peele noemde Get Out destijds prikkelend een ‘documentaire’ en dat was niet per se bedoeld als grap: in de film gaat een zwarte jongen op bezoek bij zijn witte schoonfamilie, die zo hard probeert niet racistisch te zijn dat het pijnlijk wordt (waarna de boel ontspoort in een raciale nachtmerrie). Get Out bracht 255 miljoen euro op, een succes dat Peele nieuwe mogelijkheden bood. Zijn tweede film Us (2019, budget 20 miljoen) was minstens zo griezelig, maar ook raadselachtiger en voorzien van nog meer culturele verwijzingen en potentiële betekenissen. Het verhaal over een zwart doorsneegezin in een vakantiehuisje dat wordt bezocht door griezelige dubbelgangers zet een hellevaart in gang over sociale klasse, gevoed door het idee dat het levensgeluk van de standaard-Amerikaan parasiteert op een verborgen, verdrukte onderklasse. Inmiddels is Peeles naam haast synoniem voor een eigen genre: de sociaal geëngageerde horrorfilm met humor, zonder dat die humor het ongemak in de weg zit. En ook vol popliedjes waar het onheil na de Peele-behandeling vanaf druipt. Denk aan de ontvoering van Lakeith Stanfields personage in de openingsscène van Get Out, terwijl het vooroorlogse variétéliedje Run Rabbit Run van het Engelse duo Flanagan and Allen uit de autoradio klinkt. Of het onheilspellende I Got 5 on It van het hiphopduo Luniz in Us. Een stevig vertraagde uitvoering van Corey Harts synthpophit Sunglasses At Night steelt de show in Nope. Peele: ‘Ik hou ervan liedjes zo te gebruiken dat hun context voorgoed verandert. Het is een goede manier om een iconisch filmmoment te creëren, mits er op dat moment binnen het verhaal een goede reden is om het liedje af te spelen. Ik zal nooit vergeten hoe de moeder van een van de kinderen in Gremlins (1984) ontdekt dat de monstertjes uit hun ei zijn gekropen. In de soundtrack klinkt dan Do You Hear What I Hear?, een kerstliedje van Johnny Mathis. Het klinkt opeens doodeng: do you hear what I heeeeear?’ Met Nope (budget 68 miljoen) maakte Peel zijn eerste volwaardige zomerblockbuster, over een broer en zus (Daniel Kaluuya en Keke Palmer) die Hollywoodpaarden trainen en worden belaagd door een vliegende schotel. En over nog heel veel meer. Van buiten bezien is Nope een cocktail van sciencefiction en horror in een westernsetting, die zich qua entertainment kan meten met de grondlegger van de zomerse filmhit, Steven Spielberg. It’s Jaws for the open skies, schreef de Britse filmcriticus Robbie Collin in zijn vijfsterrenrecensie voor The Telegraph. Onder die oppervlakte schuilt een waaier aan ideeën. Van observaties over het trauma van een voormalige kindacteur tot de zoektocht naar dat ene, unieke, onmogelijke filmshot. Nope biedt spektakel, maar spektakel is ook het onderwerp van de film: van het Bijbelcitaat waarmee de film opent (‘I will cast abominable filth at you, make you vile, make you a spectacle’) tot verwijzingen naar het begrip ‘spektakelmaatschappij’ van de Franse filosoof Guy Debord, die uiteenzette hoe representaties van dingen belangrijker zijn geworden dan de dingen zelf. Hoe beelden in onze maatschappij belangrijker, krachtiger en invloedrijker zijn dan fysieke ervaringen. ‘Ik heb mijzelf de vraag gesteld waarom ik verslaafd ben aan spektakel, net als de rest van de wereld’, zegt Peele. ‘Het antwoord kwam tot me tijdens het schrijven, terwijl ik de pointe van de film bedacht.’ Een cruciale rol is weggelegd voor het allereerste bewegende beeld in de geschiedenis: Horse in Motion uit 1878, bestaande uit twee seconden van een galopperend paard met een zwarte ruiter (al gebruikt de film niet het exacte beeld uit 1878, maar een latere opname). Peele gaat meesterlijk aan de slag met het gegeven dat de verantwoordelijke fotograaf en filmer van het fragment, Eadweard Muybridge, als groot innovator in de geschiedenisboeken belandde, terwijl de ruiter, in zekere zin toch ’s werelds eerste filmacteur, een onbekende bleef. In Nope geeft Peele de ruiter een naam, Alistair Haywood, en een familie: hij is de bet-bet-betovergrootvader van beide hoofdpersonages. Met speels gemak zet Peele de identiteit van de klassieke western op zijn kop. Een Zuid-Koreaanse pretparkbaas (gespeeld door Steven Yeun) worstelt in Nope met een trauma uit zijn tijd als kindacteur. Een Afro-Amerikaanse man (Kaluuya) groeit als veredelde cowboy uit tot held van het verhaal. Moet de film daarmee als een aanval op het racisme van het oude westen worden beschouwd? Peele houdt zo’n al te directe interpretatie bij voorkeur af. ‘Het westernelement van Nope is wel een reactie op de mythologie van het Amerikaanse Wilde Westen: een plek bevolkt door witte cowboys met swagger. De echte cowboys waren gevarieerder dan dat. Er waren in ieder geval meer Afro-Amerikanen dan de bekende films lieten zien.’ De Horse in Motion-clip vormt wat dat betreft het fundament van de film. ‘Die clip laat klassieke exploitatie zien: een zwarte man dient als spektakel, zonder dat we verder iets van hem weten. Nope is eigenlijk een vervolg op dit filmpje. Een erkenning van de rol en betekenis van de zwarte ruiter in de geschiedenis.’ Een week voor het gesprek met Peele schuiven de hoofdrolspelers Daniel Kaluuya (33) en Keke Palmer (28) in een hotel in Berlijn bij onder meer de Volkskrant aan tafel. Ze hebben er lol in, samen. Kaluuya blijkt tijdens de perstour een nieuw genre voor de film te hebben bedacht: we moeten Nope zien als een siblance, een combinatie van de woorden siblings (broers en zussen) en romance. ‘Klinkt cool, nietwaar?’ Kaluuya maakte naam in de Engelse coming-of-ageserie Skins (2007), brak volwaardig door als hoofdrolspeler in Peeles Get Out en verdiende vorig jaar een Oscar voor zijn fijnbesnaarde rol als Black Panther-leider in Judas and the Black Messiah. Palmer speelde op haar 12de de hoofdrol in Akeelah and the Bee, een drama over een meisje uit een kansarm gezin dat optreedt in een nationale spellingswedstrijd. Een jaar later verscheen haar debuut als r&b-zangeres, So Uncool. Ze leidde een ogenschijnlijk zorgeloos kindsterrenbestaan en maakte een opmerkelijk naadloze overstap naar een volwassen carrière, via een tienerhorrorserie als Scream naar de misdaadfilm Hustlers (2019). In Otis en Em Haywood, de paardentrainers van Haywood Hollywood Horses, komen veel ideeën van Nope samen. Ze maken Peeles thematische stortvloed behapbaar, op een speelse wijze die vergelijkbaar is met de manier waarop ze hier naast elkaar zitten. Tegelijk zijn ze bloedserieus: ‘Als zwarte acteurs dragen we grote verantwoordelijkheid’, zegt Kaluuya. ‘Ik kan niet voor Keke spreken, maar alles wat ik doe wordt uitvergroot. Ik denk verschrikkelijk goed na over welke rollen ik speel. Als je dan leven mag blazen in een figuur die in de geschiedenis is uitgewist, als wij de ogen die op ons zijn gericht dáárvoor kunnen gebruiken, dan praten we zo’n beetje over de essentie van wat ik hoop te bereiken met mijn werk.’ Palmer beaamt: ‘Deze film gaat over niets minder dan zwarte nalatenschap. Ik voel de verantwoordelijkheid die ik heb voor mijzelf en voor anderen om vergeten of uitgewiste herinneringen terug te brengen. Of het nu gaat over de betovergrootvader van onze personages in Nope of over acteurs als Sidney Poitier, Ruby Dee of Ossie Davis. Jordan Peele maakt duidelijk dat dit de helden zijn die wíj omarmen. Dit is ónze geschiedenis.’ Palmer werd geraakt door de details die Peele over Nope uitstort. ‘Door het commentaar op beroemdheid, op de wijze waarop mensen voor én achter de camera worden geëxploiteerd en vooral op wat kindacteurs door dit systeem wordt aangedaan, leek de film soms speciaal voor mij gemaakt. Ik was een kindster en werd mij er opnieuw van bewust hoe bijzonder het is dat ik mijn liefde voor acteren nooit ben verloren. Dat de roem mij niet heeft opgeslokt.’ Kaluuya knikt: ‘Jordan stopt zoveel in zijn film dat je denkt: waar haalt-ie het vandaan? Neem alleen al dat kat- en muisspel met de ufo. Wie kijkt daarin naar wie? Wie heeft de macht? Wie wordt gepakt? In de film gaat het over de strijd tussen de ufo en een groepje mensen. Maar Jordan zegt hier ook iets over de filmindustrie en over de samenleving in haar geheel. Wie mag welk verhaal vertellen? Wie zit er aan de knoppen? Wat betekent dat voor de wereld waarin we leven?’ Terug naar Peele. Die krabt zich eens achter de oren als hij wordt gevraagd naar de oorsprong van alle ideeën in Nope. Veel is terug te voeren op het moment waarop hij het scenario schreef: in 2020, het jaar van de pandemie, de moord op George Floyd en de wereldwijde golf van protest die daardoor in gang werd gezet. ‘We liepen tijdens de eerste maanden van de pandemie rond in een wonderlijke, naargeestige wereld. De hulpeloosheid waarmee iedereen te maken had, raakte me. We moesten toezien hoe dierbaren op afstand moesten blijven, of van ons werden weggenomen. Mijn toevluchtsoord was mijn fantasie. Ik probeerde alles om ons heen in me op te zuigen en maakte er iets magisch van. Het is geen toeval dat hoop, avontuur, vreugde en liefde in deze film zo nadrukkelijk aanwezig zijn. Tijdens het schrijven had ik het gevoel dat we dit nodig hadden, ík had het in ieder geval nodig.’ Na de moord op Floyd raakte hij ervan overtuigd dat Nope een horrorfilm moest worden waarin de hoofdpersonages nadrukkelijk geen slachtoffers zijn. Integendeel. ‘Ze gaan de ufo met plezier te lijf. Ook dát hadden we nodig.’ Dat de film ondanks al zijn soortelijk gewicht nooit zwaar wordt, maar speels en opwindend blijft, is volgens Peele deels te danken aan het werk van de grote Nederlandse cameraman Hoyte van Hoytema. Let the Right One In (een Zweeds coming-of-agedrama met tienervampieren) en Her (sciencefiction waarin Joaquin Phoenix verliefd wordt op een computerprogramma met de stem van Scarlett Johansson) beschouwt Peele als films waarin Hoytema romantiek en magie in zijn beelden laat doorschemeren. ‘En in de films van Christopher Nolan, van Interstellar tot Dunkirk, toonde Hoytema aan op enorme schaal te kunnen werken, terwijl hij de film op die schaal ook nog naar een hoger technisch niveau bracht. Met Nope zocht ik beide, magie en vernieuwend spektakel. Daartoe is momenteel maar één iemand in staat: Hoyte. Hij heeft overigens een geweldig gevoel voor humor. Dat is voor mij ook een sleutel tot succes.’||https://www.volkskrant.nl/cultuur-media/waarom-ben-ik-verslaafd-aan-spektakel-net-als-de-rest-van-de-wereld-het-antwoord-zit-in-mijn-nieuwe-film~bb9a0ceb/
2022-08-17||Witte Huis voorspelde Russische inval in Oekraïne al in oktober, schrijft Washington Post||Het Witte Huis kwam volgens de krant al maanden voor het begin van de oorlog tot de conclusie dat Rusland een complete militaire invasie in Oekraïne voorbereidde. Zij baseerden dat op satellietbeelden van de enorme Russische troepenmacht in het grensgebied, onderschepte communicatie en – heel opvallend – ‘menselijke bronnen’ binnen de Russische politieke en militaire top. (Dat laatste zal, ook al is het misschien niet waar, in het Kremlin de nodige onrust veroorzaken.) Tijdens topoverleg met president Joe Biden wezen de chefs van de inlichtingendiensten en generaal Mark Milley, de stafchef van de Amerikaanse strijdkrachten, erop dat Rusland alles klaar had staan om Oekraïne van verschillende kanten binnen te vallen. Doel was de regering-Zelensky af te zetten en vrijwel het hele land in te nemen, met uitzondering van het sterk nationalistische en anti-Russische westen van Oekraïne. Bidens team werd het eens over een strategie die moest voorkomen dat Oekraïne onder de voet zou worden gelopen, zonder dat het tot een Derde Wereldoorlog zou komen. Geen directe confrontatie tussen de Amerikaanse of Navo-troepen met de Russen, maar wel Oekraïne in staat stellen zich te verdedigen. Vanaf het begin worstelden de Verenigde Staten, tot ergernis van Kyiv, met het dilemma hoeveel en welke wapens ze Oekraïne konden leveren zonder Moskou uit te dagen. Daarmee speelde Washington volgens president Volodymyr Zelensky de Russen in de kaart. In een poging Vladimir Poetin af te houden van zijn oorlogsplannen, reisde CIA-directeur William Burns in november naar Moskou met een brief van president Biden waarin deze Poetin waarschuwde dat zijn land een ‘hoge prijs’ zou betalen voor een invasie. Poetin, die zich in Sotsji bleek schuil te houden voor corona, liet zich niet vermurwen. Volgens Burns deed hij zelfs geen moeite om de Amerikaanse aanwijzingen voor een invasie te weerleggen. De VS waarschuwden tegelijkertijd president Zelensky voor het naderende gevaar, maar die reageerde volgens de Amerikaanse minister van Buitenlandse Zaken Antony Blinken nogal sceptisch. Ook de Oekraïense minister van Buitenlandse Zaken Dmytro Koeleba was niet overtuigd, toen hij en zijn delegatie bij een bezoek aan het State Department in Washington een beetje lacherig werden begroet met het advies: ‘Begin alvast maar loopgraven uit te spitten.’ De Oekraïners klaagden dat de informatie die zij van de Amerikanen kregen niet overtuigend was. Dat de Amerikaanse inlichtingendiensten niet al te scheutig waren met gedetailleerde informatie, was volgens The Washington Post omdat zij bang waren dat informanten van Rusland die informatie zouden doorspelen. Toch kreeg Zelensky soms vrij gedetailleerde informatie. Zo waarschuwde Blinken hem al zes weken voor het uitbreken van de oorlog dat Russische troepen meteen het vliegveld van Hostomel, vlak bij Kyiv, zouden proberen in te nemen om vandaaruit een aanval op de hoofdstad in te zetten. Dat gebeurde later inderdaad, maar de Oekraïners wisten de Russische paratroepen te verdrijven. In een interview met de krant verweerde Zelensky zich tegen de kritiek dat hij de Amerikaanse waarschuwingen tot op het laatste moment niet serieus genomen had. Volgens hem wilde hij geen paniek veroorzaken onder de bevolking. Dat zou volgens hem een economische chaos hebben veroorzaakt, waardoor zijn land een makkelijker prooi voor Rusland zou zijn geworden. Dat zou volgens Zelensky ook het effect zijn geweest als hij gehoor had gegeven aan de adviezen die hij in de eerste dagen van de oorlog kreeg om zichzelf en zijn familie in veiligheid te brengen door naar het buitenland uit te wijken. Volgens Zelensky hoopten sommige westerse functionarissen dat er na zijn vertrek makkelijker een compromisoplossing met Moskou te vinden zou zijn. De aanvankelijk scepsis bij de Oekraïense regering werd ook gevoed door de verdeeldheid onder de Navo-landen over de Amerikaanse waarschuwingen voor een invasie. Daarbij speelde mee dat de Amerikaanse inlichtingendiensten nog steeds met enige argwaan worden bekeken sinds hun opgeklopte waarschuwingen voor Saddam Husseins massavernietigingswapens in de aanloop naar de oorlog in Irak. Vooral de Duitse bondkanselier Angela Merkel en de Franse president Emmanuel Macron konden zich bovendien maar moeilijk voorstellen dat president Poetin, die zij als een rationele man hadden leren kennen, zich aan zo’n riskant avontuur zou wagen. 'De Europeanen hebben hun begrip van Poetin overschat’, constateert de Franse veiligheidsexpert François Heisbourg in de krant. 'Als je ontdekt dat iemand plannen heeft om een land aan te vallen en die plannen zijn volstrekt getikt, dan is de kans groot dat je rationeel reageert en concludeert dat het niet gaat gebeuren omdat het zo idioot is’, erkent hij. ‘De Amerikanen probeerden zich echter niet voor te stellen wat er in zijn hoofd omging, maar besloten uit te gaan van wat ze constateerden, ook al was dat compleet geschift.’||https://www.volkskrant.nl/nieuws-achtergrond/witte-huis-voorspelde-russische-inval-in-oekraine-al-in-oktober-schrijft-washington-post~bbe04971/
2022-08-17||Had Philips moeten kiezen voor een ceo van buiten het bedrijf?||Hajir Hajji begon een kwart eeuw geleden als vakkenvuller op de winkelvloer van een Action-filiaal in Amsterdam-Noord. Stapje voor stapje kroop ze omhoog en leerde het bedrijf kennen in al zijn geledingen. Sinds 1 januari van dit jaar is ze ceo van de goedkope-spullenketen die inmiddels is uitgegroeid tot een gigant met 1.900 filialen in Europa. Vroeger kwamen topmensen meestal voort uit eigen kweek. In de 21ste eeuw wordt al snel naar buiten gekeken voor opvolgers, vooral als het misgaat in een concern, onder het motto nieuwe bezems vegen schoon. Gelukkig is Philips niet zo ver gegaan. Frans van Houten wordt opgevolgd door iemand uit het eigen bedrijf, hoewel Roy Jakobs in het verleden ook enige tijd bij Shell en Reed Elsevier werkte. In de Philips-geschiedenis is het traditie dat topmensen in het eigen bedrijf worden gerekruteerd. Enige uitzondering was Cor – Let’s make things better –’Boonstra die van 1996 tot 2001 begon met de grote ontmanteling van het conglomeraat. Een ceo zonder verleden in het bedrijf is niet vastgeroest en kan voor nieuwe input zorgen, zo is de gedachte. Hij of zij is onbevangen, heeft geen vooroordelen en vooral geen last van wat organizational memory wordt genoemd. Met dit laatste wordt bedoeld dat een nieuwe man of vrouw niet vasthoudt aan oude patronen met als reden dat het ‘altijd zo is gegaan’. Daarom lijken bedrijven steeds meer op voetbalclubs die bij elke tegenslag van trainer wisselen. Veel zoden aan de dijk zet het niet, zoals nu blijkt bij Manchester United die zeven coaches versleet nadat Alex Ferguson 27 jaar aan het roer stond. Vanwege grote cultuurverschillen zijn externe ceo’s minder succesvol dan interne ceo’s, zo blijkt uit een onderzoek van de universiteiten van Zürich en Milaan en de Frankfurt School of Finance & Management. Hierin werden de prestaties van 1.275 nieuwe ceo’s van 882 grote bedrijven vergeleken over een periode van 13 jaar. Financiële data werden aangevuld met enquêtegegevens van werknemers. De conclusie was dat ceo’s van buiten heel vaak struikelen door gebrek aan feeling met interne netwerken en machtsverhoudingen in een bedrijf. Dit ontaardt vaak in een machtsstrijd. Ceo’s die nieuw zijn in een bedrijf kampen vaak met een overdreven controledrang wat leidt tot een negatieve spiraal van toenemende oppositie en het verder afbrokkelen van gezag. Met name tijdens crises is de faalkans van een ‘externe’ ceo groter dan die van een ‘interne’ ceo, blijkt uit de studie. De conclusie is bevestigd door Australisch onderzoek op basis van data over ruim vijfduizend bedrijfsresultaten. Interne ceo’s – specifiek ten tijde van de coronacrisis – presteerden beter dan hun externe collega’s. Zij wisten met beperkte middelen beter noodzakelijke veranderingen door te voeren. In 2010 concludeerde de Amerikaanse consulent Jim Collins in zijn bestseller Good to Great, Waarom sommige bedrijven een sprong vooruit maken... en andere niet dat bedrijven met ceo’s uit eigen kweek het beter deden dan bedrijven met ceo’s die waren aangetrokken van buiten. Philips heeft naar Action gekeken in plaats van naar Manchester United.||https://www.volkskrant.nl/economie/had-philips-moeten-kiezen-voor-een-ceo-van-buiten-het-bedrijf~b5b85814/
2022-08-17||Nope is een meeslepend en zeldzaam fraai onheilsspektakel ★★★★★||De filmgeschiedenis barst van de beelden die tot op het moment van hun schepping onmogelijk leken. In 1878 publiceerde Eadweard Muybridge zijn baanbrekende, later ook geanimeerde fotoserie The Horse in Motion, die aantoonde dat een paard in galop volledig losraakt van de grond, zij het niet wanneer de benen uitgestrekt zijn, zoals vaak werd gedacht, maar ingetrokken onder de romp – iets wat met het blote oog onzichtbaar blijft. Op een van Muybridges paarden zit een zwarte jockey, terwijl het nog eens bijna honderd jaar zou duren voordat Sidney Poiter de allereerste mainstream-Hollywood-western rond zwart hoofdpersonages realiseerde (Buck and the Preacher uit 1972, met Poitier en Harry Belafonte in de hoofdrollen). Anno 2022 kan elke visuele inval analoog of digitaal worden verwezenlijkt. Een landhuis, overspoeld door een stortregen van bloed. Een lege schoen, kaarsrecht balancerend op de hak. Toch bestaat het onmogelijke beeld nog steeds. Het filmpje dat definitief bewijst dat onze planeet wordt bezocht door aliens, is nog altijd niet gemaakt. Klinkt wellicht als een arbitraire opsomming, totdat je Jordan Peeles Nope ziet. Alle bovengenoemde beelden en shots vinden hun plek in dit meeslepende, soms bijna experimenteel te noemen onheilsspektakel, waarin paardentrainer OJ Haywood (Daniel Kaluuya, overrompelend flegmatiek) en zus Em (een ogenblikkelijk innemende Keke Palmer) hoogst bizarre dingen meemaken op de Californische ranch van hun vader (Keith David): waarom valt voortdurend de elektriciteit uit? Wat is dat kermende geluid in de lucht? Kan het kloppen dat die ene wolk al maanden stilstaat? Met Get Out (2017) en Us (2019) profileerde Peele zich als een hoogst eigenzinnige cineast die het racisme en klassenonderscheid van de Amerikaanse maatschappij blootlegde in uiterst gelaagde horrorfilms. Nope, Peele’s beste film tot nu toe, valt niet zomaar te typeren. Horror, western, monster movie, Nope is het allemaal, en toch ook niet; de film behandelt urgente thema’s, maar doet dat opvallend omfloerst, vertrouwend op het interpretatie- en associatievermogen van het publiek. (Oog)contact is een cruciaal motief in Nope, niet alleen tussen mensen maar ook tussen mens en dier, tussen aardling en alien en tussen personage en toeschouwer. Neem alleen al die huiveringwekkende openingsscène, waar een bebloede chimpansee op een televisieset friemelt aan een lijk en vervolgens, vlak voordat het beeld overgaat op zwart, recht in de camera kijkt. De hele film, en nog lang daarna, kun je blijven puzzelen wat de chimpansee-scènes met de rest van de plot te maken hebben. De film zit tjokvol details die je hersens doen kraken. Tegelijkertijd is Nope, van het camerawerk en de muziek tot het voortreffelijke sound design, absoluut een film voor de zintuigen. Eentje die zich schaart in de traditie van de blockbusters uit de jaren tachtig, vol Spielberg-achtige shots van personages die angstig en gehypnotiseerd naar de lucht kijken. Zeldzaam mooi en opwindend hoe de Nederlandse cameraman Hoyte van Hoytema die blik volgt of juist anticipeert en hoe in het nachtelijke wolkendek de volle maan tevoorschijn glipt vanachter het wegschietende silhouet van – ja wat, eigenlijk? Bij het oplossen (en uitbuiten) van dat raadsel krijgen OJ en Em hulp van een opdringerige technicus (Brandon Perea) en een excentrieke cameravirtuoos (Michael Wincott), terwijl er ook een link lijkt te zijn naar het nabijgelegen westernpretpark van ex-televisiester Ricky Park (Steven Yeun). Peel verbindt het allemaal handig aan elkaar, al begint het geheel een beetje te wankelen in de breed uitgesponnen finale. Geen punt: wat Nope dan aan samenhang verliest, wint hij zonder meer aan schoonheid en pure filmische opwinding. Probeer na afloop maar eens te beschrijven wat je zag, zoals het raasde, bulderde en waaierde over de bergen. Alleen al voor die onmogelijk mooie beelden mogen we Jordan Peele en co eeuwig dankbaar zijn.||https://www.volkskrant.nl/cultuur-media/nope-is-een-meeslepend-en-zeldzaam-fraai-onheilsspektakel~bb8722f3/
2022-08-17||Supermarkten laten het afweten in stikstofberaad, bemiddelaar Remkes deelt flinke sneer uit||De koepelorganisatie van de supermarktbranche, het Centraal Bureau Levensmiddelenhandel (CBL), weigert met het kabinet in gesprek te gaan over het stikstofprobleem. De organisatie had Remkes’ invitatie in eerste instantie geaccepteerd, maar veranderde maandagmiddag ineens van gedachten. Het CBL vindt bij nader inzien dat het kabinet eerst tot een akkoord met de boerenorganisaties moet komen. Pas daarna zijn de supermarkten aan zet, meent het CBL. De onverwachte afzegging is Remkes in het verkeerde keelgat geschoten. ‘Ik begrijp niet dat de levensmiddelensector, als belangrijke speler, het ook heeft laten afweten. Ik ben zelf groot geworden met het motto: je moet je verantwoordelijkheid nemen. En die verantwoordelijkheid wordt dus niet genomen. Ik hoor heel vaak heel mooie woorden over maatschappelijk verantwoord ondernemen. Deze houding getuigt daar niet van.’ Dat het CBL niet thuisgeeft, is een groot probleem voor het kabinet. Van der Wal en landbouwminister Staghouwer zouden graag zien dat de supermarkten hogere inkoopprijzen gaan betalen voor de landbouwproducten die ze in hun schappen leggen. Als boeren minder vee mogen houden en minder kunstmest mogen gebruiken om het milieu te sparen, gaat hun productie omlaag. Om toch hetzelfde inkomen te verdienen, zouden ze dan betere prijzen moeten krijgen voor hun producten. De medewerking van de supermarkten is dus cruciaal om boeren perspectief te kunnen bieden. Maar de supermarkten hebben geen belang bij het verhogen van hun prijzen. Ze verschuilen zich nu achter de boeren om dat gesprek voorlopig uit de weg te gaan. Remkes blies woensdagmiddag stoom af na de derde gespreksronde over het stikstofprobleem. Die ontmoeting tussen bewindslieden en werkgeversorganisaties VNO-NCW, MKB-Nederland en Bouwend Nederland vond plaats in het Gelderse provinciehuis in Arnhem. Het kabinet werd vertegenwoordigd door Van der Wal en haar collega’s Adriaansens (Economische Zaken) en De Jonge (Volkshuisvesting en Ruimtelijke Ordening). Eigenlijk had Remkes helemaal geen afzonderlijk overleg met de werkgeversorganisaties gepland. Volgens het oorspronkelijke plan zou het kabinet woensdag met de bedrijven uit de agro-industrie spreken. Uitgenodigd waren onder meer zuivelcoöperatie FrieslandCampina en vleesverwerker Vion. Maar bijna alle agro-bedrijven hebben de uitnodiging afgeslagen. Ook zij verwijzen het kabinet eerst naar de boerenorganisaties. VNO-NCW en de twee anderen kwamen met een duidelijke missie naar Arnhem: de druk op Van der Wal verhogen om meer technische innovatie in de veehouderij toe te staan. Het stikstofreductieplan dat de VVD-minister in juni presenteerde, legt sterk de nadruk op extensivering van de veehouderij. De landelijke veestapel zou binnen acht jaar met ongeveer 30 procent moeten krimpen. Slechts zo’n 20 procent van de beoogde verlaging van de ammoniakuitstoot wordt in Van der Wals plannen met technische innovaties bereikt. De werkgeversbonden dringen aan op een veel groter aandeel technische innovatie, namelijk zo’n 65 procent. Net als de boerenorganisaties willen VNO-NCW, MKB-Nederland en Bouwend Nederland dat het kabinet meer vertrouwt op innovatieve stalsystemen en managementtechnieken. Maatregelen die boeren en werkgevers voorstellen, zijn onder meer de introductie van eiwitarm veevoer, het vaker beweiden van koeien en nieuwe mesttechnieken. Van der Wal heeft woensdag toegezegd dat ze zal bekijken of ze meer innovatie kan toestaan. Ze stelt daarbij als voorwaarde dat die technieken juridisch houdbaar moeten zijn. Het verleden leert namelijk dat technische innovaties in de praktijk niet altijd leveren wat ze op papier beloven. Om die reden accepteren rechters combi-luchtwassers en emissiearme stalvloeren niet langer als onderbouwing voor uitbreidingen van veehouderijen.||https://www.volkskrant.nl/nieuws-achtergrond/supermarkten-laten-het-afweten-in-stikstofberaad-bemiddelaar-remkes-deelt-flinke-sneer-uit~bad961fc/
2022-08-17||Destello bravío is een gestileerd dorpsportret met een vleugje magisch realisme ★★★☆☆||Er wonen voornamelijk ouderen in Cita’s dorp, een stip op de kaart in het dunbevolkte zuidwesten van Spanje. De straten met witgepleisterde huizen eindigen in het niets: eromheen ligt een leeg, golvend landschap. Alleen het jaarlijkse carnaval en de heilige week voor Pasen zorgen voor een beetje opwinding. Cita dwaalt door het dorp, sinds ze plotseling is weggegaan bij haar echtgenoot. Ze is een van de hoofdpersonen in Destello bravío, een eigenzinnig debuut dat geen rechtlijnig verhaal vertelt. Regisseur Ainhoa Rodríguez verlegt steeds de aandacht, in mooi vormgegeven vignetten, van de ene dorpsgenoot naar de andere. Ze let daarbij vooral op de vrouwen. Stukje bij beetje leer je ze enigszins kennen. De eenzame Cita, de melancholieke Isa die spraakboodschappen voor zichzelf opneemt en ze misschien niet allemaal op een rijtje heeft, de verdrietige Maria die rouwt om haar man. En ook de rijkere dames met parelkettingen, die met elkaar lunchen en roddelen en het plotseling erg warm krijgen. In welk jaar dit alles zich afspeelt, is een raadsel: de verouderde interieurs van de woningen verraden niet veel, behalve dat de tijd in dit dorp al heel lang stilstaat. Rodríguez groeide zelf op in Extremadura, de regio waar Destello bravío is gesitueerd, en haalde haar (niet-professionele) acteurs uit de buurt. Het lijkt erop dat ze het ouderwetse dorpsbestaan wilde vastleggen voordat het helemaal verdwijnt, maar kritiekloos is ze allesbehalve. Alle vrouwen in haar film zitten vast in een onbevredigend keurslijf. Hun voorzichtige verzet uit zich in vreemde gebeurtenissen. Zo sommeert een van de vrouwen haar man om aan het plafond te likken, om te proeven of het anders smaakt dan voorheen. Het vleugje magisch realisme dat Rodríguez daarnaast toevoegt, maakt Destello bravío nog mysterieuzer. Isa spreekt van een ‘machtige flits’ die alle geheugens zal wissen en de mensen laat verdwijnen. Is het een wens, een voorspelling, of een terugblik op iets wat al gebeurd is? Is iedereen allang verdwenen, behalve de inwoners van dit dorp? Het is knap hoe Rodríguez haar sterk gestileerde dorpsportret steeds buiten het bereik van een simpele duiding weet te houden. Maar het is ook frustrerend. Door te ontsnappen aan de wetten van de logica, loopt de film het gevaar betekenisloos te worden. Zo af en toe lijkt het gratuit, die inkijkjes in woningen met stoffige, gebloemde vitrages, waar vrouwen aan de keukentafel merkwaardige gesprekken voeren. En zo af en toe is er een flits van magie.||https://www.volkskrant.nl/cultuur-media/destello-bravio-is-een-gestileerd-dorpsportret-met-een-vleugje-magisch-realisme~bcd542ae/
2022-08-17||Stef Clement, een makkelijke prater die veel opgaf om mee te kunnen in het peloton||Op 24 juli 2010 zou Stef Clement te gast zijn in het tv-programma De Avondetappe. Als nationaal kampioen tijdrijden moest hij de tijdrit bespreken die dezelfde dag in de Tour de France werd verreden. Maar het vliegtuig leverde hem zo vroeg af in Bordeaux dat Clement daarover ook zijn licht kon laten schijnen tijdens het liveverslag. En dat licht maakte indruk. ‘Ik weet nog precies wat ik op dat moment dacht’, zegt Joris van den Berg, toen nog redacteur van de NOS, tegenwoordig commentator. ‘Makkelijke prater. Geen meel in de mond. Die moeten we erbij hebben.’ Aldus geschiedde. Sinds 2020 zegt Stef Clement, inmiddels gestopt als wielrenner, waarop het staat tijdens de koers. Hij doet dat in welluidende zinnen met soms een hoop komma’s, maar altijd eindigend in een klinkklare punt. Wie de afgelopen dagen naar de radio luisterde, hoorde Clement ook al eens reclame maken voor de Ronde van Spanje, die vrijdag van start gaat in Utrecht. Als ambassadeur van de Vuelta maakt de 39-jarige Clement zijn plaatsgenoten al wat langer warm voor dit festijn. ‘Ik ben dan ook de enige Utrechter die zowel de Tour, de Giro als de Vuelta heeft gereden.’ Vanaf morgen kan Utrecht min of meer hetzelfde beweren. Geen andere stad in Nederland had alle grote wielerronden te gast. Anders dan zijn drie voorgangers als co-commentator, Steven Rooks, Erik Breukink en Maarten Ducrot, was Stef Clement zelf geen opvallende wielrenner. Zijn belangrijkste prestatie is een derde plaats op het WK tijdrijden in 2007. Eervol, maar ook niet meer dan dat. En verder kan hij zichzelf op de borst slaan als viervoudig nationaal, kampioen in die discipline. Dat doet hij dan ook. ‘Ik ben Rekordmeister. Dat vind ik mooi om te kunnen zeggen.’ Clement laat die trots optekenen in Anders, de biografie die hij met journalist Thomas Olsthoorn maakte na afloop van zijn loopbaan. In welke zin Clement anders is, wordt duidelijk als zijn moeder in de biografie een herinnering ophaalt aan de prilste Stef. ‘Echt een doordrammertje. Hij probeerde altijd te bereiken wat hij wilde, op wat voor manier dan ook. Dan schreef hij een briefje: als jij dit doet, doe ik dat. En dan tekende hij er een hoofdje bij met donderwolken daarboven.’ Weinig mensen worden graag een doordrammer genoemd, maar Clement geeft er gewoon een positieve draai aan. ‘Het is een eigenschap waarmee ik een hoop heb kunnen compenseren als wielrenner.’ Daarmee doet hij zichzelf te kort. Wie kan tijdrijden, kan niet anders dan een goede wielrenner zijn. Maar Clement heeft er wel altijd heel erg zijn best voor moeten doen en dat deed hij ook. ‘Plichtsbewust’ is dan ook het eerste woord dat Erik Dekker te binnen schiet. Wanneer een training van vijf uur werd verlangd, dan werden het ook vijf uur. En geen minuut minder. Dekker: ‘Bij hem op zolder stond zo’n hoogtetentje om rode bloedcellen aan te maken. En daar sliep-ie elke nacht in, zelfs als de mussen van het dak vielen. Nou, daar word je echt niet beter van.’ Dekker was in die eerste jaren bij de Raboploeg een mentor voor hem. Maar de boodschap dat plichtsbesef niet per se een positieve eigenschap is, heeft Clement pas met vertraging bereikt. Dekker: ‘Stef is een verstandige jongen, maar niet altijd verstandig voor zichzelf geweest.’ Clement: ‘Ik besef nu pas wat me dat allemaal heeft gekost.’ De opeenvolging van koersen, trainen en hoogtestages speelde hem vooral op persoonlijk vlak parten. Stef Clement, vader van twee kinderen, beleefde een pijnlijke echtscheiding waarover hij ook boete doet in zijn boek. Hij is nu extra alert op dat plichtsbesef. ‘Zoiets blijft een valkuil, ook in mijn werk voor radio en televisie.’ Als tv-verschijning trad Clement voor het eerst naar voren in het RTL-programma Tour du Jour. ‘Toen kon ik moeilijk naar hem kijken’, zegt Erik Dekker. ‘Het was bijna clownesk. Stef Clement die even uitlegt hoe je moet dalen. Dan dacht ik bij mezelf: nou Stef, daar was je zelf niet zo’n held in.’ Nu is Dekker vol lof. ‘Stef is ook echt onafhankelijk in zijn oordeel. Dat zijn er niet zoveel.’ Ook dat laatste was een les die Clement moest leren. In 2019 plaatste hij op de radio een kanttekening bij de pijlsnelle loopbaan van Primož Roglič, kopman van de Nederlandse Jumboploeg. Of eigenlijk wierp hij de vraag op waarom niemand die kanttekening plaatste. Hij gaf zelf het antwoord: als Roglič bij een exotische ploeg had gereden, was die kanttekening allang geplaatst. Even pijlsnel werd van die kanttekening een insinuatie gemaakt. Ongelukkige bijkomstigheid was dat Clement op dat moment als zzp’er nog klusjes opknapte voor Jumbo, zijn oude werkgever. Welke les heeft hij eruit getrokken? ‘Het gaat er niet zozeer om wat je zegt, maar hoe je het zegt en hoe het kan worden opgevat.’ Kan zijn rol als ambassadeur van de Vuelta geen vergelijkbare problemen opleveren? Dat hij als commentator niet vrijuit kritiek kan uiten? ‘Dat probleem zie ik niet. Het ambassadeurschap is geen betaalde baan.’ Joris van den Berg: ‘Als iemand zich niet inhoudt, is het Stef.’||https://www.volkskrant.nl/nieuws-achtergrond/stef-clement-een-makkelijke-prater-die-veel-opgaf-om-mee-te-kunnen-in-het-peloton~b8fe2f52/
2022-08-17||Van der Burg over Tubbergen: nog meer gemeenten zullen tegen hun zin een azc krijgen||Precies op het moment dat het gemeentebestuur van Tubbergen op zijn persconferentie onbegrip uitte over de handelwijze van het kabinet, nam Van der Burg zo’n 50 kilometer verderop het woord, na een werkbezoek aan de IND in Zwolle. Hij had naar eigen zeggen ‘de keuze tussen hoofdpijn en buikpijn’. ‘Ik vind het verschrikkelijk dat dit dwanginstrument ingezet moet worden. Maar het alternatief is dat het in Ter Apel uit de hand blijft lopen en er straks nog steeds mensen buiten moeten slapen.’ De staatssecretaris begrijpt dat het college van Tubbergen zich overrompeld voelt. ‘Want ik heb de burgemeester dinsdagmiddag pas, een uur voordat het nieuws wereldkundig werd, ingelicht.’ Aan de andere kant, benadrukte de bewindsman herhaaldelijk, was het COA al maanden in gesprek met de Twentse gemeente over de inrichting tot opvanglocatie van een hotel in het dorp Albergen. ‘En het COA kreeg keer op keer ‘nee’ te horen.’ Vrijdag werd de koop van het pand door het COA afgerond. Van der Burg had de weerstand in het dorp wel verwacht. ‘Dit besluit zal het draagvlak niet ten goede komen. En toch zetten we door, want we hebben deze opvanglocatie nodig. U ziet ook elke dag de beelden uit Ter Apel.’ Van der Burg weersprak de suggestie dat het ‘weer een klein dorp buiten de Randstad’ is dat de ergste nood in de asielcrisis moet lenigen. Ook grote steden als Utrecht en Amsterdam doen veel, zei hij. ‘Maar iedereen moet zijn deel doen. We verspreiden de opvang door heel Nederland. Er zijn ook andere kleine gemeenschappen die soms een heel grote verantwoordelijkheid nemen. Maar er zijn ook behoorlijk wat gemeenten die nog helemaal niets doen, waaronder Tubbergen.’ Het staat de gemeente vrij juridisch bezwaar te maken tegen de vergunningverlening door het Rijk, aldus Van der Burg. Maar volgens juristen op zijn ministerie van Justitie en Veiligheid staat de bewindsman in zijn recht. ‘Absoluut.’ Op korte termijn lost de bestuurlijke overrompeling de problemen in Ter Apel overigens niet op, erkende Van der Burg. Daarom is de Veiligheidsregio’s opnieuw gevraagd extra crisisnoodopvangplekken te regelen. De instroom beperken door middel van een asielstop is niet aan de orde en niet mogelijk, benadrukte de staatssecretaris nogmaals. ‘We kunnen niet zeggen: we vangen mensen niet op. We zijn geen Engeland, omringd door water. Deze mensen komen naar Nederland en dan zijn we verplicht hun opvang te bieden. Dat is door internationale verdragen opgelegd.’||https://www.volkskrant.nl/nieuws-achtergrond/van-der-burg-over-tubbergen-nog-meer-gemeenten-zullen-tegen-hun-zin-een-azc-krijgen~bbfb46d6/
2022-08-17||Inzet van criminele burgerinfiltrant leidt tot vijftien veroordelingen||Volgens de rechters in Leeuwarden is de inzet van deze criminele ‘mol’ rechtmatig geweest. De verklaringen van deze crimineel achten ze betrouwbaar. Het verwijt van enkele verdachten dat de criminele burgerinfiltrant hen heeft uitgelokt, is volgens de rechtbank niet terecht. Twee van de twintig verdachten moeten zeven jaar de cel in, anderen hebben straffen gekregen die variëren van een taakstraf tot vijf jaar cel. Vijf verdachten zijn vrijgesproken. Deze Friese drugszaak wordt gezien als testcase voor toekomstige zaken. Het belangrijkste bewijs in deze zaak was afkomstig van ‘A4110’, een Friese crimineel die sinds 2019 onder regie van het Openbaar Ministerie betrokken was bij onder meer drugshandel. Deze A4110, wiens naam om veiligheidsredenen niet bekend werd gemaakt, werd in het verleden meerdere malen veroordeeld wegens drugsdelicten, en gaf volgens het Openbaar Ministerie dankzij zijn contacten met andere criminelen een ‘uniek inkijkje’ in de Friese onderwereld. Hij legde verklaringen af over internationale drugslijnen, en droeg tijdens afspraken met de andere verdachten vaak afluisterapparatuur. Door de inzet van A4110 werd een taboe in justitiekringen doorbroken. De laatste keer dat gebruikgemaakt werd van criminele burgerinfiltranten was begin jaren negentig. Destijds hoopten de recherche en het Openbaar Ministerie met behulp van zogenoemde ‘groei-informanten’ diep door te dringen in criminele netwerken en zo bewijs te verzamelen tegen de kopstukken. Alleen: de criminele burgerinfiltranten bleken dubbelspel te spelen, te profiteren van hun contacten met de recherche en flink te verdienen aan de partijen drugs die onder toeziend oog van justitie waren doorgelaten. Het resulteerde in 1993 in de IRT-affaire, een crisis in de opsporing en een verbod op de inzet van criminele burgerinfiltranten. In 2014 werd het verbod op de inzet van de criminele burgerinfiltrant weer opgeheven door toenmalig justitieminister Opstelten, omdat ‘de opsporingspraktijk veranderd is’ en de politie ‘schijnbaar onaantastbare criminele groeperingen’ lastig kon aanpakken. Sindsdien is het onder strikte voorwaarden weer toegestaan om deze opsporingsmethode in te zetten. Volgens de Friese rechters was in deze strafzaak met andere, minder zware opsporingsmethodes niet hetzelfde resultaat bereikt. Voor zover bekend is dit de eerste zaak waarin gebruik werd gemaakt van een criminele burgerinfiltrant. Eerder zei hoogleraar Sven Brinkhoff, gespecialiseerd in heimelijke infiltratietrajecten, in de Volkskrant dat ‘deze Friese strafzaak symbool staat voor een bredere beweging binnen politie en OM om gebruik te maken van menselijke bronnen, zoals informanten en kroongetuigen. Deze ontwikkeling wordt ingegeven door de gedachte dat menselijke bronnen vaak dicht op het vuur zitten en dus waardevol zijn voor de opsporing.’ Hij waarschuwde echter wel voor de risico’s: want in hoeverre zijn de verklaringen van A4110 betrouwbaar? Volgens meerdere verdachten speelde de criminele burgerinfiltrant dubbelspel. Eerder vertelden twee verdachten in de Volkskrant dat zij zich erin geluisd voelden. Volgens hen nam A4110 het initiatief tot de drugsdeals en verdraaide A4110 hun woorden. Ze voelen zich ‘proefkonijnen’. De advocaten van de verdachten bepleitten eerder dit jaar tijdens de inhoudelijke behandeling van de strafzaak dat de inzet van de mol niet volgens de regels is verlopen. Volgens hen zette A4110 de verdachten onder druk en was er sprake van uitlokking. Maar de rechtbank is het daar niet mee eens. Volgens de rechters heeft A4110 ‘overwegend een faciliterende rol’ binnen de groep vervuld, en blijkt er uit het dossier dat er geen sprake was van dubbelspel door A4110. De rechtbank stelt daarnaast dat aan de voorwaarden voor de inzet van de criminele burgerinfiltrant is voldaan. Zo verleende de minister van Justitie en Veiligheid toestemming en werd A4110 voortdurend aangestuurd door de politie.||https://www.volkskrant.nl/nieuws-achtergrond/inzet-van-criminele-burgerinfiltrant-leidt-tot-vijftien-veroordelingen~b98052fe/
2022-08-17||Een al voltooide film vanwege de belasting toch niet uitbrengen: het is ronduit wreed||Er is één ding dat hem dwarszat, na het regisseren van zijn Lord of the Rings-trilogie, zo vertelde regisseur Peter Jackson deze week aan vaktijdschrift The Hollywood Reporter. Namelijk dat hij als grote Tolkien-fan zelf nooit zo blanco als zijn publiek de films kon zien en ervaren. Dus hoopte hij dat hij al zijn herinneringen aan de films en het maakproces zou kunnen wissen via hypnotherapie. Geen grapje: hij benaderde de Britse mentalist Darren Brown, en die zag wel mogelijkheden. Waarom dit bizarre plan uiteindelijk niet doorging, vertelt het verhaal helaas niet. Maar misschien is het wat voor Bilall Fallah en Adil El Arbi. De Belgische regisseurs stonden een paar maanden geleden nog op de rode loper in Cannes vanwege hun film Rebel en werkten na het grote Amerikaanse succes van Bad Boys For Life aan de DC-superheldenfilm Batgirl. ‘On top of the world’, zoals dat heet. Tot de telefoon ging, tijdens het trouwpartijtje van El Arbi, nota bene. Batgirl, zo goed als af, zou nooit op de streamingdienst HBO Plus verschijnen, kregen ze te horen. En voor de bioscoop bood de film te weinig visueel spektakel. Bizarre geldverspilling? Met een budget van 90 miljoen dollar is Batgirl de duurste geannuleerde film ooit. En toch was het afblazen van de release volgens de accountants van Warner Bros de goedkoopste optie. De studio is namelijk net overgenomen, de nieuwe directie wil alle superheldenfilms in de bioscoop uitbrengen en deze – specifiek gemaakt voor de streamingsdienst – leek daar niet geschikt voor. Dankzij een belastingconstructie zou de film nergens vertonen het minste verlies opleveren. Waarmee de kans dat de film ooit het daglicht ziet meteen zo goed als is verkeken, hoe groot de #releasebatgirl-beweging ook wordt. Als je regisseurs ooit in een depressie wil praten, moet je ze vragen naar het project dat er nooit kwam. Dan komen er verhalen over ideeën waar geen producent warm voor werd, of scripts die werden afgekeurd. Maar dit moet het meest pijn doen: een film die klaar is aan niemand mogen laten zien. En dat vanwege louter financiële en bedrijfskundige redenen. Het is ronduit wreed. Dus kom er maar in, Darren Brown. Het is Fallah en El Arbi gegund – en mocht een hacker of losgeslagen medewerker de film toch illegaal online zetten, dan kunnen ze die zonder hartzeer bekijken.||https://www.volkskrant.nl/cultuur-media/een-al-voltooide-film-vanwege-de-belasting-toch-niet-uitbrengen-het-is-ronduit-wreed~b8e129a6/
2022-08-17||A Parked Life, een portret van een vrachtwagenchauffeur, zit vol vervreemdende schoonheid ★★★☆☆||Vrolijk zwaait een gezin naar hem, op een viaduct ergens in Scandinavië. Het is ongetwijfeld een pijnlijk moment voor de Bulgaarse vrachtwagenchauffeur Petar Bonchev, die zijn vrouw en kind al maanden moet missen. ‘Van mijn vader herinner ik me vooral dat hij altijd weg was’, vertelt Peter in de documentaire A Parked Life. Hij weet dat zijn zoontje Dani straks hetzelfde over hem zal zeggen. Drie jaar lang ging de Belgische cineast Peter Triest op pad met Petar, kriskras door Europa, van de ene maandenlange reis naar de andere. De korte perioden die Petar thuis doorbrengt worden nagenoeg overgeslagen: echtgenote Snezhina en Dani leer je vrijwel alleen kennen via steeds triestere Skype-gesprekken. Petar kookt achter in de oplegger, droogt zijn was op de motorkap. De verzorgingsplaatsen langs de Europese snelwegen zijn zijn voornaamste slaapplek. Soms slijt hij de avond met collega’s: mannen die net als hij, en honderdduizenden andere Oost-Europese vrachtwagenchauffeurs, een uitgedund leven leiden om de kapitalistische logistiek van het continent overeind te houden. De film blinkt uit in de manier waarop hij de slopende sleur van dat bestaan overbrengt. Triest en cameraman Renaat Lambeets peuren een vervreemdende schoonheid uit de industrie- en havenlandschappen die Petar doorkruist, de bergen die hij alleen vanuit de cabine ziet, de kassen en windmolens, de zoveelste zonsondergang boven troosteloos niemandsland. Veel indringende close-ups van Petar, die zegt dat hij als kind ruimtevaarder had willen worden, terwijl hij nu eindeloos in een baan om Europa zit. Al meteen in de allereerste scène beëindigt Snezhina hun relatie, via de telefoon. Daardoor krijgt de monotonie van A Parked Life een fatalistische richting, maar boet de film ook in aan spanning. Na de beginscène gaat Triest drie jaar terug in de tijd: je ziet, hoort en voelt dus hoe Petars huwelijk alsmaar verder afbrokkelt, terwijl hij het niet kan tegenhouden. Of misschien ontbreekt het hem aan wilskracht of werkelijk begrip voor Snezhina’s situatie. Dat is wat er een beetje aan schort in A Parked Life: dat Petar een fascinerende antiheld wordt, en dat je in zijn realiteit die van een compleet werelddeel weerspiegeld ziet, maar dat hij als persoon enigszins ongrijpbaar en inwisselbaar blijft. Ondanks alle tijd die Triest met Petar optrok, voelt A Parked Life als een ietwat vluchtige ontmoeting, die constant rond dezelfde thema’s cirkelt. Een indrukwekkende, confronterende en tot nadenken stemmende ontmoeting, dat dan weer wel: als Petar op een zeldzaam pauzemoment de zee induikt, zou hij dan niet voor altijd door willen zwemmen?||https://www.volkskrant.nl/cultuur-media/a-parked-life-een-portret-van-een-vrachtwagenchauffeur-zit-vol-vervreemdende-schoonheid~b2202c65/
2022-08-17||Predator-prequel Prey is stijlvoller, maar niet minder ranzig dan zijn voorgangers ★★★☆☆||Hoe blaas je een lui en vraatzuchtig geworden filmreeks nieuw leven in? Door terug te keren naar de kern, is het antwoord van regisseur Dan Trachtenberg, die het met Prey aandurfde het aloude filmmonster Predator opnieuw van stal te halen. Dat monster, een bloeddorstige buitenaardse jager, duikt al sinds 1987 op in blockbusters, met nogal wisselend resultaat. Dieptepunt vormden de twee films waarin de Predator het opnam tegen het akelige creatuur uit de Alien-films: Alien vs. Predator en Aliens vs. Predator: Requiem. Maar ook de andere drie vervolgfilms konden het niveau van het in bepaalde kringen zeer geliefde origineel niet evenaren. Zonder ster Arnold Schwarzenegger (‘Get to ze choppa!’) en regisseur John McTiernan (Die Hard) was er simpelweg niet zoveel aan. Meer actie, meer humor, het hielp allemaal niet. In Prey, te zien op streamingdienst Disney Plus, lijkt het of al die luidruchtige voorgangers nooit hebben bestaan. Dat komt doordat de film een soort prequel is, gesitueerd in het verre verleden, maar ook omdat er een wonderlijke rust uitgaat van Trachtenbergs film. Filmsterren ontbreken, een ruig en ongerept landschap speelt een voorname rol, en de actiescènes zijn haast terughoudend gefilmd. Dat wil zeggen: tot de eerste doden vallen en de remmen alsnog losgaan. Met die doden valt het relatief mee: volgens filmwebsite Screenrant, dat de tel bijhield, vallen in Prey 23 menselijke slachtoffers, minder dan in de meeste andere Predator-films. Het monster jaagt echter ook op dieren, waaronder een grote bruine beer, zodat de gruwelfactor alsnog hoog is. De jacht, dat is waar het in Prey om draait. Trachtenberg brengt het duel tussen de Predator en zijn tegenstanders terug tot een puur instinctief spel tussen jager en prooi. Hoofdpersoon is Naru (Amber Midthunder), die behoort tot het Comanche-volk. Ze is een geoefend en fanatiek jager, maar als vrouw hoort ze zich op andere bezigheden te richten. Dat ze voortdurend wordt onderschat, blijkt een voordeel wanneer ze de Predator tegen het (vaak onzichtbare) lijf loopt. Met zijn bloedserieuze toon en overtuigende acteurs schudt Prey de B-film-kwaliteiten van eerdere Predator-films van zich af. Dat levert wel een klein nieuw probleem op. Knap gemaakt of niet, de inhoud blijft weinig verheffend – en het gebrek aan relativering legt daar nog meer nadruk op. Uiteindelijk draait Prey om het schokeffect van talloze amputaties, levend gevilde slachtoffers en andere martelpraktijken. Stijlvoller, maar niet minder ranzig dan zijn voorgangers.||https://www.volkskrant.nl/cultuur-media/predator-prequel-prey-is-stijlvoller-maar-niet-minder-ranzig-dan-zijn-voorgangers~b5a3450e/
2022-08-17||Het eiland in The Island is de surrealistische  animatie-equivalent van een toverbal ★★★★☆||De Robinson Crusoe in de grillige en surrealistische animatiefilm The Island is niet de Robinson Crusoe uit de klassieke roman van Daniel Defoe. De oude man die hier op een zonovergoten eiland vertoeft heet weliswaar Robinson, en hij trekt een groot deel van het verhaal op met ene Friday, maar daarmee houdt elke vergelijking eigenlijk wel op. In deze nieuwe film van de radicale Roemeense animatieregisseur Anca Damian, die hem zelf beschrijft als ‘an upside down Robinson Crusoe story’, is wederom helemaal niets klassiek. Robinson is hier een (voormalig) arts die zijn dagen slijt op een eiland en mijmert over eenzaamheid, terwijl de werkelijkheid deels vervormd via het scherm van zijn iPad tot hem komt. Een aangespoeld reddingsvest van een gekapseisde boot vol migranten lijkt zodoende wel te ademen – en dat is nog wel het minst eigenaardige wat zich in deze parabel voltrekt. Als Robinson de enige overlevende van de scheepsramp treft – en hem Friday doopt – ontwikkelt zich een hoogst ongemakkelijke dynamiek tussen de twee, alleen al omdat Friday Robinson letterlijk aan het eind van elke uitgesproken zin zijn redder noemt, zijn savior. Het eiland ontpopt zich ondertussen als de animatie-equivalent van een toverbal: zó veranderlijk dat het nauwelijks mogelijk is om stil te staan bij de betekenis van de beelden die Damian je voorschotelt. Ze baseerde The Island op een pianoconcert van Ada Milea en Alexander Balanescu (een Roemeens duo dat ook in Nederland optrad, dat zich weer liet inspireren door een theaterstuk van dichter Gellu Naum), wat de associatieve, ritmische en muzikale inslag van de film verklaart. Net als haar eerdere werk dat in Nederland de bioscopen haalde, over de beslommeringen van een Roemeense gevangene in hongerstaking (Crulic – The Path to Beyond uit 2011) en de levensfilosofieën van een stervend hondje (Marona uit 2019), is The Island een film die zichzelf als het ware voortdurend afleidt. Dan vertelt een piraat hoe hij aan zijn houten been kwam en is dat been een paar krankzinnige tellen later uitgegroeid tot boom vol zingende vogels. Robinson hoeft maar met zijn vinger in de lucht te schieten of het regent door de mens gefabriceerde prullaria. Een zeemeermin met een staart gemaakt van gekleurde plastic emmers fungeert als veredelde wegwijzer. De lokale fauna is magisch: denk aan een meeuw die tegelijk ook een rog is. Bespiegelingen op de vastgelopen levens van vluchtelingen, de westerse white savior, hebzuchtige multinationals, doorgeslagen consumptiegedrag, verdwijnende biodiversiteit, hedonisme, ecologische rampen en militarisme zijn talrijk, al weigert Damian ze te serveren in hapklare brokken. The Island is een animatiekunstwerk van een maker die het aandurft – en die het ook wordt toegestaan – om zich op grandioze wijze te verliezen in haar werk.||https://www.volkskrant.nl/cultuur-media/het-eiland-in-the-island-is-de-surrealistische-animatie-equivalent-van-een-toverbal~b09704dd/
2022-08-17||Hier moet je naartoe op Lowlands 2022||Sam Shepherd, de Engelse producer, dj en musicus die als Floating Points bekendstaat, was verantwoordelijk voor Promises, een van de mooiste platen van 2021. Samen met jazz-saxofonist Pharoah Sanders en het London Symphony Orchestra bouwde hij een droompaleis van vioolsluiers, zachte elektronica en geïmproviseerde saxofoon. De etherische schoonheid van Promises overstijgt de genres. Net zoals de persoon Shepherd zelf, die componisten als Debussy en Messiaen als invloeden noemt maar net zo goed een dansvloer vol clubgangers kan mennen. Als er een constante is in Shepherds muziek, dan is het de warme ziel die onder de afgemeten elektronische ritmen schuilgaat. Daarboven kan het variëren van borrelende ambient tot harde techno. (PC) Vrijdag, Bravo Lowlands heeft een kleine traditie hoog te houden met hard rockende bands afkomstig uit de droogste woestijngebieden tussen Algerije, Niger en Mali. De legendarische Toearegband Tinariwen zette de toon in 2007, en de droge en dreinende gitaarsound werd daarna overgenomen door bijvoorbeeld de Malinese rockband Songhoy Blues, en dit jaar door de klapper Mdou Moctar uit de Nigerse stad Agadez. Het politiek bevlogen en vrijzinnig rockende album Afrique Victime veroverde vorig jaar de wereld, en dus ook de muziekredactie van de Volkskrant. Het gitaarspel van bandleider Moctar is weergaloos mooi, net als de golvende refreinen en de tweede stemmen, die ons ook live zullen meeslepen naar een andere wereld. Onweerstaanbaar en niet te missen. (RvG) Zondag, Lima Net zo fel en feestelijk als neonverlichting. De elektrosoulfunkpop van de zangeres uit Palo Alto in Californië is festivalmuziek pur sang. Wolf draait pas drie jaartjes mee in het popcircuit, maar wist in die tijd al indruk te maken. The New York Times schreef bijvoorbeeld dat Wolf slaapkamerpop transformeerde tot explosies van hyperkleuren. Zelf zei ze vorig jaar dat ze de regels van popmuziek wilde uitgummen. Da’s echt niet gelukt. Maar haar debuutalbum Juno klinkt wel als een verjaardagspartijtje waarvoor iedereen is uitgenodigd. Geëxalteerde meerstemmige koortjes, funky dansbare beats en de gelegenheid om met elke refreintje mee te zingen. Een sonische feelgood-kaleidoscoop. (PC) Zaterdag, Heineken Wat een indruk maakte de Welshe producer Kelly Lee Owens eind 2020, toen de coronapandemie lekker aan het huishouden was en we allemaal binnenshuis tegen onszelf begonnen te praten. Dat deed Owens dus ook, maar zij zette haar sombere overpeinzingen om naar magistrale en weemoedige techno met retrorandjes. Inner Song was een toonbeeld van goede smaak, en een bewijs dat je als singer-songwriter niet altijd maar naar die gitaar of piano hoeft te grijpen. Wat we van een show van de Britse kunnen verwachten, is niet makkelijk te voorspellen. Haar wel erg introverte album LP.8 van dit jaar stelde enigszins teleur. Maar zij kan dat dipje op Lowlands natuurlijk in één keer goedmaken. (RvG) Zondag, X-Ray Yard Act bracht dit jaar debuutalbum The Overload uit en het was een postpunkpareltje dat op virtuoze wijze afgeeft op alles wat niet klopt in de wereld en Engeland in het bijzonder. Een knauwend Leeds accent, krassende gitaren en de wittejongensfunk à la Gang of Four zorgen ervoor dat het plaatje klopt. Maar de spreekzang van James Smith, chronisch zwanger van gelijke delen sarcasme en venijn, is de kers op de taart. Daarmee toont Smith zich een waardig erfgenaam van Mark E. Smith, de cynische frontman van iconische Engelse band The Fall. Dans je miserabel met de vrolijke zwartkijkers van een nieuwe generatie. (PC) Zondag, India Op festival Dekmantel blies het Engelse broederduo Tom en Ed Russell de vogels uit het Amsterdamse bos, met een bonkende maar o zo subtiele set techno en zeer Britse UK garage. Maar duo Overmono heeft een veel breder kleurenpalet in huis, bewezen ze op hun geweldige EP Cash Romantic van eerder dit jaar. De diepe bassen komen steeds vaker overwaaien uit de dubstep en de drum-’n-bass, en in de wazige vocale sferen herkennen we natuurlijk ook de dubstepgod Burial. Overmono is het beste wat de toch al opwindende Britse dance nú te bieden heeft. En wie zin heeft in een onvergetelijke dancenacht in Bravo, met naast Overmono ook nog Floating Points én Four Tet op het programma, gaat beter nu vast in die tent staan. (RvG) Vrijdag, Bravo||https://www.volkskrant.nl/cultuur-media/hier-moet-je-naartoe-op-lowlands-2022~bfb11f2a/
2022-08-17||Al die vooruitgang, en dan niet een walrus kunnen redden? ||Walrus Freya is door de Noorse autoriteiten geëxecuteerd. Freya trok veel bekijks. Ze nam een jaar geleden de verkeerde afslag en zwierf nu eenzaam maar voldaan rond tussen de havens in Terschelling, Den Helder en Oslo. Met haar 680 kilo klom ze op bootjes om uit te rusten, waardoor sommige zonken. Hoewel walrussen mensen nooit zomaar aanvallen, voelde volgens de autoriteiten het dier zich ‘bedreigd’ vanwege de ‘stressvolle situatie’. Maar wie veroorzaakte deze stress? De toestroom van onwelkome bezoekers die ‘schreeuwden’, met haar gingen ‘zwemmen’ en haar zelfs ‘bekogelden’. Om dit gevaar op te lossen moest Freya dood. Noorse logica: als iemand jouw hond met stenen bekogelt, wordt niet de stenengooier bestraft, maar moet jouw hond worden afgemaakt. Het initiële plan om het dier te verhuizen richting de Noordelijke IJszee bleek plotseling geen optie meer, want ‘te moeilijk’. En het dier verdoven was ‘te ingewikkeld’. Wat heeft de mens toch een fantastische vooruitgang geboekt. We kunnen een raket naar de maan sturen, maar een verdovingsnaaldje in een walrus mikken is een brug te ver. Overigens, het naaldje met de dodelijk vloeistof, dát was een fluitje van een cent. Freya is opgeofferd op het altaar van de mens die als het om dierenwelzijn gaat telkens weer de weg van de minste weerstand kiest: makkelijk en goedkoop.Mohammed Benzakour, schrijver, imker en visser Verhullend taalgebruik is een machtig wapen in de communicatie. Misschien kan de Volkskrant de eigenaar van het Wagner-huurlingenleger een passender bijnaam geven en ‘De kok van Poetin’ vervangen door ‘De slager van Poetin’. Arjen Buijs, Utrecht Het kon natuurlijk niet uitblijven dat zich een pleidooi aandient om de schuld van de hoge vrachtkosten af te wentelen op de overheid en de rivier. Er wordt ook alvast een voorschot genomen op de onvermijdelijke uitkomst als zal blijken dat waterbuffers niet groot genoeg blijken en dus stuwen onvermijdelijk worden. Wanneer gaan we inzien dat niet het gedrag van de rivier het probleem is maar het formaat en diepgang van de schepen? Ik kijk niet uit naar een toekomst waarin de Rijn nog verder is gereguleerd dan deze al is. Het is de taak van de overheid om de resterende waarden van het rivierecosysteem te beschermen, niet om deze verder aan te tasten.Claus van den Brink, rivierkundige, Olst De insecten op de foto bij het krantenartikel over de wilde bijen die in Amsterdam weg worden geconcurreerd door honingbijen zijn geen bijen, maar zweefvliegen. Van deze soortengroep komen er ruim driehonderd soorten in ons land voor en ook die zijn voor hun voedsel afhankelijk van nectar en stuifmeel. Lastig! Ik hou erg van honing, maar kan ook erg genieten van de wilde bijen in mijn insectenhotel en de zweefvliegen op de guldenroede in mijn voortuin.Henk Meeuwsen, Wageningen In het artikel over zzp’ers staat een grote misvatting, namelijk dat het bedrag dat Gerben van Dalsum op zijn rekening krijgt, een nettobedrag is. Netto impliceert dat er geen belastingen meer vanaf gaan, maar als zzp’er weet ik wel beter. Want van het bedrag dat een zzp’er ontvangt, moeten er drie soorten belasting af, namelijk btw, inkomstenbelasting en de inkomensafhankelijke ziektekostenpremie. Daarmee valt de vergelijking tussen uurtarieven voor zzp’ers en werknemers in loondienst meteen een tikje anders uit dan in dit artikel wordt gesuggereerd. Ineke Smits, Utrecht Vincent Peters merkt op dat wetenschappers het oneens zijn over aspecten van de oerknal. En dat dus het verhaal dat God de hemel en de aarde schiep een stuk beter klinkt. Dat is wat kortzichtig. Want, bijvoorbeeld, waar was God voordat zij een en ander schiep? Veel exegeten zijn het daar niet over eens. Geef mij dan maar wetenschappers die het oneens zijn zonder elkaar de keel door te snijden. Thomas de Boer, Groningen Aleid Truijens vindt het geen gek idee om tampons en maandverband gratis aan te bieden bij scholen en buurthuizen. Handiger en duurzamer zou het zijn dan maar gelijk menstruatiecups en wasbaar maandverband uit te delen: één keer halen en je bent voor minstens vijf jaar klaar. Bovendien scheelt het bergen afval. Het moderne maandverband ziet er niet meer uit als grauwe lappen, maar als vrolijke verbandjes in allerlei dessins, en zó schoon. Marijke de Vries, Den Haag Als oud-docent Duits op een school in Haarlem stoor ik mij al jaren aan de nasynchronisatie van buitenlandse (kinder)films en series op o.a. NPO Zapp. De nasynchronisatie naar het Nederlands door volwassenen en kinderen is tenenkrommend. Maar het ergste vind ik dat kinderen of leerlingen in het voortgezet onderwijs geen Duits, Frans of Spaans meer horen. Dat is een slechte en zorgelijke ontwikkeling. Vooral nu bekend is dat scholieren minder vaak voor een vreemde taal in hun pakket kiezen en dat de aanmeldingen voor taalstudies zienderogen afnemen. De Nederlandse omroepen voeren als argument voor nasynchronisatie aan dat veel Nederlanders moeite met lezen hebben en vooral met het lezen van ondertitels. Waar halen ze die ‘wijsheid’ vandaan ? Een halve eeuw hebben we altijd ondertiteling gehad (niemand heeft ooit geklaagd) en nu moeten we sinds een aantal jaren ineens in de voetsporen treden van de Duitsers en Fransen treden, de kampioenen in nasynchronisatie? Juist het lezen van ondertitels bevordert het leestempo en vooral het lezen in het algemeen. Ook zien kinderen hoe woorden worden geschreven. Willen we echt iets doen aan de bevordering en kennis van buitenlandse talen, dan is het opheffen van nasynchronisatie een eerste stap zijn.Hans Drissen, Amsterdam||https://www.volkskrant.nl/columns-opinie/al-die-vooruitgang-en-dan-niet-een-walrus-kunnen-redden~b8c0666f/
2022-08-17||In de laatste aflevering van Better Call Saul komen alle tijdlijnen op de meest onverwachte wijze samen ★★★★★||En opeens was het voorbij. Iemand ging de hoek om en de camera bleef even op een kale muur hangen. Aftiteling. Abrupt, in de stijl van de serie. En abrupt, omdat we al sinds 2008, toen de eerste aflevering van Breaking Bad werd uitgezonden, in de wereld van deze serie zitten. Better Call Saul eindigt in stijl met een aflevering (de dertiende van het zesde seizoen) die ons in een aantal treffende flashbacks terug in de tijd neemt, gevolgd door een schitterende wending die de door Bob Odenkirk zo meesterlijk gespeelde advocaat annex oplichter precies op de juiste plaats achterliet. Om turncommentator Hans van Zetten over een legendarische gouden plak aan te halen: ‘Hij staat en ik sta, het is ongekend!’ Het was natuurlijk altijd de vraag geweest of de makers (Vince Gilligan en Peter Gould) hun hand niet overspeelden toen ze na Breaking Bad (toch een van de topseries uit de gouden seriejaren) een prequel aankondigden rond een kleurrijke bijfiguur uit de avonturen van Walter White en Jesse Pinkman, nieuwelingen op de crystalmeth-markt van Albuquerque in New Mexico. Maar meteen in de eerste scene van Better Call Saul bleek dat de makers een spel met de tijdlijn van plan waren dat veel verder ging dan een prequel. We bevonden ons in een zwart-wittoekomst, in de jaren na het dramatische slot van Breaking Bad, als onze favoriete louche advocaat is ondergedoken als bedrijfsleider van een Cinnabon, de bekende kaneelbroodjesgigant. Deze oudere schuwe man ging door het leven als Gene, waar we pas de laatste episoden van het zesde seizoen naar zouden terugkeren. Net als Breaking Bad ging Better Call Saul over de keuzen die je in het leven moet maken; over de morele richting die je kunt kiezen. Voormalig scheikundeleraar Walter White begon aan zijn drugsimperium met de gedachte dat hij voor zijn gezin moest zorgen, maar dat bleek al snel een flinterdun excuus. Hij moest ten slotte toegeven dat zijn criminele alter ego (onder de naam Heisenberg) hem als gegoten zat. We leerden Saul Goodman halverwege Breaking Bad kennen als een advocaat van kwaaie zaken die zich uit elke hoek kon kletsen. In Better Call Saul (oorspronkelijk de slagzin waarmee hij zijn zaakjes aanprees op de lokale televisie) leren we drie versies van dezelfde man kennen. Na de flash forward naar de Gene van Cinnabon keren we terug naar de periode dat Saul nog gewoon de jonge advocaat Jimmy McGill was, gebukt onder het feit dat zijn oudere broer een steradvocaat was die neerkeek op zijn gescharrel. Dit speelde zeker een rol in hoe hij, met zijn partner in crime en latere echtgenoot Kim (de geweldige Rhea Seehorn), langzaam begon af te dwalen, totdat er geen weg terug meer leek. In die laatste aflevering komt alles samen en staat onze held voor de keuze of hij Gene, Saul, of toch maar weer Jimmy wordt. De laatste weken kwam er een zinloos onlinedebatje op gang of Better Call Saul niet uiteindelijk de superieure serie was, de prequel die het beter doet dan het origineel, de Godfather Part II onder de series. Maar vooral de laatste aflevering, waarin alle tijdlijnen op de meest onverwachte wijze samenkomen, gaf aan dat maker Vince Gilligan beide series toch vooral als twee varianten op hetzelfde thema zag. In Albuquerque is net een standbeeld van Walter White en Jesse Pinkman onthuld; misschien is het nu ook tijd voor een beeld van Saul Goodman.||https://www.volkskrant.nl/cultuur-media/in-de-laatste-aflevering-van-better-call-saul-komen-alle-tijdlijnen-op-de-meest-onverwachte-wijze-samen~bdf457ae/
2022-08-17||De laatste Better Call Saul was een emotionele mokerslag||Over We zijn er bijna! is – ook op deze plek – al veel geschreven. Dat het programma het schoolvoorbeeld is van de succesformule van Omroep Max. Dat er niets zo spannend is als het kijken naar inparkerende caravans, of sjokkende senioren op een grindpad. Dat een hardgekookt eitje altijd de voorkeur krijgt boven een zachtgekookt. Dinsdagavond ging het elfde seizoen van start met een aflevering die in alles exact hetzelfde deed als de tien reeksen daarvoor. Ditmaal trekken 24 echtparen een maand lang door de Spaanse binnenlanden. Na tien seizoenen zou je denken dat het format wat roestig zou zijn, maar in dit universum is daar nooit sprake van. In de pure traagheid was alles weer aangenaam vertrouwd: van de badjassenparade bij het morgengloren tot het echtpaar uit Best dat elke ochtend naar dezelfde Nederlandstalige radiozender luistert (‘Houden we van hè’). Presentator Martine van Os vertelde maandagavond bij Op1 dat de makers elk jaar weer nerveus zijn of mensen het leuk gaan vinden. Het zijn loze zorgen, want het programma heeft ons inmiddels zo goed getraind in het waarderen van de traagheid dat het format in feite nooit meer kan teleurstellen. Het eindresultaat is altijd bevredigend, omdat de makers ons getraind hebben om op een andere, geduldige manier televisie te kijken. Op papier heeft het reisprogramma niets te maken met de zwanenzang van een grimmige misdaadserie op Netflix over een louche advocaat die op het verkeerde pad is beland. Better Call Saul begon in 2015 als een serie die met argusogen werd bekeken, aangezien het een spin-off was van een van de meest gelauwerde series aller tijden (Breaking Bad). Dat soort televisie eindigt vaak in een creatief tranendal, omdat de makers terugvallen op het overbekende en ons niet op een andere manier durven laten kijken. Toch koos Saul vanaf het begin direct een heel andere koers dan de ‘moederserie’ (die veel meer een snelkookpan was). De makers toonden ons in zes seizoenen een uiterst complexe en geduldige karakterstudie. Die traagheid schrikte veel kijkers af, want waar was de actie?! Het is een teken dat we als kijker steeds meer getraind zijn om ‘content’ zo snel mogelijk op te schrokken, zelfs als het eindresultaat uiteindelijk uiterst onbevredigend is doordat de makers al hun krachten en verhalen binnen no time hebben opgebruikt. Dinsdag werd de allerlaatste aflevering uitgezonden, en die aflevering was niet minder dan een monument in de televisiegeschiedenis. De slotakte was een emotionele mokerslag, vooral omdat we in zes seizoen heel rustig van deze karakters leerden houden. De actie kwam later pas, het geduldige proces was altijd heilig. Louche advocaten en rondreizende senioren kunnen in theorie niet méér van elkaar verschillen, maar bereiken in hun eigen specifieke universum allebei wel de absolute perfectie. En dat allemaal omdat ze gewoon durven te vertrouwen op het geduld van de kijker.||https://www.volkskrant.nl/columns-opinie/de-laatste-better-call-saul-was-een-emotionele-mokerslag~bdb8b016/
2022-08-17||Van wie is het Balatonmeer? Rond het Hongaarse vakantieparadijs bij uitstek is een verbeten gevecht gaande||Langs de waterkant van Balatonfüred zien we ‘een specialiteit van de Hongaarse economie’ zegt Judit Stankura (66). Ze is een dagje aan het Balatonmeer met haar twee kleinkinderen (8 en 6). Vanaf het terrein van de plaatselijke camping duiken ze het verkoelende water in. Hun handdoeken liggen in de schaduw van een bouwplaats, waar een vijfsterrenresort wordt gebouwd. Iets verderop staat al een resort, inclusief zwembad met uitzicht op het Balatonmeer. ‘Dit gebeurt langs de gehele oever’, zegt Stankura. ‘Ze blijven maar bouwen. Straks kunnen we niet meer bij het water komen, omdat alles van de hotels is.’ De 66-jarige weet hoe de hazen lopen in haar land. ‘Allemaal met staatssteun. Het is legale corruptie.’ Het Balatonmeer is het Hongaarse vakantieparadijs bij uitstek. ’s Zomers komen drommen toeristen naar de oevers van het grootste meer van Centraal-Europa, zowel Hongaren als buitenlanders. Ook voor Nederlanders is het een geliefde bestemming. Maar achter de onthaastende waterpret gaat een harde strijd schuil, om vastgoed, leefbaarheid en natuur. De Hongaarse regering investeerde afgelopen jaren miljoenen euro’s in de ontwikkeling van het binnenlandse toerisme. Mogelijk zitten hier EU-fondsen tussen, maar dat is door de ondoorzichtige samenstelling van de overheidssubsidies niet te achterhalen. Het geld komt in de regel terecht bij ondernemers uit de kring rond premier Viktor Orbán. Met exorbitante staatssteun – soms neemt de overheid zelfs 70 procent van de kosten voor haar rekening – verrijzen luxehotels, jachthavens en appartementencomplexen. Bewoners vrezen hun toegang tot het water te verliezen, badgasten met een bescheiden budget zijn bang voor verdringing, milieuactivisten waarschuwen voor de schadelijke gevolgen voor de natuur. Er is verzet, maar het is een ongelijke strijd. Projectontwikkelaars genieten behalve financiële ook politieke steun: lokale wetgeving en milieuvoorschriften kunnen in Boedapest worden verworpen. In Balatonfüred is de strijd gestreden en verloren, vertelt lokale activist Angéla Badzsó (35). Op haar T-shirt zit een sticker met een tekening van het Balatonmeer, omringd door twee zorgzame handen. ‘Er is geen plek meer over aan het water. De bouw groeit exponentieel’. Naast het terras waar ze haar verhaal doet, staat tussen oude woningen het betonnen karkas van een toekomstig winkelcentrum. Het is verstikkend, zegt Badszó, die de kost verdient als elektricien. ‘Er zijn minder stranden, kampeerplekken, bomen. De oever wordt een betonjungle.’ Toch is er hoop, zegt ze. Niet in Balatonfüred, maar dertig kilometer verderop, in Balatonvilágos. ‘Iedereen kijkt met grote ogen naar wat daar gebeurt.’ Daar probeert plaatselijke ngo Badvereniging Aliga de bouw van een groot hotel tegen te houden, vertelt activist en rechtenstudent Bence Horváth (23) aan de waterkant. Boven hem torent een grote wal van löss (een soort klei), een natuurlijke verhoging aan deze kant van het meer. Daarbovenop had een hotel van zes verdiepingen moeten komen. Waar Horváth nu staat, waren villa’s gepland, aan het water een jachthaven. Club Aliga, zoals het complex heet, is berucht in Hongarije vanwege de megalomane bouwplannen – zo moest de löss-wal, beschermde natuur, lager worden gemaakt om te voorkomen dat het hotel naar beneden zakt – maar ook vanwege de geschiedenis van deze plek. Voor 1989 was dit het besloten buitenverblijf van de communistische partijtop. Het is geen toeval dat de communisten juist hier een privéresort neerzetten – en dat projectontwikkelaars hun oog erop laten vallen. Deze oever is het dichtst bij Boedapest en biedt een schitterend uitzicht over het meer. Toenmalig partijsecretaris János Kádár, die tussen 1956 en 1988 de dienst uitmaakte in het land, had hier een eigen villa. Nu is het vervallen. Verderop staan nog drie ruïnes: een oud restaurant, een zwembad en de zogenoemde Castro-villa, waar buitenlandse gasten verbleven. Behalve de Cubaanse leider Fidel Castro sliep ook toenmalig president van de Sovjet-Unie Michail Gorbatsjov hier. Er moet iets gebeuren met dit verloederde stukje oever, geeft Horváth toe als hij langs de bouwvallen loopt. ‘De eigenaar zegt dat we ons verzetten tegen de ontwikkeling van dit stuk land. Maar dat is gewoon niet waar.’ Er moet een beter plan komen, in samenspraak met de bewoners. Een luxehotel dat het uitzicht verpest en de natuur beschadigt, is voor Badvereniging Aliga geen optie. Bovendien wil de ngo dat een deel van de oever toegankelijk blijft. De eigenaar is wettelijk verplicht een stuk van zeven hectare beschikbaar te maken voor het publiek, hoewel je ongeveer twee euro betaalt om het terrein op te mogen. Inwoners hebben een pasje. Als de bouw van het hotel begint, is dat allemaal voorbij, vreest Horváth. De strijd tegen het luxehotel nam onlangs een nieuwe wending door een uitspraak van het Grondwettelijk Hof. In Hongarije kan de regering vastgoedprojecten aanwijzen als een ‘zaak van nationaal belang’, wat ook bij Club Aliga gebeurde. Ontwikkelaars mogen dan bepaalde milieuwetten aan hun laars lappen, zoals een verbod op bebouwing binnen 30 meter van de oever. Aan het Balatonmeer wordt de maatregel gebruikt om vaart achter projecten te zetten als omwonenden tegenstribbelen. Het Grondwettelijk Hof, dat heel soms een andere koers vaart dan de regering, bepaalde echter dat de ‘30-meterregel’ overeind blijft, tot vreugde van de activisten. De ngo heeft daarnaast een rechtszaak aangespannen tegen de huidige bouwplannen en de verstrekte milieuvergunning. Maar nog voordat een rechter naar de zaak kon kijken, liet de ontwikkelaar de vergunning intrekken. Een truc, zegt András Bukovszki, voorzitter van de ngo. Zolang een rechtsprocedure loopt, mag er namelijk niet worden gebouwd. Hij verwacht dat de ontwikkelaar met een paar kleine wijzigingen een nieuwe vergunning aanvraagt en zo het project alsnog doordrukt. In tussentijd kunnen ze alvast werkzaamheden verrichten. Omwonenden zijn er evenmin gerust op. Op een speciaal aangelegd stenen piertje waar partijsecretaris Kádár destijds graag een boek las, zit nu Györgyi Konrád (54) in haar bikini van de zon te genieten. Haar hondje Wifi, een onstuimige Beagle, blaft naar elke boot die voorbijkomt. ‘Ik maak me zorgen. Natuurlijk moet er gemoderniseerd worden. Maar een hotel hebben we niet nodig.’ De privatisering van de oever vindt ze ‘verschrikkelijk’. ‘Ik kom hier elke ochtend. Straks kan dat niet meer.’ Buurvrouw Ágnes Kertész (70) woont al ruim vijftig jaar naast het complex. Ze herinnert zich de partijsecretaris in zijn zwembroek, en hoe zijn lijfwachten emmers visvoer in het meer gooiden zodat amateurhengelaar Kádár verzekerd was van een goede vangst. Ze ziet de ironie ervan in, dat het terrein straks opnieuw kan worden afgesloten voor gewone burgers. ‘We moeten blij zijn dat we er nu nog langs kunnen.’ Niet iedereen is tegen de komst van de hotels. Orsolya Valde, directeur van het driedaagse muziekfestival Balaton Jazzpiknik in het plaatsje Paloznak, verheugt zich over alle vier- en vijfsterrenhotels. Op het grasveld van haar festival zitten mensen met flessen wijn op kleedjes, de eerste band van de avond treedt op. Valde verwacht nog meer publiek voor haar festival als er meer accommodaties zijn. ‘De sleutel is balans.’ Het festival, waar champagnemerk Taittinger een kraampje heeft en Audi zijn nieuwste automodellen onder de aandacht brengt, trekt deels hetzelfde publiek als de luxehotels. ‘De sterke middenklasse’, volgens Valde. Ook de Hongaarse politieke en economische elite is kind aan huis bij het festival, de VIP-sectie beslaat ongeveer een derde van het terrein. ‘Je zult hier ministers vinden. Maar ze komen voor de muziek. Wij zijn politiek volledig onafhankelijk, we zijn gewoon trendy.’ In Hongarije zijn de lijntjes tussen de politiek en grote ondernemers bijzonder kort. Dat is geen toeval. Een speerpunt van Orbáns politiek is de zogenoemde NER, het ‘systeem van nationale samenwerking’, waarbij de Hongaarse samenleving zich tezamen inspant om het land vooruit te helpen. In de praktijk betekent dit een sterke concentratie van politieke en economische macht. De NER creëerde een kleine groep (schat)rijke ondernemers die nauw verweven is met de regering. In sommige landen neemt kapitaal, in de vorm van oligarchen of grote ondernemers, de staat over. In Hongarije is het andersom, zegt József Péter Martin, directeur van Transparency International in Hongarije. Orbán vindt dat de markt een pilaar van de staatsmacht moet zijn. Afgelopen jaren onderwierp hij een aantal sectoren van de Hongaarse economie met behulp van een groep politiek loyale ondernemers. ‘Concentrische cirkels van oligarchen en cronies (boevenvrienden, red.)’, zegt Martin. Behalve om politieke macht over de markt gaat dit ook om zelfverrijking: de regering stopt publiek geld in de bedrijven van een selecte kring rond de premier. De Hongaarse belastingbetaler betaalt de rekening. Bij het uitbreken van de coronapandemie nam dit een hoge vlucht, zegt Martin. ‘De economische klap die het toerisme te verduren kreeg, schiep een voorwendsel om grote hoeveelheden staatsgeld weg te sluizen naar deze sector.’ Een subsidieprogramma voor de ontwikkeling van het toerisme, het zogenoemde Kisfaludy-fonds, keerde in totaal 300 miljard forint (750 miljoen euro) aan de sector uit via subsidies aan bedrijven en lokale gemeenten. Tweederde van dit bedrag kwam terecht bij 0,5 procent van de aanvragers, afkomstig uit Orbáns directe kring. Hoewel onderzoekers van Transparency International het vermoeden, is het niet duidelijk of hier EU-fondsen tussen zitten. Daarvoor is de samenstelling te ondoorzichtig. Het onderzoek loopt nog. De holding en de bedrijven die het terrein van Club Aliga bezitten, ontvingen iets minder dan 10 miljard forint, zo’n 25 miljoen euro, blijkt uit een rapport van Transparency International. Voor het uitkeren van het fonds was het terrein in bezit van een holding op naam van Orbáns schoonzoon István Tiborcz en Lörinc Mészáros, een jeugdvriend van de premier. De laatste werd in enkele jaren tijd de rijkste man van Hongarije. Naar eigen zeggen dankzij ‘God, geluk en Viktor Orbán’. Maar Tiborcz en Mészáros verkochten hun aandelen om de schijn van belangenverstrengeling te voorkomen. Vervolgens kwamen de aandelen in handen van onder andere Tiborczs zakenpartner Attila Balázs, door Hongaarse media omschreven als een ‘NER-komeet’. Op zijn beurt bezit Balázs veel vastgoed aan het meer, zoals hotels die in Balatonfüred verschijnen op kampeerterreinen. Die campings worden geëxploiteerd door het bedrijf Balatontourist. De eigenaar: Lörinc Mészáros. En zo draait het carrousel van ondernemers, bedrijven, holdings, vastgoed en staatssubsidies door en door. Corruptiewaakhonden proberen orde in deze opzettelijk ondoorzichtige chaos te scheppen. Het Hongaarse K-Monitor legde een database aan met nieuwsartikelen over de ondernemers van NER. Een andere website brengt hun horeca-imperium in kaart: nerhotel.hu. Bezoekers kunnen zien welke hotels en restaurants in bezit zijn van politici en hun zakenpartners. ‘We willen mensen bewustmaken. Weet waar je je geld uitgeeft en in wiens zak dit terechtkomt’, zegt Attila Juhász, die de data voor de site verzamelt. In de Sky Bar, boven op een hotel van Lörinc Mészáros aan het Balatonmeer, zijn ze niet onder de indruk. Niemand wil met zijn naam of mening in een Nederlandse krant, de gasten hebben wel een vermoeden van wie het hotel is. Een dikke man met paardenstaart boeit het niet. ‘Waarom maakt jou dat uit?’ Een recente peiling van Eurobarometer wijst uit dat 91 procent van de Hongaren denkt dat corruptie wijdverbreid is in hun land. Het is een interessante paradox, zegt Martin van Transparency International: zoveel mensen weten het, maar er is weinig verzet. Volgens hem komt dat onder meer doordat Hongaren hun land als ‘cultureel corrupt’ beschouwen en corruptie als gegeven zien. ‘Corruptie is vaak ook ingewikkeld, de details zijn moeilijk te begrijpen.’ De overheidspropaganda draagt ook haar steentje bij. Aan het Balatonmeer is de corruptie algemeen bekend. Maar het is geen geliefd gespreksonderwerp. Activisten bijten zich liever vast in milieuregels, omgevingswetten en amendementen op bouwplannen. Zulke gedepolitiseerde procedures zijn te verkiezen boven kritiek op de macht. Ze leveren ook meer op, zegt Balázs Juhász (53), een inwoner van Tihany. Hij wist de bouw van een groot appartementencomplex in een natuurgebied te voorkomen. Hoe? ‘We doen net alsof we in een normaal land wonen, met normale wetten. En we proberen mensen zich aan die wetten te laten houden.’ Na jaren in het defensief hebben de activisten nu wat rugwind. Dat komt naast taai verzet door externe factoren, zoals klimaatverandering. Het Balatonmeer staat lager dan normaal vanwege de aanhoudende droogte. Zonder bomen wordt dit alleen maar erger. Het meer raakt vervuild door de afnemende hoeveelheid riet, dat het water zuivert. Deskundigen waarschuwen dat de impact van de betonkoorts aan het meer nog niet is te overzien. Ze hopen dat een dreigende milieuramp de regering in Boedapest wakker schudt. Aan de waterkant van Club Aliga ziet de 23-jarige activist Bence Horváth het liefst een klein hotel verschijnen, een museumpje voor de Kádár-villa en vrije toegang tot het water voor alle Hongaren. Maakt het hem eigenlijk uit wie dat hotel bouwt, ook als dat iemand uit de corrupte regeringskliek is? Hij denkt even na. ‘Nee.’ Natuurlijk is er corruptie, zegt hij. ‘Maar wij zijn te klein om dat te veranderen. Het enige wat we kunnen doen, is ons eigen stukje land verdedigen.’||https://www.volkskrant.nl/nieuws-achtergrond/van-wie-is-het-balatonmeer-rond-het-hongaarse-vakantieparadijs-bij-uitstek-is-een-verbeten-gevecht-gaande~be694972/
2022-08-17||Met Coupez! maakte Michel Hazanavicius een overbodige remake van een virtuoze zombiefilm ★★☆☆☆||In 2017 scoorde de Japanse regisseur Shinichiro Ueda een internationale culthit met One Cut of the Dead: een even maffe als virtuoze no-budget-zombiehorrorfilm (zie het veertig minuten durende openingsshot) die pardoes transformeert tot een krankzinnige ode aan de guerrilla-cinema. Michel Hazanavicius (The Artist) heeft er een volkomen overbodige, met sterren bevolkte, maar veel minder frisse Franse remake van gemaakt. Opnieuw strijken we neer bij de opnamen van een zombiefilm op een vervallen locatie, opnieuw worden cast en crew door échte levende doden belaagd, en opnieuw neemt het geheel een doldrieste afslag die hier beter geheim kan blijven. Coupez! bevat wat extra meta-grapjes en komt met één echt leuk nieuw personage (de improviserende filmcomponist), maar toch: bewaar uw lach, verbazing en bewondering liever voor het onovertroffen origineel.||https://www.volkskrant.nl/cultuur-media/met-coupez-maakte-michel-hazanavicius-een-overbodige-remake-van-een-virtuoze-zombiefilm~bd6ec18c/
2022-08-17||Regisseur Wolfgang Petersen hechtte aan rechtgeaarde helden en duidelijke scheidslijnen tussen goed en fout||Regisseur Wolfgang Petersen, afgelopen vrijdag op 81-jarige leeftijd overleden, vergat nooit de allereerste Amerikaanse vertoning van Das Boot, in 1982. Hoe het publiek in Los Angeles luid applaudisseerde, toen bij aanvang van zijn West-Duitse oorlogsklassieker in beeld verscheen dat er van de 40 duizend Duitse duikboot-bemanningsleden 30 duizend omkwamen tijdens de Tweede Wereldoorlog. Zo was het sentiment: dode Duitsers, dat was iets goeds. Maar na afloop van Petersens meesterlijk claustrofobisch in beeld gebrachte film over de bemanning van de U-96-onderzeeër, naar de autobiografische oorlogsroman van Lothar-Günther Buchheim, volgde een staande ovatie van de Amerikanen. ‘Het vijandige publiek maakte een draai’, zei de regisseur er later over. En leek zich zelfs te kunnen verplaatsen in ‘de nazi’s’, die in hun onderwaterdoodskist een verloren strijd voeren, en in de film ook lang niet allemaal fan van de führer blijken. Das Boot, een loeispannende thriller zonder goede afloop, was ook een getuigenis van het gebrek aan ideologische beleving van de onderzeetak van de Duitse Kriegsmarine. Gefilmd met een revolutionair camerasysteem voor de krappe ruimte door de Duitse cameraman Jost Vacano, dan al bekend van zijn films met Paul Verhoeven: Soldaat van Oranje, Spetters. De Nederlandse regisseur, die ook in Hollywood met Vacano bleef werken (Robocop), noemde Das Boot in 2011 in de Volkskrant nog ‘de beste oorlogsfilm ooit’. Das Boot doorbrak het begin jaren tachtig laag hangende plafond voor de Duitse oorlogsfilm en groeide uit tot een mondiale hit. Gelauwerd door de critici, geëerd met zes Oscarnominaties. De film voerde Petersen naar Hollywood, waar de West-Duitser zich in de jaren negentig met veel succes bekwaamde in de betere formulefilm. In the Line of Fire, met Clint Eastwood als beveiliger van de president. Outbreak, met Dustin Hoffman als viroloog. En Air Force One, met Harrison Ford als de ideale actie-president. In het volgende decennium had de Duitser in 2000 nog een kolossale hit met zijn spectaculaire zeil-thriller The Perfect Storm, om na het wat stijve spektakel Troy (met Brad Pitt als de Griekse held Achilles) ook zichzelf teleur te stellen met de geflopte rampenfilm Poseidon. In zijn Hollywood-thrillers hechtte Petersen aan rechtgeaarde helden en duidelijke scheidslijnen tussen goed en fout. Volgens hemzelf een reactie op het ‘morele vacuüm’ van zijn naoorlogse jeugdjaren in Duitsland, waarin de oorlogsschuld taboe was. De in 1941 in Emden geboren Petersen werd als cineast in spe gevormd door de in de jaren vijftig over Duitsland uitgestorte Amerikaanse filmoogst. Na zijn theaterstudie en opleiding aan de filmacademie werkte hij in de jaren zeventig onder meer voor de dan net opgestarte misdaadserie Tatort. Ook regisseerde Petersen Die Konsequenz, een filmbewerking van de autobiografische roman over het leven van de homoseksuele acteur Alexander Ziegler, waarvan de televisie-uitzending in 1977 gehinderd werd door de Duitse omroep: men vond het onderwerp te controversieel. ‘Zo veel regisseurs hebben die ene film’, zei Petersen eens over het belang van het daarna opgenomen Das Boot voor zijn carrière. ‘De titel die alles voor je heeft veranderd en waar mensen voor altijd over zullen praten. Ik heb het geluk dat ik die film heb.’ Toch telt zijn film-cv nóg zo’n al decennia lang opduikende en stevig in de popcultuur genestelde klassieker, nu weer in de populaire tv-serie en jarentachtigode Stranger Things: The NeverEnding Story, Petersens verfilming van de Duitse fantasy-jeugdroman van Michael Ende. Door diverse critici gefileerd bij de release in 1984, omwille van de wisselvallige special effects en de voor een jeugdfilm tamelijk neerslachtige toon, maar gekoesterd door generaties kinderen. Na een hiaat van tien jaar keerde Petersen terug naar Duitsland voor de regie van zijn laatste speelfilm, de misdaadkomedie Vier gegen die Bank uit 2016. Komedie was een genre waarvoor Petersen de Engelse taal toch niet machtig genoeg was, zo vond hij zelf. De regisseur had alvleesklierkanker. Hij overleed in zijn huis in Los Angeles, omringd door zijn familie.||https://www.volkskrant.nl/cultuur-media/regisseur-wolfgang-petersen-hechtte-aan-rechtgeaarde-helden-en-duidelijke-scheidslijnen-tussen-goed-en-fout~bcfb924b/
2022-08-17||Le sommet des dieux bevat mooie klimscènes en wordt vlot verteld, maar is wel wat schematisch ★★★☆☆||In 1924 bereikte bergbeklimmer George Mallory al of niet als eerste de top van de Mount Everest. Hij stierf een paar honderd meter onder de top. Of dat op de heen- of terugweg was, is onbekend; de fotocamera die hij bij zich had, is nooit teruggevonden. In de Franse animatiefilm Le sommet des dieux vormt de mogelijke vondst van Mallory’s camera het startpunt van een verhaal over een andere, fictieve klimmer, de Japanner Habu. De film, gebaseerd op een Japanse roman die eerder al tot een populaire manga werd bewerkt, lijkt vooral een zoektocht naar het heilige vuur van klimmers: wat zoeken zij toch op moordzuchtige bergtoppen? Het antwoord ligt voor het grijpen in deze doeltreffend geanimeerde film, maar blijft net buiten bereik. De mooie klimscènes en de vlotte vertelwijze met veel flashbacks verhullen het wat schematische, soms ongeloofwaardige scenario.||https://www.volkskrant.nl/cultuur-media/le-sommet-des-dieux-bevat-mooie-klimscenes-en-wordt-vlot-verteld-maar-is-wel-wat-schematisch~bacec844/
2022-08-17||38 migranten zaten een week vast op een onbewoond eiland tussen Griekenland en Turkije||Internationale media en mensenrechtenorganisaties zaten de Griekse regering enkele dagen achter de vodden op zoek te gaan naar de 35 Syriërs en 3 Palestijnen. De zoektocht verliep volgens Griekenland moeilijk: de groep migranten zou zich aan de Turkse kant van het eiland bevinden. Turkije wilde juist van hen af. Mensenrechtenorganisaties als Human Rights 360 en de Griekse Raad voor Vluchtelingen vinden dat Athene niet vrijuit gaat bij de kwestie. Locatiegegevens (een migrant had een telefoon bij zich) maakten duidelijk dat de mensen wel degelijk op Grieks grondgebied waren. ‘We zijn onderdeel van een pingpongwedstrijd tussen twee landen die ons niet willen hebben’, zei de vrouw in een audio-opname via Whatsapp. Naar eigen zeggen leefde de groep (22 mannen, 9 vrouwen en 7 kinderen) een week van voedselresten, noten en modderig water uit de rivier. Wonderwel zei de Griekse migratieminister Notis Mitarachi deze week dat de migranten het ‘heel goed’ maken. Toch kan de periode op het eiland niet anders dan een humanitair drama worden genoemd. Een 5-jarig kind stierf, waarschijnlijk als gevolg van een schorpioenenbeet. Ankara houdt zich publiekelijk totaal afzijdig in de kwestie. Volgens Griekenland is het kind op Turkse grond gestorven. Daarnaast zouden de migranten hebben verklaard dat ze in Turkije gearresteerd waren en door Turkse autoriteiten naar het eiland waren gebracht. Dat zou een schending van internationaal mensenrecht zijn. Wetshandhavers hebben het recht om hun grenzen te beschermen, maar mogen geen migranten die eenmaal binnen zijn het land uitzetten. Veel onderzoekers wijzen erop dat veel Europese landen, bij uitstek Griekenland, zichzelf ook schuldig maken aan zulke illegale ‘pushbacks’. Grenstoezichthouder van de Europese Unie Frontex staat het oogluikend toe en is er zelfs bij betrokken, bleek eind juni in een uitgelekt rapport van de Europese antifraudedienst Olaf.||https://www.volkskrant.nl/nieuws-achtergrond/38-migranten-zaten-een-week-vast-op-een-onbewoond-eiland-tussen-griekenland-en-turkije~bd7e9f93/
2022-08-17||Romkom Hart op de juiste plek is een slappe, smakeloze hap ★☆☆☆☆||Ja hoor, alweer een Nederlandse romkom met het woordje ‘hart’ in de titel. Trendwatcher Eve (Stijn Fransen) maakt het uit met haar ontrouwe vriend Ricardo (Jasper Demollin), maar vergeet in Hart op de juiste plek dat hun centraal gelegen Rotterdamse top-appartement niet van haar is, maar van hem. Vanwege de krapte op de woningmarkt trekt ze weer in bij haar moeder (Irene Moors), in het knusse Brabantse dorp uit haar jeugd waar ze blijkbaar al een jaar of tien niet meer is geweest. Waar familievetes en pasgeboren kalfjes de sfeer bepalen, de kerkklok symbolisch zwijgt en Eve’s jeugdliefde Luuk (Jan Versteegh) taxi rijdt in een oldtimer. Wat een slappe, smakeloze hap, van de irritante personages en voorspelbare verhaalwendingen tot het karikaturale contrast tussen stad en platteland.||https://www.volkskrant.nl/cultuur-media/romkom-hart-op-de-juiste-plek-is-een-slappe-smakeloze-hap~bf2cfb82/
2022-08-17||Lowlands is een soort Donbas (Vietnam, voor de oudere lezers. De slag aan de Somme, voor nog oudere)||Mijn jongste zoon gaat naar Lowlands. ‘Leuk’, zei ik. ‘Trek bergschoenen aan, want het wordt vast modderig.’ Ik ben nooit op Lowlands geweest, maar uit decennialange berichtgeving is mij bijgebleven dat het er altijd regent en dat Jimi Hendrix nooit kwam opdagen, zelfs niet toen hij nog leefde. ‘Bergschoenen?!’, riep mijn zoon spottend. ‘En een paraplu’, zei ik nog, maar hij was al de straat op, om pindakaas te kopen (‘met twee potten pindakaas naar Lowlands’). En van die eeuwig verse witte kadetjes. En vuilniszakken, paracetamol, oordoppen en babybillendoekjes. En liters wodka. En plastic flessen, om die wodka in te doen. Lowlands, zo bleek, is een soort Donbas. (Vietnam, voor oudere lezers. De slag aan de Somme, voor nog oudere lezers.) Een survival of the fittest, maar dan zonder bergschoenen want the fittest dragen sicke patta’s, een vintage bloesje uit de jaren ’90, een geel vissershoedje en eventueel een vuilniszak, maar zeker geen bergschoenen. Fuck de modder. Je moet, zo vertelde mijn zoon, heel vroeg komen om een goede plek voor je tent te bevechten, waar de kans zo klein mogelijk is dat hij vertrapt wordt door al te opgezweepte fans van The Arctic Monkeys. Er staan lange rijen voor de douches (vandaar de babydoekjes), het eten is onbetaalbaar (vandaar de pindakaas), de drank ook (vandaar de wodka) Je moet oordopjes in omdat je anders niet kunt slapen van de herrie die mensen nu eenmaal maken op een straf mengsel van coke, xtc en Jägermeister (wat is er geworden van wierook, bodypainting en vloeistofdia’s?). Dat is allemaal nogal wat, voor een joch dat doorgaans tot twee uur ’s middags uitslaapt, lang in bad zit, en ontbijt met ijsgekoelde frisdrank en verse bammetjes filet americain van de bioslager. Een doos hardgekookte eieren zou hij meenemen, want die zijn heel voedzaam, had hij gehoord. ‘Blijft dat drie dagen goed?’, vroeg ik me hardop af. ‘Je kunt ook gewoon thuis blijven en gezellig een plaat opzetten van The Arctic Monkeys...’ maar mijn zoon wuifde me weg als een vlieg en telde zijn flessendoppen. Het is, zo vertelde hij, verboden om de concerten te bezoeken met een afgesloten fles. Ook ter plekke kun je consumpties alleen zonder dop kopen. Waarom? Omdat mensen anders gaan smijten met volle flessen, en elkaar verwonden. (Een charmante festivaltraditie, ooit begonnen op een concert van Iggy Pop.) Zelf dopjes meenemen was dus het devies, want met een open fles danst het niet zo lekker, in de mosh pit. ‘Slim!’ zei ik. ‘Maar niet góóien met die fles, hè?’ En dan hadden we het nog niet eens over drugs gehad.||https://www.volkskrant.nl/mensen/lowlands-is-een-soort-donbas-vietnam-voor-de-oudere-lezers-de-slag-aan-de-somme-voor-nog-oudere~be69bf46/
2022-08-17||Het Transparantieteam maakt negatieve feiten zo transparant, dat ze oplossen||Het Transparantieteam is een communicatie- & adviesbureau, gespecialiseerd in het zo transparant maken van uw bedrijf of ministerie dat het onzichtbaar wordt en u kunt doen wat u wilt zonder dat iemand het ziet. Wie echt transparant is kan ongestoord zijn of haar gang gaan. Het Transparantieteam is niet goedkoop, maar dat komt doordat we vrijwel helemaal bestaan uit oud-journalisten die na jaren sappelen ook weleens willen weten hoe het voelt om in een Tesla te rijden en een koophuis te bezitten. De medewerkers van het Transparantieteam snappen dankzij hun achtergrond in de journalistiek heel goed hoe makkelijk een bedrijf of ministerie door feiten in diskrediet gebracht kan worden gebracht. Oplossen is de oplossing, is ons devies. Wij zorgen er voor dat eventuele negatieve feiten die over u of uw organisatie naar buiten komen, zo transparant worden, dat ze vanzelf oplossen. Mocht het om wat voor reden ook niet lukken u onzichtbaar te maken, dan helpen we u graag de beeldvorming een zetje de juiste kant op te geven. Soms is het verstandig daar vroegtijdig mee te beginnen Zo hebben we samen met de petrochemische industrie het tv-programma Tankstationhouder zoekt sekswerker ontwikkeld. Tankstationshouders staan nog niet bekend als de meest gezellige mensen, maar wij gaan laten zien dat ze diep van binnen ook behoefte hebben aan intimiteit. Door hun gevoelige kant te tonen gaat het zeker lukken sympathie te kweken voor deze bijzondere beroepsgroep. In Tankstationhouder zoekt sekswerker gaan ieder seizoen acht tankstationhouders uit heel Nederland op zoek naar een adequate sekswerker, met wie ze een uur mogen doorbrengen in een hotelkamer. De kijker krijgt zo een kijkje in het hart van de tankstationhouders. Het programma zal, zo kunnen we nu al bekend maken, worden gepresenteerd door Yvon Jaspers, die eerder een soortgelijk programma maakte om sympathie te kweken voor een beroepsgroep die toen al problemen met haar imago voorzag. Yvon gaf bovendien meteen aan dat ze bereid is tegen een flinke vergoeding wat voor werk ten behoeve van wie dan ook te doen. Daarmee is ze niet alleen geschikt om namens de petrochemische industrie tankstationhouders in een gunstig daglicht te stellen, het schept ook een band met de sekswerkers die uiteindelijk gekozen gaan worden door de eenzame tankstationhouders. Behalve Tankstationhouder zoekt sekswerker werkt het Transparantieteam momenteel ook aan het programma Minister-president zoekt maatje.||https://www.volkskrant.nl/cultuur-media/het-transparantieteam-maakt-negatieve-feiten-zo-transparant-dat-ze-oplossen~be4b53f5/
2022-08-17||De elektriciteit viel uit, het restaurant kon nog wel frituren maar niet meer bakken||Eindelijk begon de herfst, het regende en het was zestien graden. We hadden ervoor naar het noorden van Maine moeten rijden, tot Moosehead Lake. Her en der werd je gewaarschuwd voor overstekende elanden, al wat we zagen was een hert. ’s Avonds viel de elektriciteit uit in het stadje Greenville, zodat ze in restaurant Kelly’s Landing nog wel konden frituren maar niet meer konden bakken. Elektriciteitsuitval kwam hier vaker voor. Waarom er op de generator wel gefrituurd maar niet gebakken kon worden begreep ik niet, misschien moest ik vaker koken. Op een boot die over het Moosehead Lake voer vertelde een vrouw van eind vijftig dat ze uit Maine kwam, ze was opgegroeid zonder elektriciteit. Ze zei: ‘We waren arm maar we wisten het niet, dus was het goed zo.’ Ongeveer tegelijkertijd bezocht de FBI Trumps landgoed, op zoek naar geheime documenten. Amerika kent ruwweg drie niveaus van geheime documenten: classified, secret en top secret. Sommige van de in beslag genomen documenten waren gemerkt als TS, Top Secret. Naast informatie over atoomwapens, bevatten de documenten informatie over Roger Stone en over Macron. Dat laatste kreeg relatief weinig aandacht. Wat voor informatie over Macron bewaakt Amerika als geheim, waarom nam Trump die mee? Overigens is het de normaalste zaak van de wereld dat bondgenoten elkaar bespioneren. Uitkijkend over Moosehead Lake dacht ik aan Trumps voormalige strateeg Bannon, die had beweerd dat het oorlog was, en aan Trump als spion. De ontmanteling van de staat en zijn instituten is het eerste doel van de trumpisten, ook de Nederlandse trumpisten. Daarna volgt de noodtoestand, waarmee een andere, namelijk totalitaire staat zijn intrede doet. Dat is de end game, het spel dat extreemrechts en extreemlinks met elkaar verbindt. Maar over Moosehead Lake waaide een aangenaam briesje en bestond de end game uit gefrituurde vis.||https://www.volkskrant.nl/mensen/de-elektriciteit-viel-uit-het-restaurant-kon-nog-wel-frituren-maar-niet-meer-bakken~b6dc7461/
2022-08-17||Het verdwijnen van het kleinschalige boerenland betekende het einde van de ortolaan. Keert het vogeltje ooit nog terug?||Soorten verdwijnen en verschijnen, inderdaad, maar dat de ortolaan uit Nederland is verdwenen zegt toch wel iets meer. Met Boena van Noorden, die als bioloog werkzaam is bij de provincie Limburg, loop ik over een zandpad, ergens tussen Grubbenvorst, Lottum en Horst, in Noord-Limburg, in agrarisch gebied. Van Noorden herinnert zich nog het moment dat hij hier was in het broedseizoen in 1993, op de fiets, zijn zoontje van 2 zat in het fietsstoeltje. Ze zagen twee ortolanen. ‘Mijn zoontje had natuurlijk geen benul, maar ik zei: dit is het laatste paartje, onthoud dat.’ Het bleek inderdaad het laatste paartje te zijn. In de jaren daarna werden af en toe nog vergeefs roepende mannetjes gezien, maar succesvolle voortplanting bleef uit. In de Achterhoek, dat andere voormalige bolwerk voor de akkervogel, gebeurde ongeveer tegelijkertijd hetzelfde. In 1998 was de ortolaan definitief uitgestorven als broedvogel in Nederland. Jaren geleden sprak ik Van Noorden al eens over de ortolaan, omdat hij het dramatische einde van de vogel in Limburg, als liefhebber en onderzoeker, op de voet had gevolgd. Ik hoorde toen weemoed aan de andere kant van de telefoonlijn. Van Noorden vertelde hoe hij vroeger maar het dorp uit hoefde te fietsen om ortolanen te zien en te horen. Hij sprak van mooie zomeravonden in het landschap van zijn jeugd. Met roggeveldjes, eikensingels, zandpaden, kleine bosjes, houtwallen en kruidenrijke bermen, en dan die prachtige zang van de akkervogel, die klonk vanuit zowat elke zomereik die hij passeerde. En als je dan zo’n ortolaan zag, in het zonlicht, als die kleuren van vooral het mannetje helemaal goed uitkwamen, het groene kopje, de gele keel, de roze snavel, de gele oogring, de oranjebruine onderkant, nu ja, dat was schitterend. Maar dat alles was dus niet meer. Nu lopen we hier, in het gebiedje dat Hoogheide heet, op mijn verzoek, omdat ik me probeer voor te stellen hoe het was toen hier nog minimaal twintig paartjes ortolanen een territorium hadden. En eigenlijk om in te schatten of er nog kansen zijn dat de ortolaan ooit als broedvogel terugkeert. Misschien wel omdat ik nog nooit een ortolaan heb gezien. Met een beetje verbeelding is het voor te stellen hoe het landschap hier ooit was; de zandpaden en de eikensingels zijn er in ieder geval nog. Vanuit die zomereiken foerageerden de ortolanen, en het waren hun zangposten. De ortolaan komt in het Atlantische klimaat, zoals in Nederland, alleen voor op de arme (en warme) zandgronden. Het vogeltje uit de familie van de gorzen is een grondbroeder die in heel West-Europa altijd in het graan heeft gebroed, vooral in roggevelden. En rogge, zegt Van Noorden, stond hier tot in de jaren vijftig bijna overal, het was eigenlijk het enige gewas dat je goed kon verbouwen op deze arme zandgrond. Het was de tijd dat voornamelijk de bodem bepalend was voor welk gewas er verbouwd kon worden. De ortolaan kwam met name voor in het oosten van het land, met bolwerken rond Westerwolde, Groningen, in Drenthe, de Achterhoek en Midden- en Noord-Limburg. Als ze in het voorjaar aankwamen uit hun overwinteringsgebieden in Afrika vonden ze direct dekking in de aanwezige winterrogge. Ze aten zaden, en later, in het broedseizoen, leefden ze van insecten. Ortolanen zijn ook plaatstrouw, zoals dat heet. Ze komen, of kwamen, ieder jaar terug naar hetzelfde broedgebied. Hier maakten ze dus hun nesten, op de grond, tussen de rogge. Goed, de zandweg, het is al heel wat dat die nog is behouden, zegt Van Noorden. Maar dan de gewassen, links en rechts van het weggetje: boomkwekerijen, snijmaïs, nog meer sierteelt, stukken met plastic bedekt land waaronder we courgettes vermoeden. Her en der stukken geel gekleurde grond, tussen de gekweekte boompjes – hier zijn de kruiden effectief bestreden met glyfosaat. ‘De ortolaan heeft hier echt niets meer te zoeken’, stelt Van Noorden vast. ‘Een kansloze zaak.’ Dat geldt voor deze hele regio, die ooit het grootste bolwerk van de ortolaan was. Je zou de ortolaan een slachtoffer kunnen noemen van de uitvinding van kunstmest. Die maakte het mogelijk dat ook op de arme gronden andere gewassen verbouwd konden worden. Dat gebeurde, vanaf 1945, almaar intensiever. Het verhaal is deels bekend; de schaalvergroting, de ruilverkavelingen, de mechanisatie, de monoculturen, de opkomst van de vee-industrie en de bulkproductie voor de export. Bosjes en houtwallen werden opgeruimd, het gebruik van bestrijdingsmiddelen werd de normale praktijk. Onkruiden verdwenen en daarmee de insecten, nieuwe graanrassen hadden een hogere stengeldichtheid. Hier, in Noord-Limburg, tiert ook de sierteelt nu welig. Van Noorden: ‘Je kunt hier tegenwoordig bijna alles telen. Als je maar voldoende kunstmest, bestrijdingsmiddelen en water gebruikt.’ De doodsteek voor de ortolaan was de introductie van de snijmaïs, halverwege de jaren zestig. Van Noorden schreef dat al eens op, in het vakblad Limosa van Sovon Vogelonderzoek, in 1999, net na het uitsterven van de ortolaan in Nederland. Daarbij stond een veelzeggend grafiekje, waarin een eeuw agrarisch grondgebruik werd weergegeven. Het areaal aan rogge in Nederland bedroeg in 1900 nog meer dan 200.000 hectare (ongeveer de grootte van de provincie Limburg), in 2000 was dat gedaald tot zowat nul. Het areaal snijmaïs daarentegen steeg sinds de jaren zeventig van zowat nul tot meer dan 200.000 hectare. Meer dan een provincie vol snijmaïs telt Nederland nu, een complete provincie ingeruimd voor voer voor de vee-industrie, in plaats van voedsel voor mensen. Een ramp, in ieder geval, voor de ortolaan – en voor veel andere boerenlandvogels, zoals de verwante grauwe gors, maar ook de veldleeuwerik. Maïs is ongeschikt om in te broeden of in te foerageren, en wordt zwaar bewerkt in de tijd dat de ortolaan arriveert, of arriveerde – het is arm aan kruiden en insecten. De welbekende ‘muren’ van maïs bepalen nu het landschap, vooral op de Nederlandse zandgronden, vooral in deze tijd van het jaar. Het begin van het einde van de ortolaan in Noord-Limburg viel samen met het begin van de interesse voor vogels bij de jonge Boena van Noorden. Hij werd in de jaren tachtig actief in de Nederlandse Jeugdbond voor Natuurstudie (NJN) en in de vogelwerkgroep van de organisatie. Van Noorden besloot samen met een vriend om de ortolaan beter in kaart te brengen en te onderzoeken. ‘We dachten: als we iets willen doen tegen de achteruitgang moeten we wel feiten hebben.’ Maar ze werden ingehaald door die feiten. Van Noorden: ‘Het komt erop neer dat ik de ortolanen heb gevolgd tot de laatste snik.’ Zijn ortolanen mooi, vroeg schrijver Koos van Zomeren zich in die laatste jaren af, toen hij ze, ‘nu het nog kon’, voor het eerst zag? En hij noteerde: ‘Schoonheid wordt gevoed door zeldzaamheid. Wat dat betreft staat de ortolaan nu vrijwel aan de top. (...) Nog een paar jaar zal de ortolaan almaar mooier worden, dan in schoonheid sterven.’ Van Noorden zag dat uitsterven onder zijn ogen plaatsvinden. Dat gebeurde met horten en stoten. In de periode dat de laatste ortolanen uit het cultuurlandschap verdwenen, verschenen ze opeens op heidevelden in de buurt. Het waren dezelfde ortolanen, ‘zijn’ ortolanen. Dat hoorde hij aan het ‘zangdialect’ van de vogels. Dat ortolanen dialecten hebben, was toen al bekend. Ortolanen in de Achterhoek klinken anders dan die in Limburg. Het is een verschijnsel dat vaker voorkomt bij vogels die zeer plaatstrouw zijn. Dat de Limburgse ortolanen kilometers aflegden om op de heide te komen, was uitzonderlijk. Wat er is gebeurd, vermoedt Van Noorden: ‘Ze zagen bij terugkomst uit Afrika dat hun voormalige broedgebied ongeschikt was geworden, en zijn het toen gaan proberen op de heide.’ Uit arren moede, kun je zeggen. Van Noorden had even hoop dat de ortolanen op de heide zouden ‘aanslaan’, maar dat gebeurde niet. Er werden een paar territoria afgebakend, zonder dat het leidde tot een nest. Een paar jaar lang werden er nog eenzaam zingende mannetjes gezien, maar er meldden zich geen vrouwtjes meer. Heel af en toe wordt er tegenwoordig nog een ortolaan gezien of gehoord in Limburg, tijdens de vogeltrek, als de ortolanen op weg zijn naar Scandinavië, waar nog wel populaties zijn. En soms meldt zich dan een mannetje in zo’n voormalig broedgebied, alsof het genetisch is ingebakken. Vergeefs zingt hij dan soms een paar dagen, zegt Van Noorden. ‘Het leidt nooit tot iets. Er meldt zich geen vrouwtje, of hij komt zelf tot de conclusie: dit is een waardeloze biotoop, hier komt geen vrouwtje voor naar de grond. En dan vliegt hij weer verder.’ Wat in Nederland gebeurde, gebeurde elders in Europa ook, in meer of mindere mate. Ook in België verdween de ortolaan als broedvogel. In Finland, Noord-Spanje, Bulgarije en Polen, en in andere Oost-Europese landen, komen nog wel populaties voor, maar eigenlijk ging het overal hard achteruit. De dichtstbijzijnde populatie bevindt zich nu in Oost-Duitsland. In Frankrijk kun je de ortolaan in de winter tegen een fikse prijs in sommige restaurants op je bord aantreffen. Tijdens de najaarstrek worden er naar schatting ieder jaar zo’n dertigduizend illegaal gevangen in Zuidwest-Frankrijk. De ortolaan geldt als delicatesse – de voor de najaarstrek flink opgevette ortolanen schijnen niet te versmaden te zijn, zeker als ze levend in armagnac worden verdronken en vervolgens in de oven worden geroosterd. Van Noorden denkt niet dat de jacht veel invloed heeft gehad op het verdwijnen van de soort in Nederland en België, maar het hardnekkige Franse gebruik frustreert wel de beschermingsmaatregelen elders in Europa. Het is niet alles kommer en kwel vandaag: we worden nog verrast door een veldje met gerst. En door het leven dat er toch nog is, in en onder de eiken. De geelgors, familielid van de ortolaan, zingt her en der en poseert ook in volle glorie op een takje in het zonlicht. De geelgors heeft als voordeel boven de ortolaan dat hij ook in greppels, struiken en heggen broedt, dat maakt hem minder kwetsbaar. Zeker, Van Noorden stelt zich weleens voor dat hier weer wuivend goudgeel rogge zou staan. De ortolaan past volgens hem in een rijtje boerenlandvogels dat te lijden heeft gehad onder het verdwijnen van het kleinschalige boerenland, en de bijbehorende graangewassen. ‘Dat omkeren kan alleen als er op Europees niveau iets verandert.’ Een sprankje hoop ontstaat nu de vee-industrie onder druk staat, en er door de oorlog in de Oekraïne meer behoefte is aan het verbouwen van granen voor mensenvoedsel in Nederland. Maar de ortolaan krijg je daarmee voorlopig niet terug. Van Noorden: ‘Dat heeft ook met die plaatstrouw te maken. De dichtstbijzijnde populatie zit op honderden kilometers afstand. Pas als het met die populaties goed gaat, en ook de omgeving geschikt wordt, zal de ortolaan gaan opschuiven. En dan kan het nog wel vijftig jaar duren voordat de ortolaan hier terug is. Maar goed, vijftig jaar is natuurlijk niets in de geologische tijdschaal. En verder weet je het natuurlijk nooit.’ En dan zien we een relict uit het verleden. In de berm, tussen de zandweg en een maïsveld, staan een paar stengels graan. En als we goed kijken, foto’s maken en determineren, blijkt: het is rogge. Hier, in dit vergeten stukje berm heeft de plant zijn zaadjes nog weten te verspreiden. Het is veelzeggend dat we het beschouwen als een bijzondere waarneming.||https://www.volkskrant.nl/wetenschap/het-verdwijnen-van-het-kleinschalige-boerenland-betekende-het-einde-van-de-ortolaan-keert-het-vogeltje-ooit-nog-terug~bd0cfe05/
2022-08-17||De ambtenaar kop van Jut maken? Dat kan dit land zich niet permitteren||In juni 2022 heeft minister voor Armoedebeleid, Participatie en Pensioenen Carola Schouten een plan bekendgemaakt voor een ingrijpende herziening van de Participatiewet. Daarin is sinds 2015 de bijstand geregeld. Doel is te komen tot een wet ‘met een menselijker maat’. Volgens de minister is de geldende Participatiewet met de beste bedoelingen opgesteld maar te strikt geformuleerd. Strenge normstelling is in de wet verankerd, er zijn geen of weinig uitzonderingen op mogelijk, er is voor de uitvoerende ambtenaren onvoldoende speelruimte om tot goede oplossingen te komen. Een ambitieus en veelbelovend voornemen. Bij één aspect daarvan willen wij hier nader stilstaan. Het plan van de minister illustreert dat de oplossing van problemen met onze grote wettelijke stelsels vooral moet worden gevonden door wijziging van wetgeving. Ons land kent veel grote en ingewikkelde stelsels die steeds moeilijker uitvoerbaar zijn. Dat leidt soms tot ernstige misstanden, met de toeslagenaffaire als duidelijkste voorbeeld. Burgers blijken in de stelsels de weg volledig kwijt te raken, de stelsels bieden soms geen oplossing voor specifieke problemen en de ruimte voor aanpassing in uitzonderingsgevallen is zeer beperkt, zoals regelmatig door de rechter wordt bevestigd. De vinger wijst daarbij dikwijls, ook in het politieke debat, naar de ambtelijke dienst. De ambtenaren krijgen het verwijt dat ze veel te bureaucratisch zijn, veel te streng de letter van de wet toepassen, veel te veel gericht zijn op het voorkomen van misbruik en fraude. Ruimte voor de ambtenaren om zich te verdedigen is er niet, en er zijn weinig mensen die het in het openbaar voor hen opnemen, ook niet in de politiek. Soms willen politici zelfs dat wordt overgegaan tot vervolging van ambtenaren. Demotivatie van de ambtelijke dienst ligt dan ook meer dan ooit op de loer. Ongetwijfeld is er zo nu en dan het nodige aan te merken op het management van de ambtelijke dienst of op het gedrag van individuele ambtenaren. Maar het plan van minister Schouten illustreert dat de hoofdoorzaak van de problemen niet daar ligt, maar bij de wetten die de ambtenaren moeten uitvoeren. De toeslagenaffaire had niet hoeven te ontstaan als er niet zo’n gecompliceerd wettelijk stelsel was gemaakt en het maken van uitzonderingen door ambtenaren niet in de wet aan banden was gelegd. Het geldt voor veel uitvoeringsproblemen: de ambtelijke dienst voert toegewijd maar ook stipt uit wat in de wet staat en wat ministers conform die wet aan de ambtelijke dienst opdragen. Ons land mag zich gelukkig prijzen met een ambtelijke dienst die over het algemeen loyaal is en hoge kwaliteit levert. Misschien is de ambtelijke dienst slachtoffer geworden van die loyaliteit, in een poging soms het onmogelijke toch mogelijk te maken, in een poging om onuitvoerbare opdrachten toch uit te voeren. De Nederlandse ambtelijke dienst zal niet gauw weigeren om iets te doen, misschien speelt dat ook een rol. De politiek speculeert er vaak op dat die ambtelijke dienst het uiteindelijk wel zal oplossen. De kern van het probleem, te weten slechte wetgeving, wordt daarbij echter uit het oog verloren. Het resultaat, de stapeling van krakende stelsels en de groeiende onuitvoerbaarheid in combinatie met de onderwaardering van de ambtelijke dienst, kan een voor het functioneren van onze maatschappij gevaarlijk mengsel veroorzaken. Wij pleiten daarom voor het op gang brengen van een aantal bewegingen, à la hetgeen minister Schouten heeft gedaan. Ten eerste: kijk vooral naar de wetgeving zelf en niet alleen naar de ambtenaren die die wetten moeten uitvoeren. En dan niet vrijblijvende voornemens om ‘meer aandacht te geven aan uitvoerbaarheid’ maar daadwerkelijke wetgevingsstappen die de hoogste prioriteit krijgen. Geef daarbij de ambtelijke dienst veel meer eigen ruimte om in bijzondere gevallen tot oplossingen te komen. In plaats van de ambtenaren volledig aan banden te leggen. Ten tweede: benadruk dat ambtenaren ‘nee’ kunnen en moeten zeggen tegen onuitvoerbare politieke voornemens. Dat vermogen is afgezwakt, het lijkt ook niet meer op prijs te worden gesteld. Het is tegenwoordig de rechter geworden die na afloop van een vastgesteld beleid ‘nee’ zegt. Veel beter zou zijn als in een voorafgaand stadium ambtenaren die rol hadden gespeeld. Ten derde: maak het normaal dat ambtenaren in het openbaar en in een vroeg stadium hun professionele, inhoudelijke oordeel over bijvoorbeeld uitvoerbaarheid kenbaar kunnen maken. De zogenaamde ‘Oekaze-Kok’ , waarbij rijksamtenaren geen rechtstreeks contact mogen hebben met Kamerleden, heeft er, bedoeld of onbedoeld, in toenemende mate toe geleid dat het gezicht van ambtenaren niet (meer) te zien is en hun expertise alleen intern beschikbaar is. Afschaffen van die Aanwijzingen zal bovendien getuigen van vertrouwen in de ambtenaren. Ten vierde: koester de ambtelijke dienst en investeer daar in. Niet door de ambtelijke dienst enorm te laten groeien, zoals nu gebeurt, in een poging om door extra ambtenaren de onuitvoerbaarheid te maskeren of de ergste gevolgen te verhelpen. Maar door te investeren in enerzijds kwaliteit en anderzijds waardering. De voor de ambtelijke dienst verantwoordelijke minister zou hiervan een prioriteit moeten maken, de vakministers zouden in voorkomende gevallen pal voor hun ambtenaren moeten staan, en dat niet alleen intern maar ook naar buiten. Het gemak waarmee op het ogenblik geld wordt uitgegeven aan externe bureaus springt in het oog, de daarvoor geldende normen worden ruimschoots overtreden. Dat geld zou beter kunnen worden besteed aan de kwaliteit van de ambtelijke dienst. Ten vijfde: kijk ook eens naar de wetgeving op het gebied van de ambtenaren en de ambtelijke dienst. We hebben net de harmonisatie van de ambtelijke rechtspositie gehad. Maar het resterende wettelijk stelsel voor de ambtelijke dienst is nog steeds heel armetierig, met vooral veel gebods- en verbodsbepalingen en aandacht voor bijzaken. Het bevat echter geen positief geformuleerde ambtelijke waarden, geen wettelijke basis voor een Algemene Bestuursdienst, geen duidelijk regime voor topambtenaren, geen onafhankelijke Public Service Commissioner zoals een aantal landen kent. Ambtenaren hebben weinig vrienden en zijn een graag gezochte zondebok als er wat misgaat. Ook als de oorzaak niet bij hen ligt maar in politiek bepaald beleid en wetgeving. Dat demotiveert de ambtelijke dienst en leidt tot vergroting van het wantrouwen in de overheid. Dat kunnen we ons als land niet permitteren.||https://www.volkskrant.nl/columns-opinie/de-ambtenaar-kop-van-jut-maken-dat-kan-dit-land-zich-niet-permitteren~b2951831/
2022-08-17||Stuurs zwaaide hij met het wierookvat alsof hij muggenverdelger verspreidde||Soms zie je opeens hoe de geschiedenis verdergaat. Dat overkwam me tijdens het afscheid van mijn hoogbejaarde tante. Het vond plaats in een katholieke kerk in Brabant. Enigszins weemoedig was ik erheen gegaan. Mijn familie was niet erg gelovig, maar in mijn kinderjaren werden grote gebeurtenissen nog wel in de kerk gevierd. Ik herinnerde me de rituelen, de gezangen, de combinatie van verveling en verbondenheid, en het wonderlijke gevoel dat God van bovenaf op me neerkeek. Na zo’n mis werd er uitvoerig gegeten, gedronken en gepraat. De ergste wanklank vormde een oudoom die na een bruiloft aangeschoten in de vijver was gevallen. Toch kwam aan het kerkbezoek geleidelijk een eind. Er was geen sprake van diepe religieuze conflicten, we gingen gewoon niet meer. Belangrijke momenten vierden we voortaan op onze eigen manier, net als zovele anderen. Inmiddels is meer dan de helft van de Nederlanders niet meer gelovig, zoals het Sociaal Cultureel Planbureau laatst constateerde. Tijdens de begrafenis van mijn tante hoopte ik een reis terug in de tijd te maken. Maar de kerk was amper gevuld, het geringste geluid weerkaatste in de hoge ruimte. Niemand bleek de regels van een katholieke mis nog te kennen. Onduidelijk was wanneer we moesten gaan staan of zitten, zodat er bij ieder nieuw onderdeel een onhandig gestommel uitbrak. Aan de priester hadden we niet veel. Dat was een man uit India. Het was een raadsel waarom juist hij de begrafenis leidde. Had hij in India iets misdaan en was hij door het Vaticaan voor straf naar deze uithoek van de wereld gezonden? Of was hij hier gekomen in een vlaag van overmoed, veronderstellend dat hij het volk wel weer in de banken zou krijgen? Of was het personeelstekort zo nijpend dat zelfs achter het altaar een buitenlandse uitzendkracht stond? Hoe het ook zij, de priester handelde met zichtbare tegenzin. Als hij ooit door enig geloof werd gedreven dan had hem dat verlaten. Waarschijnlijk had iemand zijn preek fonetisch voor hem uitgeschreven, want hij las de tekst monotoon voor als een spraakrobot. Een aardig woord over mijn tante kon er niet af, omdat zijn taalbeheersing daarvoor tekortschoot. Stuurs deelde hij de hosties uit en zwaaide met het wierookvat alsof hij muggenverdelger verspreidde. Het theater dat ik me van vroeger herinnerde was verdwenen. Wat restte was een handvol mensen dat een scenario probeerde op te voeren dat ze grotendeels vergeten waren en waarvan ze niet meer begrepen wat ze er ooit in hadden gezien. Misschien bestaan er nog parochies waar gelovigen vol overtuiging luisteren naar een ouderwetse meneer pastoor, die hen persoonlijk kent en echt kan aanspreken. Maar ik vrees dat de begrafenis van mijn tante de stand van zaken in de katholieke kerk in Nederland beter illustreert. Ik was terechtgekomen in de poldervariant van de Netflix-series The Young Pope en The New Pope van Paolo Sorrentino, over twee pausen op zoek naar een missie. Gehuld in fantastische gewaden, te midden van de mooiste kunstschatten ter wereld, omringd door onderdanige soortgenoten, voeren ze perfecte rituelen uit zonder die nog te doorvoelen. Ze zijn als beoefenaren van een oud ambacht. Aardige folklore voor gelegenheden, maar geen beroep meer voor moderne mensen. Kunnen ze er niet beter de brui aan geven? Na lang nadenken daalt een van hen af naar het volk, dat smachtend op hem heeft gewacht en zich door hem laat omhelzen. Als hij sterft, wordt hij opgevolgd door een nederige klerk die altijd in de catacomben van de macht heeft verkeerd. En zie daar het inzicht dat ik kreeg, mede dankzij Sorrentino: het katholicisme zal niet verdwijnen. Omdat het in andere delen van de wereld nog wel bestaat – en ze ons van daaruit weer zal proberen te bekeren. Maar ook omdat er gebeurt wat er altijd gebeurt als de charismatische leiders verdwijnen: dan komen de technocraten en de uitzendkrachten. En zij zullen het instituut nog heel lang voortzetten - tot er een nieuwe ster aan het firmament verschijnt. Mirjam Janssen is historicus en journalist.||https://www.volkskrant.nl/columns-opinie/stuurs-zwaaide-hij-met-het-wierookvat-alsof-hij-muggenverdelger-verspreidde~b4d1feb1/
2022-08-17||Opinie: Trump brengt nationale veiligheid in gevaar door lak te hebben aan regels die ik als  Amerikaanse ambtenaar al kreeg ingeprent||De recente FBI-inval bij de Amerikaanse ex-president Donald Trump in Mar-a-Lago is ronduit verbijsterend. Hoewel er andere strafrechtelijke onderzoeken en afzettingsprocedures tegen eerdere presidenten hebben plaatsgevonden, is dit de eerste keer dat er een inval is gedaan in een presidentiële residentie om te zoeken naar mogelijke overtredingen van de federale wetgeving in Amerika. En met een goede reden: de ex-president heeft, zoals het zich nu laat aanzien, de wet overtreden aangaande de omgang met vertrouwelijke informatie. Afgezien van de romantisering in Hollywood-films en de creativiteit die filmmakers tonen aangaande de CIA en de FBI is de geheimhouding van vertrouwelijke informatie binnen de Amerikaanse regering een uiterst serieuze zaak. Veel instanties in Amerika die zich bezighouden met nationale veiligheid hanteren verschillende classificaties van vertrouwelijke informatie: Secret (S), Top Secret (TS) enTop Secret-Secret Classified Information (TS-SCI). Deze laatste categorie is een speciale classificatie voor materiaal dat gegevens bevat van specifieke personen die als bron fungeren van zeer geheime informatie. Mocht deze informatie in verkeerde handen vallen, dan kunnen de personen in kwestie worden gedood. Om de striktheid in omgang met vertrouwelijke informatie in Amerika te illustreren, hierbij een voorbeeld: jaren geleden was ik beleidsanalist bij het ministerie van Buitenlandse Zaken in Washington D.C. Mijn belangrijkste taak was om een verbinding te onderhouden tussen het ministerie van Buitenlandse Zaken en de relevante congrescommissies over beleids- en begrotingskwesties, met name met betrekking tot Afrika en het Midden-Oosten. Ik maakte deel uit van een team dat topfunctionarissen moest inlichten en voorbereiden op getuigenissen voor congrescommissies. Om te worden aangenomen bij het ministerie van Buitenlandse Zaken en de juiste veiligheidsmachtiging te krijgen was niet eenvoudig. En zou het ook nooit mogen zijn. Zo werden er talloze vraaggesprekken gevoerd met mezelf, vrienden en familieleden om te bewijzen dat ik een stabiel karakter had om op de juiste manier met vertrouwelijke informatie om te gaan. Ik moest uitgebreide financiële informatie verstrekken en ook bewijzen dat ik nooit was gechanteerd of had gewerkt met een buitenlandse organisatie die mogelijk de Verenigde Staten zou kunnen ondermijnen. Dit proces, zelfs voor mijn niveau, was een klus die maanden in beslag nam. Toen ik eenmaal was aangenomen, moest ik trainingen volgen over hoe met dergelijke geheime informatie om te gaan, zelfs binnen de grenzen van een beveiligde faciliteit zoals de afdeling waar ik werkte. We hadden allemaal kluizen in onze kantoren, waar geheime informatie bewaard moest worden. We moesten lange codes onthouden. ’s Nachts moesten we echt elk stukje geheime documentatie in ons kantoor achter slot en grendel bewaren. Elke avond voerden Amerikaanse militairen een ‘veiligheidsonderzoek’ uit. Als er ergens vertrouwelijk materiaal op een bureau lag, kreeg men één waarschuwing. Er volgde geen tweede waarschuwing; in plaats daarvan werd je op non-actief gesteld en volgde ontslag. Briefings met vertrouwelijke informatie op Capitol Hill waren lang en inspannend. Deze briefings werden gehouden in zogeheten SCIF’s (Sensitive Compartmented Information Facility), beveiligde kamers zonder ramen verspreid over Capitol Hill. Dit zijn dezelfde kamers waar veel leden van het Congres zich verborgen hielden tijdens de rellen van 6 januari 2021. Voorafgaand aan deze briefings moesten we al onze elektronische apparaten inleveren. We mochten geen aantekeningen maken tijdens deze briefings, die soms wel 4 tot 5 uur duurden. Met name dit laatste vormde een extra uitdaging aangezien het aan ons was om van alle gesprekken, opmerkingen en informatie een vertrouwelijk rapport op te stellen. In die periode was ik geen hoge ambtenaar. Ik was gewoon een van de medewerkers. Toch was het ook voor mij het allerbelangrijkst om zorgvuldig met de vertrouwelijke informatie om te gaan. Voor de president zou dat belang zelfs hoger moeten zijn, aangezien de president belast is met nationale veiligheidszaken. Het gegeven dat, zoals nu blijkt, president Trump niet alleen geheime documenten uit een beveiligd complex verwijderde, maar tevens besloot om ze in zijn kantoor, een hotel, te bewaren is wellicht net zo verbijsterend als de FBI-inval zelf. Het feit dat de FBI in staat was om bij Trump in een kluis in te breken, betekent namelijk dat elke ervaren crimineel ditzelfde voor elkaar had kunnen krijgen in Mar-a-Lago. Trumps arrogante houding ten opzichte van de omgang van strikt vertrouwelijke informatie toont aan dat hij geen respect heeft voor de Amerikaanse nationale veiligheid. Zijn gedrag brengt zelfs de hele natie in gevaar.||https://www.volkskrant.nl/columns-opinie/opinie-trump-brengt-nationale-veiligheid-in-gevaar-door-lak-te-hebben-aan-regels-die-ik-als-amerikaanse-ambtenaar-al-kreeg-ingeprent~b73877f0/
2022-08-17||Zweden maken zich op voor een ‘donkere en koude winter’||‘Is Zweden een ontwikkelingsland?’, vroeg de krant Dagens Industri zich onlangs af. Het financiële dagblad somde een aantal van ‘s lands problemen op. De criminaliteit neemt toe, de Zweden moeten door personeelstekorten meer dan een half jaar wachten op een nieuw paspoort en – het grootste probleem – het elektriciteitsnetwerk dreigt het komende winter te begeven. Onlangs bleek dat de autoriteiten rekening houden met stroomtekorten in het dichtbevolkte zuiden van het land. Svenska Kraftnät, de netwerkbeheerder, zal op dagen dat het nodig is in verschillende gebieden een uur lang de stroom afsluiten. Vooral huishoudens worden geraakt. Ziekenhuizen en andere vitale dienstverleners blijven wel aangesloten. ‘Dat verwacht je niet in een modern land’, noteerde de krant Göteborgs-Posten. De schuld ligt maar deels bij de Russische invasie in Oekraïne. Binnen Europa is afgesproken het elektriciteitsverbruik de komende tijd met 15 procent te verminderen om de afhankelijkheid van Rusland terug te dringen. Tegelijkertijd moet de export op niveau blijven om andere landen van stroom te voorzien. Maar dat is niet het hele verhaal. Het zuiden van Zweden kan op koude, windstille dagen niet genoeg elektriciteit produceren om in de behoefte te voorzien. De windturbines leveren dan niet voldoende stroom en er zijn onvoldoende andere bronnen. Bovendien heeft Zweden een pijnlijk capaciteitsgebrek om elektriciteit van noord naar zuid te transporteren. ‘Ons elektrische systeem was dertig jaar geleden aanzienlijk robuuster’, concludeerden hoogleraar kernfysica Jan Blomgren en elektriciteitsexpert Svenolof Karlsson in de krant Dagens Nyheter. ‘Sindsdien hebben we elektriciteit stopgezet die het hele jaar het klokje rond blijft draaien (voornamelijk kernenergie) en vervangen door elektriciteitsproductie die onvoorspelbaar is (voornamelijk windenergie).’ Volgens de twee experts is het dan ook ‘duidelijk dat de crisis voornamelijk door de politiek wordt veroorzaakt.’ Wat meespeelt is dat de Zweedse regering in 2014 besloot geleidelijk aan te stoppen met kernenergie. In de jaren daarna werden vier van de twaalf Zweedse reactoren gesloten. In 2016 kwam de regering terug op het kernenergiebeleid. Plannen voor nieuwe centrales zijn er evenwel nog niet. Nu Zweedse huishoudens kampen met torenhoge energieprijzen én de stroom ook nog eens dreigt uit te vallen, klinkt de kritiek dat de kernreactoren te vroeg zijn uitgezet. De (liberale) krant Expressen spreekt van een ‘zelfdestructief’ energiebeleid. ‘Er is geen wondermiddel waarmee we het probleem op korte termijn kunnen oplossen. Maar het is des te belangrijker dat Zweden de uitbreiding van nieuwe energie versnelt - zowel kernenergie als offshore windenergie.’ Ook Dagens Nyheter vindt dat Zweden meer continu leverende energiebronnen nodig heeft, maar roept in haar commentaar op nu eerst de elektriciteitsconsumptie omlaag te brengen. ‘De grimmige waarheid is dat Zweedse consumenten zich moeten aanpassen.’ Met de verkiezingen op komst (11 september) is dat geen populair geluid. Verschillende politieke partijen lanceerden de afgelopen weken juist voorstellen om consumenten te compenseren voor de stijgende prijzen. Dagens Nyheter heeft daar geen goed woord voor over. ‘Om de Zweden op deze manier te stimuleren om dezelfde hoeveelheid stroom te gebruiken als voorheen, wanneer er naar verwachting minder wordt geleverd, is ronduit onverantwoord.’ De krant roept op slimme manieren te vinden om op elektriciteit te besparen, zoals het bedrijfsleven aansporen zuiniger te zijn en te stoppen met belastingvoordelen aan elektriciteit slurpende datacenters. De krant doet ook een beroep op lezers: ‘Ramen, deuren en kieren afdichten, voordat de winter komt.’ Of het genoeg is om straks stroomuitval te voorkomen, dat is de vraag. De krant Göteborgs-Posten weet het wel. ‘Het wordt donker en koud.’ Jeroen Visser is correspondent in Stockholm. Verbetering: In een eerdere versie van dit artikel stond dat er de komende jaren nieuwe kernreactoren worden gebouwd in Zweden. Dit klopt niet en is gecorrigeerd.||https://www.volkskrant.nl/columns-opinie/zweden-maken-zich-op-voor-een-donkere-en-koude-winter~b1b8903b/
2022-08-17||Chemiebedrijf Avantium in Delfzijl gaat op grote schaal plantaardig, ‘duurzamer’ PEF-plastic produceren||Avantium zegt, na tien jaar research, pionier te zijn met deze fabriek voor plantaardig plastic. Het bedrijf werkt aan een concept om op grote schaal furaandicarbonzuur (FDCA) uit plantaardige suikers te winnen, een belangrijke bouwsteen voor PEF-plastic. ‘Vanaf 2024 zal de consument zien dat PEF geen sprookje is, maar een commerciële realiteit’, aldus Tom van Aken, ceo van Avantium. PEF heeft als voordeel dat het volledig is te recyclen en daardoor het afvalprobleem van de ‘plastic soep’ kan verkleinen. ‘PEF is plantaardig, er komt aan de productie geen druppel aardolie te pas zoals wel het geval is bij de productie van PET-plastic’, zegt Van Aken. ‘Wij maken geen gebruik van fossiele brandstoffen en stoten minder CO2 uit. PEF is veel duurzamer dan de conventionele plastics. Daarmee leveren we een bijdrage aan een schoner milieu.’ In december maakte Avantium bekend dat met een kapitaal van 192 miljoen euro de financiering van de fabriek rond was. In april gingen op Chemiepark Delfzijl 700 palen de grond in. Eind 2023 moet de fabriek zijn voltooid, waarna in 2024 de productie van FDCA voor PEF-plastic kan worden gestart. ‘Voor het eerst in de geschiedenis van de chemische industrie maakt een klein bedrijf een nieuw soort plastic’, zegt Van Aken. ‘De bouw van de fabriek is een doorbraak. We hebben het concept ontwikkeld in een laboratorium en vervolgens getest in een proeffabriek op het oude DSM-terrein in Geleen. Daar hebben we de techniek geoptimaliseerd.’ Tot de opening van de fabriek in Delfzijl eind volgend jaar wil Avantium de orderportefeuille zoveel mogelijk vullen. Coca-Cola en Danone doen al mee sinds de pioniersfase ‘om te kijken of PEF-plastic ook voor flessen is te gebruiken’, zegt Van Aken. Samen met het Franse luxeconcern LVMH onderzocht Avantium of PEF-plastic geschikt is voor verpakkingen van parfum en make-up. Woensdag maakte Avantium bekend dat dit Franse bedrijf achter merken als Givenchy, Christian Dior en Acqua di Parma PEF-plastic gaat afnemen voor de verpakkingen. Ze voegen zich in een rij van grote ondernemingen als Carlsberg, bottelaar Refresco – van Wicky-limonade – en het Belgische verpakkingsbedrijf Resilux. Het Japanse chemiebedrijf Toyobo en de Amerikaanse folieproducent Terphane gaan de plantaardige ingrediënten afnemen om zelf in licensie PEF te maken. ‘We willen de wereld veroveren door grote merken aan ons te binden’, zegt Van Aken. Bij de presentatie van de halfjaarcijfers meldde Avantium naast een groeiende omzet tevens een verlies van 17,3 miljoen euro vanwege de investering in de nieuwe fabriek. De beleggers reageerden enthousiast, met een koersstijging van 13 procent behoorde Avantium woensdag tot de winnaars op de Amsterdamse beurs. Om het productieproces te versnellen, wil Avantium licenties gaan uitgeven, zodat ook andere bedrijven PEF-plastic gaan produceren. Van Aken: ‘Met patenten wordt onze technologie beschermd, alleen met een licentie van Avantium kun je een fabriek bouwen voor PEF-plastic. Het gaat wel nog jaren duren. Maar we willen wereldwijd de verpakkingsmarkt veranderen.’ Niet iedereen is overtuigd van het revolutionaire karakter van het PEF-plastic. In december 2021 constateerde Harmen Spek van de Plastic Soup Foundation in een artikel voor het vakblad Food + Agribusiness dat ‘het wonderplastic PEF geen oplossing is voor de plasticsoep’. Volgens Spek is onduidelijk of PEF-plastic biologisch afbreekbaar is. ‘PEF kan even desastreus uitpakken voor het milieu als traditionele plasticsoorten.’ Als plantaardig plastic breekt PEF ‘honderd keer sneller af’ dan PET-plastics, voglens Van Aken. ‘Het afbreken is ook afhankelijk van fysieke omstandigheden zoals de temperatuur. We doen er veel onderzoek naar. En zelfs een fles met met een afbreektijd van een paar jaar is oneindig veel beter dan een fles die zevenhonderd jaar in de natuur ligt en microdeeltjes blijft verspreiden.’ De Plastic Soup Foundation stelt dat PEF alleen een meerwaarde heeft wanneer het oneindig kan worden hergebruikt. Recyclen blijft dan ook belangrijk voor Avantium, aldus Van Aken. ‘Hergebruik van oude fles of verpakking is efficiënter dan telkens nieuwe grondstoffen te gebruiken. PEF-plastic staat model voor de circulaire economie.’||https://www.volkskrant.nl/economie/chemiebedrijf-avantium-in-delfzijl-gaat-op-grote-schaal-plantaardig-duurzamer-pef-plastic-produceren~bdbec2ae/
2022-08-17||Libanese gijzelnemer weer op vrije voeten, bank trekt aangifte in||Een grote menigte had zich dinsdagochtend verzameld voor het Paleis van Justitie in Beiroet om steun te betuigen aan Hussein. Ze eisten zijn onmiddelijke vrijlating en blokkeerden een grote weg in het centrum van Beiroet. ‘We blokkeren de straat, we willen hem nu op vrije voeten’, zei een van zijn advocaten tegen de krant The National. De demonstranten konden kort daarna tevreden naar huis. Een rechter tekende namelijk voor Husseins vrijlating nadat de bank de aangifte, die ze vrijdag had gedaan, introk. Mogelijk komt er nog wel een gerechtelijk onderzoek en moet hij nog langskomen voor ondervraging. ‘We hopen dat dit niet zal voorkomen dat hij de rest van het geld op zijn rekening krijgt’, aldus zijn andere advocaat. Hussein begon vorige week donderdag een gijzeling in een bankfiliaal in Beiroet, gewapend met een geweer en een busje benzine. Hij wilde geld opnemen om de ziekenhuiskosten van zijn zieke vader te betalen. Libanese banken hebben – op last van de regering – beperkingen opgelegd aan de hoeveelheid geld die rekeninghouders kunnen opnemen, omdat het land kampt met een hevige economische crisis en hyperinflatie. Zes of zeven bankmedewerkers zaten zeker zeven uur vast in het bankfiliaal samen met Hussein, die dreigde om zichzelf en de gijzelaars in brand te steken als hij niet al het geld op zijn rekening op zou mogen nemen. Buiten op straat verzamelde zich een menigte van Libanezen die ook hun woede uitspraken over de economische situatie in hun land en steun betuigden aan de gijzelnemer. Uiteindelijk beëindigde Hussein de gijzeling in ruil voor een deel van zijn geld. Hij werd gearresteerd, maar ging er vanuit dat hij snel vrijgelaten zou worden. Zijn gevangenschap duurde langer dan verwacht, maar voorlopig komt hij goed weg. Kort na zijn vrijlating ging er een foto rond op sociale media van Hussein met zijn zieke vader. ‘Hij is nu bij zijn familie en rust een beetje uit. Er is geen aanklacht tegen hem en hij is een vrij man’, vertelt zijn broer Atef aan Reuters. Hassan Halawi, manager van het bankfiliaal waar de gijzeling plaatsvond, wilde niet reageren op de vraag of Hussein vervolgd zou moeten worden. Maar bij de bank ‘accepteert niemand wat er is gebeurd’, aldus Halawi. Begin vorige week staakten bankmedewerkers nog omdat ze klaar waren met de ‘schadelijke en populistische situaties’ die zich steeds vaker voordoen met boze spaarders in bankfilialen.||https://www.volkskrant.nl/nieuws-achtergrond/libanese-gijzelnemer-weer-op-vrije-voeten-bank-trekt-aangifte-in~bed28050/
2022-08-17||Het indrukwekkende en vitale Alcarràs kweekt begrip voor alle personages ★★★★☆||Een zoektocht tussen allerhande papieren levert niets op. De familie Solé heeft nooit een contract gekregen waarin staat dat ze recht heeft op de grond waar zij perziken teelt. Vroeger werden zulke zaken mondeling geregeld, zegt opa Rogelio: het land werd ooit geschonken als vriendendienst. Nu zitten ze met de gebakken peren. De nieuwe generatie landeigenaren heeft geen boodschap aan oude, nooit vastgelegde afspraken. De perzikenboomgaard moet plaatsmaken voor een zonnepanelenpark. In Alcarràs, een dorp in het binnenland van Catalonië, teelt de familie van filmmaker Carla Simón al generatieslang perziken. Zelf bracht ze er lange zomers door, omringd door ooms, tantes, neven en nichten. De familie Solé lijkt niet precies op haar eigen familie, maar het is duidelijk dat Simón hun leven door en door kent. Alcarràs, haar tweede speelfilm na het fraaie autobiografische drama Summer 1993 (2017), oogt moeiteloos realistisch. Simón castte niet-professionele acteurs uit de omgeving om de omvangrijke Catalaanse familie te spelen. Zij blijken stuk voor stuk natuurtalenten. Behalve een film over de veranderingen op het platteland is Alcarràs ook een verhaal over familierelaties, vol spanningen, liefde, ruzies en verzoening. Iedereen krijgt aandacht: de koppige Quimet, zijn redderende vrouw Dolors, tienerzoon Roger die niet weet waar zijn toekomst ligt, twee tantes die zo hun eigen manier hebben om met conflicten om te gaan. En dan nog een stuk of wat kinderen, oma, en de aangetrouwde familieleden. Knap balanceert Simón dat alles in een actueel maatschappelijk betoog. De kleine Spaanse boeren zitten in de tang: de grote distributeurs houden de prijs van het fruit laag en maken het onmogelijk van de oogst te leven, terwijl speculanten staan te dringen het land op te kopen. Perziken (en één oude koe) lonen niet langer, dat is duidelijk. Maar een baan als onderhoudsmonteur van zonnepanelen, dat is niet waarvoor Quimet heeft getekend, ook al is het minder werk voor meer geld. Zijn zus en zwager kijken er anders tegenaan. Het indrukwekkende en vitale Alcarràs, winnaar van de Gouden Beer op het filmfestival van Berlijn, kweekt begrip voor alle personages: degenen die vasthouden aan het verleden en de snelle aanpassers. Zo is de film veel meer dan een sentimenteel afscheid van een gekoesterde manier van leven. Simón biedt een genuanceerde blik op de ontmanteling van een familiebedrijf – al komen de slotbeelden toch aan als een mokerslag.||https://www.volkskrant.nl/cultuur-media/het-indrukwekkende-en-vitale-alcarras-kweekt-begrip-voor-alle-personages~badc8b50/
2022-08-17||De Volkskrant-huisdichter vanuit de campert (4)||In de campertGooi ik het roer om Mijn nieuwe goeroeHeet Lukas Nelson Hij is de zoon van WillieEn schreef het lied Turn off the newsAnd build a garden Ik ga in de tuin vanDe boerencamping wroeten Ik pluk een pruim of watEn dan komt alles vast goed.||https://www.volkskrant.nl/mensen/de-volkskrant-huisdichter-vanuit-de-campert-4~b3d37f01/
2022-08-17||‘Langzaam komt in Spanje een pijnlijke waarheid voor kleine boerenfamiliebedrijven naar boven’||Ja, zegt filmmaker Carla Simón, ook op het Catalaanse platteland zijn de boeren bijzonder eigenwijs. De perzikboerenfamilie in haar met een Gouden Beer bekroonde drama Alcarràs zet de hakken stevig in het zand. Met een reden: het overzichtelijke, vertrouwde boerenleven staat op het spel als nieuwe grondbezitters de perzikbomen dreigen te vervangen door zonnepanelen. De 35-jarige Spaanse, videobellend vanuit Barcelona, snapt die boereneigenwijsheid goed. De familie in haar film baseerde ze op de familie van haar stiefmoeder. ‘Boereneigenwijsheid komt voort uit het idee dat de boeren onderdeel zijn van een soort verzet. Ze roeien tegen de stroom in, in ieder geval de kleine boeren over wie mijn film gaat. Ze wanen zich onbeschermd door de overheid, worden niet vertegenwoordigd door de politiek. Langzaam komt in Spanje een pijnlijke waarheid voor kleine boerenfamiliebedrijven naar boven: een relatief klein stuk land dat je met je familie bewerkt is geen houdbaar bedrijfsmodel meer. Spijtig, want het land wordt tijdens de hele geschiedenis van de mensheid al zo bewerkt.’ ‘Ik weet te weinig van de Nederlandse situatie om een vergelijking te maken, maar in Spanje gaat het om de kleine bedrijven die in hun voortbestaan worden bedreigd. Mensen móéten de straat op om hogere prijzen voor hun producten af te dwingen. Het is het bekende probleem van de grote vissen die de kleintjes opeten. Ik hoop dat de toenemende vraag naar biologische landbouwproducten een oplossing voor de kleine boeren kan zijn.’ Wie kijkt naar de twee films die Simón heeft gemaakt, bekruipt het gevoel te bladeren door haar persoonlijke, bewegende fotoalbum. Haar fraaie autobiografische coming-of-agefilm Summer 1993 (in 2017 in Berlijn bekroond als beste debuut in de jeugdfilmsectie) baseerde ze op de periode waarin haar beide ouders overleden aan de gevolgen van aids. Simón, toen 6 jaar oud, belandde bij familie in Garrotxa, ten noorden van Barcelona. Alcarràs baseerde ze op het leven van de perzikboerenfamilie van haar stiefmoeder. ‘Alcarràs is qua plot minder waarheidsgetrouw dan mijn debuut, maar de wereld in de film is echt. Mijn co-scenarist en ik brachten een paar zomers door op de boerderij van mijn ooms om zo getrouw mogelijk te kunnen schrijven. Ik moet een plek kunnen voelen om er goed over te kunnen schrijven.’ ‘Wat huiverig, ook al ben ik familie. Hier op het platteland missen ze geregeld de verbinding met de rest van het land. Ze herkennen zich niet in de verhalen die schrijvers of filmmakers vertellen. De eerste reactie is toch: ze zullen ons wel weer uitlachen. Het duurde even, maar dat gevoel verdween gelukkig.’ ‘Zeker als je niet uit de omgeving komt, zoals mijn hele crew, valt de schoonheid op. Het land is vlak, de lucht oogt daardoor reusachtig. Het is eenvoudig om je te vergapen aan zonsondergangen. We deden in het begin daarom kijkoefeningen: de schoonheid is dáár (ze wijst in de verte), maar ónze schoonheid is hier (ze wijst naar de directe omgeving). De emotie van de personages had altijd prioriteit.’ ‘Hoop zit in kleine dingen. De jonge jongen die stelt dat hij graag de overstap naar biologische landbouw maakt, bijvoorbeeld. Maar het gebrek aan hoop is vooral mijn verbeelding van wat er leeft onder de boeren in Alcarràs: ze hebben écht geen hoop op betere tijden. Ze raden hun kinderen inmiddels af om in hun voetsporen te treden. Jordi Pujol Dolcet, de acteur die de eigenwijze Quimet speelt, vonden we tijdens een boerenprotest. Tijdens die demonstratie leerde ik dat de boeren vechten voor iets wat wellicht buiten hun bereik ligt, ook al wensen ze niets meer dan een eerlijke prijs voor hun producten. Ik zag ook weinig jonge mensen tijdens die demonstraties: in alles lijkt het voortbestaan van de kleine boer te eindigen.’||https://www.volkskrant.nl/cultuur-media/langzaam-komt-in-spanje-een-pijnlijke-waarheid-voor-kleine-boerenfamiliebedrijven-naar-boven~b31f97c6/
2022-08-17||Nederlandse economie groeit fors: 2,6 procent||Dit blijkt uit een eerste, voorlopige berekening van het Centraal Bureau voor de Statistiek (CBS). Met een groei van 2,6 procent doet Nederland het beduidend beter dan de omliggende economieën, zoals Duitsland (0,0 procent), Frankrijk (0,5 procent) of het Verenigd Koninkrijk (min 0,1 procent). De meeste analisten houden er rekening mee dat de Nederlandse economie eind dit jaar onvermijdelijk in een recessie zal schieten, zoals in de Verenigde Staten al het geval is, waar de economie al twee kwartalen krimpt. Volgens de meest gangbare definitie is er sprake van een recessie wanneer de economie twee kwartalen achter elkaar slinkt. ‘De laatste weken zijn er veel zorgen geuit over een mogelijke recessie, maar de cijfers van vandaag laten zien dat daar nu geen enkele sprake van is’, merkt CBS-hoofdeconoom Peter Hein van Mulligen op. Dankzij de riante groei zal de Nederlandse economie pas op haar vroegst eind dit jaar een recessie beleven. Ten opzichte van het tweede kwartaal van vorig jaar groeide de Nederlandse economie zelfs met 5,3 procent. Dat een recessie onvermijdelijk lijkt, ligt aan vele rampen die de wereldeconomie momenteel plagen: de hoge inflatie, de oorlog in Oekraïne, de energiecrisis, de spanningen rondom Taiwan, de op de loer liggende eurocrisis door de stijgende rente, de mogelijke wederopleving van corona. Van deze ellende is in de cijfers over het tweede kwartaal nog geen spoor te bekennen. Consumenten gaven afgelopen lente liefst 7 procent meer uit dan een jaar eerder, geld dat vooral naar horeca, cultuur, recreatie en vervoer ging. Dit had ook te maken met het feit dat in het tweede kwartaal van 2021 nog coronamaatregelen golden, en in het tweede kwartaal van dit jaar niet meer. Daarnaast profiteerde de economie van een hausse aan investeringen in onder meer machines, vliegtuigen, bedrijfsgebouwen, software en schepen. De uitgaven van consumenten lagen in juni wel wat lager dan de maanden ervoor. Hoewel ze ruim 14 procent meer spendeerden aan diensten – denk aan telefoonabonnementen, verzekeringen, maar ook bezoekjes aan de kapper, een restaurant of een voetbalwedstrijd – gaven ze juist 8 procent minder uit aan duurzame goederen, zoals auto’s, of meubels, vloerbedekking en andere woninginrichting dan het jaar ervoor. Deze cijfers zijn gecorrigeerd voor inflatie. Handel, vervoer en horeca waren het tweede kwartaal de bedrijfstakken in bonis, evenals uitzendbureaus, reisorganisaties en andere zakelijke dienstverleners. Nog beter zelfs boerden de branches cultuur, sport en recreatie, met een groei van liefst 40 procent. De overheid hield daarentegen juist de hand meer op de knip: de overheidsuitgaven lagen bijna een procent lager dan een jaar eerder. Dat heeft te maken met het coronavirus, constateert het CBS: de overheid hoefde minder te investeren in bijvoorbeeld coronatesten en vaccinaties. De werkgelegenheid steeg in het tweede kwartaal met 94 duizend banen ten opzichte van de eerste drie maanden van dit jaar. Ook de krapte op de arbeidsmarkt nam verder toe, waardoor werkgevers nog meer moeite doen om hun vacatures in te vullen. De tweede berekening van de groeicijfers, doorgaans 85 dagen na afloop van een kwartaal gepresenteerd, leidt dikwijls nog tot correcties. Zo dacht het CBS aanvankelijk dat de Nederlandse economie in de eerste drie maanden van dit jaar tot stilstand was gekomen, want de ‘groei’ bedroeg 0,0 procent. Later bleek er toch een bescheiden plus van 0,4 procent te zijn geboekt.||https://www.volkskrant.nl/nieuws-achtergrond/nederlandse-economie-groeit-fors-2-6-procent~bc34d97b/
2022-08-17||Protestactie in Albergen bij beoogde locatie asielzoekerscentrum||Bij het protest, dat tot middernacht duurde, waren volgens regionaal dagblad Tubantia voornamelijk jongeren aanwezig. De krant spreekt van ‘honderden betogers’, de NOS houdt het op ‘zeker tientallen’. Er werd een protestbord aan de gevel van het hotel bevestigd met de tekst: ‘Albergen zegt nee tegen azc!’ Ook werd er vuurwerk afgestoken bij het protest en scandeerde de menigte: ‘Azc, weg ermee’. De politie hoefde uiteindelijk niet in te grijpen en even na middernacht vertrok het grootste deel van de betogers weer. De meeste demonstranten vinden dat het hotel in Albergen geen geschikte plek is voor een azc. Ook waren er betogers aanwezig die ontevreden zijn over de totstandkoming van het besluit. Het kabinet heeft een vergunning verleend voor de opvang van asielzoekers, zonder akkoord van de gemeente Tubbergen. Landhotel ’t Elshuys, waar de vluchtelingen zullen worden gehuisvest, is al gekocht door het Centraal Orgaan opvang asielzoekers (COA). In het hotel kunnen naar verwachting zo’n driehonderd vluchtelingen worden opgevangen. Staatssecretaris Eric van der Burg (Asiel) noemt de toekenning van een opvangplek met dwang in een Kamerbrief ‘een uitzonderlijke stap’. Vorige week maakte het ministerie van Justitie en Veiligheid bekend het heft in eigen hand te nemen bij asielopvang als gemeenten tegenstribbelen. Tubbergen is de eerste ‘weigergemeente’ waar het Rijk actie onderneemt. Van der Burg zegt dat zijn ministerie, het COA en de gemeente Tubbergen sinds april gesprekken voeren met elkaar, maar dat het niet lukte om tot een bestuurlijk akkoord te komen. Een gemeente aanwijzen voor asielopvang is dan normaal gesproken niet mogelijk. Maar door het kabinetsbesluit kan het COA zogeheten ‘omgevingsvergunningen’ vragen aan het kabinet. Die kunnen afwijken van het bestemmingsplan van de gemeente. Andere gemeenten zullen volgen, waarschuwt de staatssecretaris. Door de crisis in onder meer Ter Apel kan het kabinet niet anders dan dwang toepassen, schrijft hij. ‘De nood is heel hoog. Zonder maatregelen komen we in oktober duizenden opvangplekken tekort.’ Het instrument waarnaar Van der Burg grijpt, is een algemene juridische noodgreep en niet per definitie bedoeld voor asielopvang. Uiteindelijk wil de staatssecretaris een eigen wet voor zijn plan. Binnenkort stuurt hij een voorstel naar de Tweede Kamer.||https://www.volkskrant.nl/nieuws-achtergrond/protestactie-in-albergen-bij-beoogde-locatie-asielzoekerscentrum~b6ba3b1e/
2022-08-17||Liz Cheney, luis in de pels van Trump, verliest Republikeinse voorverkiezing in thuisstaat Wyoming||Cheney (56) had het al vaak gezegd: als haar kritiek op Donald Trump haar ondergang als Congreslid zou betekenen, dan was dat maar zo. En dinsdag was het inderdaad zover. Tijdens de Republikeinse voorverkiezing in Wyoming verloor Cheney, met slechts 29 procent van de stemmen. Tegenstander Harriet Hageman won met 66 procent. Tegen een achtergrond van Amerikaanse vlaggen, hooibalen en een uitgestrekt weiland hield Cheney nadat haar verlies bekend was geworden een vurige toespraak. ‘Ik houd van onze partij, maar nog meer van mijn land’, zei ze. ‘Als we de samenzweringen en de leugens niet veroordelen, dan zullen de verantwoordelijken ermee wegkomen.’ Dan zal ‘Amerika nooit meer hetzelfde zijn’, aldus Cheney. Hoewel Cheney in november niet meer zal terugkeren in het Huis van Afgevaardigden, is haar politieke carrière naar verwachting niet voorbij. Cheney zinspeelde op een gooi naar het presidentschap in 2024. ‘Nu begint het echte werk’, zei ze tijdens haar speech. ‘De grote, oorspronkelijke voorvechter van onze partij, Abraham Lincoln, werd verslagen bij de verkiezingen voor de Senaat en het Huis, maar won daarna de belangrijkste verkiezing van allemaal.’ De komende maanden zal ze de knoop doorhakken, zei ze woensdag op nieuwszender NBC. Cheney is een van de prominentste critici van oud-president Donald Trump binnen de Republikeinse partij. Zij sprak zich uit tegen zijn leugens nadat hij de presidentsverkiezingen had verloren, stemde na de Capitoolbestorming van 6 januari 2021 voor zijn afzetting en is tevens vicevoorzitter van de parlementaire commissie die onderzoek doet naar wat zich op die dag in Washington heeft afgespeeld. Daar werd ze dinsdag door de kiezer voor gestraft. Terwijl het Cheneys missie is geworden om Trump voor altijd uit het Witte Huis te houden, werd het de afgelopen maanden zijn doel om haar te weren uit het Congres. Bij de Republikeinse voorverkiezingen van dinsdag schaarde hij zich daarom achter Cheneys tegenkandidaat Hageman. Dat Hageman Trump in het verleden ‘racist’ en ‘xenofoob’ had genoemd, maakte niet uit – zij had Trump nodig en hij haar. Cheney komt uit een Republikeins nest: haar vader is Dick Cheney, die tweemaal vicepresident was onder George W. Bush. Sinds 2016 vertegenwoordigt ze de kiezers van het dunbevolkte Wyoming in het Huis van Afgevaardigden. Wyoming is een van de conservatiefste staten van de Verenigde Staten; 70 procent van de kiezers stemde er in 2020 op Trump. Een paar jaar geleden was Cheney zelf ook nog fan van Donald Trump. Als Congreslid stemde ze met 90 procent van zijn voorstellen mee. Ze is net als Trump tegen een grote overheid en voor het recht op wapenbezit en alle ruimte voor de olie-industrie. Maar toen Trump vorig jaar zonder bewijs bleef volhouden dat de verkiezingszege van Joe Biden op fraude berustte, veranderde Cheneys houding tegenover de oud-president, hoewel ze wist dat ze met kritiek op hem haar eigen politieke carrière in gevaar bracht. ‘Als de prijs van het verdedigen van de grondwet is dat ik mijn zetel in het Huis verlies,’ zei ze vorige maand in The New York Times, ‘dan ben ik bereid om die prijs te betalen.’ Veel andere Republikeinse politici besloten Trump de afgelopen jaren door dik en dun te steunen. Republikeinen die vorig jaar voor Trumps afzetting stemden, ruimen nu net als Cheney het veld. Trump reageerde opgetogen op Cheneys nederlaag. ‘Nu kan ze eindelijk verdwijnen in het politieke niets.’ Cheney zal de komende maanden hoe dan ook nog veel van zich laten horen als vicevoorzitter van de parlementaire commissie die onderzoek doet naar de bestorming van het Capitool. Na een reeks hoorzittingen wordt in het najaar een rapport gepresenteerd.||https://www.volkskrant.nl/nieuws-achtergrond/liz-cheney-luis-in-de-pels-van-trump-verliest-republikeinse-voorverkiezing-in-thuisstaat-wyoming~ba9be7c2/
2022-08-17||Gemeenten maken nauwelijks gebruik van budget voor opvang statushouders in hotels ||Het Centraal Orgaan opvang Asielzoekers (COA) heeft sinds november al geld beschikbaar voor gemeenten om 2.500 statushouders een halfjaar in hotelkamers onder te brengen in afwachting van definitieve huisvesting. Uit een inventarisatie van de Volkskrant blijkt dat slechts 315 statushouders via deze regeling zijn ondergebracht ondanks afspraken met gemeenten om vluchtelingen met een verblijfsvergunning op te nemen. Slechts zestien gemeenten maken momenteel gebruik van de zogeheten Hotel- en accommodatieregeling (HAR). Van de 2.500 beoogde plaatsen zijn er maar 220 bezet; 95 bewoners stroomden eerder al door naar definitieve huisvesting. Gemeenten zijn terughoudend met de regeling omdat statushouders na het halfjaar niet meer kunnen terugkeren naar de COA-opvang in asielzoekerscentra (azc’s). Ook aarzelen hotels statushouders op te nemen uit angst dat andere gasten wegblijven. Het is een gemiste kans, zegt woordvoerder Martijn van der Linden van VluchtelingenWerk Nederland. Door het huizentekort en de recent ingelopen achterstanden bij de Immigratie- en Naturalisatiedienst (IND) moeten statushouders gemiddeld een jaar wachten tot zij door hun toekomstige gemeente een huis toegewezen krijgen. Zodoende verbleven op 1 juli ruim 15 duizend statushouders nog in de overvolle azc’s, eenderde van het totaal aantal bewoners. ‘De 2.500 bedden die vrijkomen als de HAR volledig zou worden benut, kunnen de azc’s enorme verlichting bieden’, zegt Van der Linden. ‘De vrije bedden kunnen gebruikt worden voor vluchtelingen die nu in Ter Apel voor een gesloten hek staan en buiten moeten slapen. Of voor asielzoekers die al wekenlang van sporthal naar tent naar sporthal verkassen, zonder douche of privacy.’ Met de HAR kunnen gemeenten statushouders op kosten van het rijk zes maanden lang hun intrek laten nemen in een hotelkamer, pension, bed and breakfast, stacaravan of andere recreatiewoning. Gemeenten krijgen van het COA een bedrag dat daarnaast voorziet in de kosten van eten en begeleiding voor zes maanden. ‘Het kost gemeenten niks, zegt Van der Linden. ‘Ze krijgen alleen meer tijd om te zoeken naar passende, definitieve huisvesting.’ De gemeenten die wel hotelkamers beschikbaar stellen via de HAR zijn doorgaans tevreden over de regeling. Zo ook Rotterdam, een van de eerste gemeenten die aanspraak maakten op de HAR. Al in december verhuisden 46 statushouders naar een hotel in het centrum. Zij werden begeleid door Stichting Mano, die de statushouders hielp met taallessen en zorgafspraken en activiteiten voor hen organiseerde. Lieke Galbraith, directeur van Stichting Mano, vindt het zonde dat de regeling niet door meer gemeenten wordt gebruikt. Ook de statushouders zelf waren positief. ‘Ze vonden het een verademing dat ze weg mochten uit het azc en alvast hun stad konden ontdekken.’ Een van de redenen dat de regeling op een muur stuit, is de beschikbaarheid van hotels. ‘We zijn een toeristische stad’, zegt een woordvoerder van gemeente Den Haag, waar geen HAR-aanvraag werd gedaan. ‘Het is niet zo dat we eindeloos hotelkamers tot onze beschikking hebben.’ Ook in kleinere gemeenten moet een plek in een vakantiepark of hotel zwaar worden bevochten. Dit ondervond bijvoorbeeld de Limburgse gemeente Horst aan de Maas. Toch wist de gemeente kamers te reserveren. Hotels die bereid zijn plek te maken voor statushouders, proberen naarstig uit de publiciteit te blijven, angstig om de overgebleven kamers niet verhuurd te krijgen. ‘Nee’, antwoordt een manager van een Rotterdams hotel resoluut als haar gevraagd wordt of er tijdelijk statushouders in haar hotel verbleven. Een telefoongesprek later beaamt ze dat haar hotel wel degelijk een tijdje onderdak bood aan vergunninghouders. Zelf heeft ze die periode als positief ervaren, maar ze is bang dat gasten wegblijven als het openbaar wordt. ‘Destijds deed het al fluisterend de ronde in de lobby: wonen hier nou statushouders?’ Ook de uitbaters van het Puttense hotel waar op dit moment vier statushouders uit Syrië en Eritrea wonen, wil niet dat de hotelnaam in de krant komt. Sinds een paar weken woont Imad Alhwish (34) er, die een jaar geleden de oorlog in Syrië ontvluchtte. Een verschil van dag en nacht, zegt Alwhish, wiens vrouw en kinderen nog in Syrië wonen. ‘In de zeven azc’s waar ik heb gewoond, deelde ik een stapelbed in een cel van 1,5 bij 4 meter met iemand die ik niet kende. Nu heb ik een eigen hotelkamer, waar de handdoeken elke dag worden verwisseld.’ Opeens heeft hij privacy en kan hij met vrienden gaan voetballen of naar het strand zonder dat bij de poort te melden. Het doet hem goed, zegt hij, ook in sociaal opzicht. Via een oude vriend uit Syrië die nu in Putten woont, kon hij meteen aan de slag als stukadoor en schilder. ‘Hij helpt mij ook om Nederlands te leren en heeft samen met mij het theorie-examen voor mijn rijbewijs aangevraagd.’ In september begint Alwhish met zijn inburgeringstraject. Gemeenten zijn huiverig van de HAR gebruik te maken omdat de geldstroom van het COA na de zes maanden stopt en ze zelf verantwoordelijk zijn voor de statushouders. ‘Door de krapte op de woningmarkt is het niet altijd zeker dat er na zes maanden passende woonruimte beschikbaar is’, zegt een woordvoerder van de Vereniging van Nederlandse Gemeenten (VNG). ‘Daardoor zijn de risico’s voor sommige gemeenten te groot.’ Borger-Odoorn, een Drenthse gemeente pal naast Ter Apel, besloot het risico toch te nemen om de achterstand op haar taakstelling weg te werken. Nu wonen er acht statushouders in een tijdelijke accommodatie. Garantie op definitieve huisvesting is er nog niet. ‘Er is lef nodig om gebruik te maken van de regeling’, stelt een woordvoerder vast. Verbetering: In een eerdere versie van dit verhaal stond dat Borger-Odoorn een Groningse gemeente is. Dat klopt niet. De gemeente ligt in Drenthe.||https://www.volkskrant.nl/nieuws-achtergrond/gemeenten-maken-nauwelijks-gebruik-van-budget-voor-opvang-statushouders-in-hotels~bd39aa02/
2022-08-17||Kabinet wil vrije artsenkeuze toch inperken||Dit brisante voorstel staat in een concept van het Integraal Zorgakkoord (IZA) dat aan zeventien zorgorganisaties is voorgelegd. Zij kunnen nu reageren op het stuk en bijstelling opperen. Het is de bedoeling dat er op Prinsjesdag een voldragen akkoord ligt dat is verwerkt in de begroting 2023. Het IZA beoogt een reorganisatie van de zorg, met als uitgangspunten dat zorgverleners meer samenwerken en de zorg dicht bij de patiënt beschikbaar is. Een patiënt die nu naar een zorgverlener gaat zonder contract met zijn zorgverzekeraar, krijgt toch een deel van de rekening vergoed. Bij een zogeheten naturapolis ligt die vergoeding rond de 75 procent, bij een voordeliger budgetpolis kan dat lager zijn. Alleen de duurdere restitutiepolis vergoedt altijd alle zorg die onder de polis valt. Het schrappen van de vergoedingsverplichting bij natura- en budgetpolissen wordt het afschaffen van de ‘vrije artsenkeuze’ genoemd. In 2014 sneuvelde een wetsvoorstel daartoe van oud-minister Edith Schippers in de Eerste Kamer. Het kabinet wil nu opnieuw proberen het gebruik van ongecontracteerde zorg tegen te gaan. De belangrijkste hindernis is het ‘verlagen van de vergoeding van niet-gecontracteerde zorg’, alhoewel uit het Integraal Zorgakkoord niet duidelijk wordt met hoeveel. Het voorstel ligt politiek uiterst gevoelig. Van de coalitiepartijen stemde het CDA destijds tegen het voorstel van Schippers. Als de coalitie nu één lijn trekt, hangt het af van de Eerste Kamer of er een meerderheid voor is. Volgend jaar wisselt de senaat van samenstelling. De maatregel om de vrije artsenkeuze tegen te gaan, is onderdeel van een reorganisatie van de zorg. De zorg staat onder spanning, zowel door oplopende kosten als door een tekort aan personeel. Daarnaast is ‘niet alle zorg die wordt geleverd aantoonbaar effectief’, aldus het Integraal Zorgakkoord. ‘Passende’ zorg komt centraal te staan, wat zoveel betekent als  in overleg met de patiënt kijken of een dure ingreep de kwaliteit van leven verhoogt of niet. Om de zorg effectiever te maken, moeten alle zorgverleners in 31 regio’s gaan samenwerken. Die samenwerking wordt cruciaal bij het afsluiten van contracten met zorgverzekeraars en gemeenten die verantwoordelijk zijn voor zorg aan thuiswonende hulpbehoevenden. Verzekerden op hun beurt moeten daarom vooral zorg afnemen van die samenwerkingsverbanden en niet kiezen voor andere, niet-gecontracteerde zorg. Het inperken van de vrije artsenkeuze kan daarbij helpen. Het kabinet wil met het IZA ook de druk op de huisartsen en wijkverpleging verminderen. De werkdruk voor huisartsen en wijkverpleging, de zogeheten eerstelijnszorg, is al hoog en neemt alleen maar toe omdat mensen langer thuis blijven wonen met complexere zorgvragen. De eerstelijnszorg is echter ‘kleinschalig en monodisciplinair’ georganiseerd, waardoor patiënten vaak te maken hebben met meerdere zorgverleners. Die zijn op hun beurt steeds minder bezig met zorgverlening en steeds meer met randzaken, is de analyse in het stuk. Dat moet anders, onder meer door de inzet van ‘(zelf)zorgmiddelen’ via de computer. Ook moeten huisartsen, de ggz en gemeenten – verantwoordelijk voor hulpbehoevenden die zelfstandig wonen – beter samenwerken. De komende twee jaar moet per regio een organisatie worden opgetuigd die dat regelt. Nu zijn huisartsen lang verantwoordelijk voor mensen die op een ggz-wachtlijst staan. ‘Tegelijkertijd zien we’, aldus het IZA, ‘dat de ggz zich nog te vaak richt op relatief lichte hulpvragen die (deels) ook buiten de ggz opgepakt kunnen worden.’ Deze patiënten zijn makkelijker te behandelen en te declareren dan zware, complexe patiënten. Ziekenhuizen moeten meer specialiseren en ook mensen buiten het ziekenhuis behandelen: ‘Dicht bij huis waar het kan, voor de meer eenvoudige specialistische zorg, wat verder van huis voor de hooggespecialiseerde complexe zorg’. De concentratie van ziekenhuiszorg wordt versneld. ‘We kijken in eerste instantie naar complexe oncologische zorg en naar vaatchirurgie. Daar is veel winst te behalen – door hogere volumes in gespecialiseerde ziekenhuizen moet de kwaliteit omhoog.’ Dat kan leiden tot ophef zoals eerder dit jaar over de concentratie van kinderhartchirurgie, waardoor de afdeling in Groningen mogelijk moet sluiten. Hetzelfde geldt voor behandelingen van borstkanker. In een eerdere versie van dit stuk stond dat de afdeling kinderhartchirurgie van het Universitair Medisch Centrum Groningen is gesloten. Een voorstel daartoe wordt echter nog besproken.||https://www.volkskrant.nl/nieuws-achtergrond/kabinet-wil-vrije-artsenkeuze-toch-inperken~bdfdaed3/
2022-08-17||Onzichtbaar Russisch huurlingenleger Wagner knapt nu ook openlijk het vuile werk op voor Poetin||‘Doe je best, jongens!’, zette de Russische militair correspondent Sergej Sreda vorige week op zijn Telegram-kanaal boven enkele foto’s van zijn bezoek aan het hoofdkwartier van het Russische huurlingenleger Wagner in Popasna in de Donbas. Daar was hij ‘als een familielid’ ontvangen, meldde hij. ‘Ze vertelden me enkele vermakelijke verhalen.’ Achteraf denken de Wagnerstrijders met minder plezier terug aan zijn bezoek. Afgelopen weekeinde werd hun basis in Popasna door de Oekraïners aan puin geschoten. Daarbij maakten de Oekraïners dankbaar gebruik van de foto’s van Sreda. Op een daarvan was het adres van het hoofdkwartier in de door de Russen bezette stad te zien: Mironovskaja-straat 12. Het gebouw werd door een Himars-raket van Amerikaanse makelij getroffen. Het is niet bekend hoeveel slachtoffers er zijn gevallen, maar op beelden van na de aanval is te zien hoe gewonden op brancards worden weggedragen. In ieder geval was het een pijnlijke tegenslag voor Wagner, het huurlingenleger dat al jaren als een soort schaduwleger van Rusland fungeert. Exacte cijfers over de omvang van Wagner ontbreken, maar buitenlandse experts schatten het aantal huurlingen op ruim tienduizend, waarvan er momenteel zo’n drieduizend in Oekraïne vechten. Officieel bestaat het niet: het is in Rusland nergens geregistreerd, maar speelt sinds 2014 een belangrijke rol bij gevoelige operaties waaraan het Kremlin liever de handen niet vuil maakt. President Poetin heeft steeds ontkend dat de overheid banden heeft met het schimmige huurlingenleger, dat in handen is van Jevgeni Prigozjin, die wel bekendstaat als ‘de kok van Poetin’. Met hulp van Poetin, die hem een miljardencontract als cateraar van het leger toespeelde, groeide Prigozjin uit tot een vermogend zakenman. Later breidde hij zijn imperium uit met Wagner. Daarvoor had hij de zegen van het Kremlin nodig, dat staat wel vast: officieel zijn dergelijke particuliere paramilitaire bedrijven niet toegestaan in Rusland. Ook Wagners nauwe banden met de GROe, de Russische militaire inlichtingendienst, duiden erop dat het wel degelijk een instrument van de overheid is. Oprichter van het huurlingenleger is Dmitri Oetkin, een voormalige GROe-officier die er, getuige zijn tatoeages, nazisympathieën op nahield. Opvallend is ook dat Wagnerstrijders training krijgen in Molkino, in het zuiden van Rusland, vlak naast een trainingscentrum van de militaire inlichtingendienst. De relatie tussen Wagner en de staat is symbiotisch: het huurlingenleger geeft het Kremlin de mogelijkheid clandestiene militaire operaties uit te voeren waarvoor het iedere verantwoordelijkheid kan ontkennen. Voordeel is ook dat het de verliezen van dergelijke operaties geheim kan houden. Voor Prigozjin is het een commercieel groeimodel. Als dank voor de militaire activiteiten van Wagner helpt het Kremlin hem aan lucratieve contracten in de landen waar het huurlingenleger actief is. Zo beloonde de Syrische president Assad Prigozjins bedrijf Evro Polis met een contract voor de exploitatie van olievelden die Wagner op de opstandelingen en de terreurgroep Islamitische Staat wist te heroveren. Prigozjins schaduwleger kwam voor het eerst in beeld in 2014 bij de inname van het Oekraïense schiereiland de Krim. Naar verluidt maakten Wagnerhuurlingen deel uit van de geheimzinnige ‘groene mannetjes’ die in februari opdoken op het schiereiland en allerlei strategische punten bezetten. In ieder geval gaf het succes van die operatie het Kremlin het idee dat het met Wagner een geweldig instrument in handen had om ‘onzichtbare’ oorlogen te voeren. De Wagner-strijders vochten ook mee toen de pro-Russische separatisten de macht grepen in een deel van de Donbas en de ‘volksrepublieken’ Donetsk en Loehansk uitriepen. Het Kremlin durfde toen nog niet openlijk troepen naar Oekraïne te sturen (al deed Rusland dat heimelijk wel toen de separatisten onder de voet dreigden te worden gelopen door het Oekraïense leger). Na de Donbas sloeg Wagner zijn vleugels uit naar andere gebieden om het Kremlin te helpen zijn strategische ambities te verwezenlijken. Eind 2015 doken de Wagnerstrijders voor het eerst op in Syrië, waar de troepen van president Assad het onderspit dreigden te delven tegen de opstandelingen. Het Kremlin gebruikte Wagner als infanterie, terwijl de Russische strijdkrachten de opstandelingen vooral vanuit de lucht bestookten. De samenwerking verliep niet altijd gesmeerd. Begin 2018 kwam een groot aantal Wagnerstrijders in Syrië om bij Amerikaanse luchtaanvallen, toen zij een kamp van de door de VS gesteunde Syrische Democratische Strijdkrachten (SDF) in de provincie Deir al-Zor aanvielen. De Amerikanen hadden Moskou gevraagd of het om Russische troepen ging, maar Rusland verzekerde dat er geen Russische troepen in het gebied waren, mogelijk om te verhullen dat Wagner daar bezig was met een geheime operatie. Het resultaat was dat honderden Wagnerstrijders de dood vonden. Het optreden van de Wagnerstrijders, vaak afgezwaaide beroepsmilitairen en voormalige leden van de veiligheidsdiensten, leverde het huurlingenleger de reputatie van een losgeslagen moordenaarsbende op. Wagnerstrijders in Syrië filmden zichzelf terwijl ze een deserteur uit het Syrische leger martelden, onthoofdden en zijn lijk vervolgens in brand staken. Ook in Libië, waar Wagner de Libische krijgsheer Khalifa Haftar ondersteunde bij diens (mislukte) poging de hoofdstad Tripoli in te nemen, werden de Russische huurlingen van wreedheden beschuldigd. Volgens Marat Gabidoellin, die een boek over zijn ervaringen als Wagnerhuurling in Syrië schreef, draagt het feit dat de groepering op papier niet bestaat bij aan het klimaat van straffeloosheid onder de strijders. ‘Niemand is verantwoordelijk voor een Wagnersoldaat. Aan de andere kant zijn zij daardoor ook bevrijd van de mogelijke consequenties van hun gedrag. Er is geen gedragscode voor hen’, zei hij in een interview met de Franse televisie. Wagner zet die traditie van extreme wreedheid als intimidatietactiek nu ook voort in Oekraïne. Volgens de Duitse inlichtingendienst blijkt uit onderschepte militaire communicatie dat Wagnerstrijders een belangrijke rol speelden bij de slachting van honderden burgers in de Oekraïense plaats Boetsja. Moskou spreekt alle beschuldigingen tegen, maar het is opvallend dat het Kremlin sinds het begin van de oorlog in Oekraïne niet meer zo geheimzinnig doet over de aanwezigheid van Wagner op het slagveld. De laatste tijd treden Wagner en zijn eigenaar zelf ook steeds meer in de openbaarheid. Slechts enkele dagen voor de Oekraïense aanval bezocht Prigozjin de Wagner-basis in Popasna, een zeldzaam bezoek aan het front door de eigenaar van het huurlingenleger die zelf steevast ontkende dat hij ook maar iets met Wagner van doen had. Prigozjin heeft in het verleden verscheidene rechtszaken aangespannen tegen Russische media die hem in verband brengen met het huurlingenleger. Prigozjin zou volgens de onafhankelijke site Mediazona (opgericht door Pussy Riot-leden Nadjezjda Tolokonnikov en Maria Aljochina) onlangs zelf ook langs enkele strafkampen zijn gegaan om gevangenen te ronselen voor zijn huurlingenleger. Volgens gevangenen zou Prigozjin, die zelf ooit wegens roofovervallen en inbraken in de gevangenis heeft gezeten, hun ruim drieduizend dollar per maand hebben geboden, plus de verzekering dat zij bij terugkeer gratie krijgen. ‘Jullie besluit om toe te treden tot Wagner is een pact met de duivel’, zou Prigozjin hebben gezegd. ‘Als jullie nu met mij meegaan, keer je als een vrij man terug of je komt om.’ Maar de kans dat ze zouden sneuvelen viel volgens hem ‘wel mee’: slechts 15 procent. Wagner werft ook in Russische steden via gigantische reclameborden nieuwe strijders voor ‘het orkest W’, zoals het huurlingenleger zichzelf noemt. In Oekraïne moeten zij de gaten opvullen die er bij de Russische troepen zijn gevallen door de onverwacht hoge verliezen onder de militairen. Wagnerstrijders moeten ook voorkomen dat Russische contractmilitairen die naar Oekraïne zijn gestuurd, onder hun contract proberen uit te komen. Dergelijke ‘deserteurs’ werden tot voor kort onder erbarmelijke omstandigheden opgesloten in kelders en garages waar Wagners ‘muzikanten’ hen bewaakten en terroriseerden. De samenwerking van Wagner en het Russische leger in Oekraïne is zo nauw, dat het er volgens het Britse ministerie van Defensie steeds meer op lijkt dat het huurlingenleger een onderdeel van de Russische strijdkrachten is geworden. Wagnereenheden zouden inmiddels de verantwoordelijkheid voor bepaalde sectoren van de frontlinie hebben gekregen. Nu de Russische militaire operatie maar matig verloopt, moet Wagner wel uit de schaduw komen.||https://www.volkskrant.nl/nieuws-achtergrond/onzichtbaar-russisch-huurlingenleger-wagner-knapt-nu-ook-openlijk-het-vuile-werk-op-voor-poetin~b9d002e9d/
2022-08-17||Steeds een andere huisarts in de praktijk? Dit dorp had er geen zin in en nam het heft in eigen handen||Wie zich sinds het vertrek van de vorige vaste huisarts, zo’n twee jaar terug, met een kwaaltje bij de praktijk in Lexmond meldde, had grote kans een onbekende in de spreekkamer te treffen. Een arts die heus vriendelijk en bekwaam was, maar die wel je naam moest opzoeken in het computersysteem om te achterhalen waaraan je lijdt en wat daar in het verleden al aan gedaan is. ‘Ik trof eens een oudere arts’, zegt Jan van Wiggen (58) van het Dorpsinitiatief Lexmond. ‘Hij zat daar met twee vingers te typen. Zo! Het duurde een halfuur voor hij wist wie ik was.’ Dat was niet het enige probleem. Door het tekort aan doktersassistenten was de praktijk slecht telefonisch bereikbaar, zegt Sylvia de Jong (50), eveneens actief bij het dorpsinitiatief. ‘Ik heb ouderen bij de balie zien stuntelen omdat ze niet goed werden geholpen. In- en intriest.’ En ja, daar waren ze wel klaar mee. Dus toen ze dit voorjaar vernamen dat de huisartsenpraktijk te koop stond, ontstonden direct wilde plannen. Konden ze geld inzamelen om als dorp gezamenlijk de praktijk te kopen? Uniek is de situatie in Lexmond niet. In heel Nederland staat de huisartsenzorg onder druk. Huisartsen klagen al jaren over de werkdruk, waardoor ze te weinig tijd hebben voor hun patiënten. Daardoor is een eigen praktijk, met bijbehorende administratieve rompslomp, voor jonge dokters niet erg aanlokkelijk. Wie met pensioen gaat, vindt steeds moeilijker een opvolger. Patiënten lijden daaronder. Ze krijgen te maken met langere wachttijden, slechtere zorg en steeds andere gezichten, ook omdat sommige praktijken worden overgenomen door commerciële partijen die voornamelijk met zzp-artsen werken. Maar wat doe je eraan? ‘Ik heb bij mijn financiële man geïnformeerd of we de praktijk met het dorp konden overnemen’, zegt Van Wiggen, die zelf een bouwbedrijf in Lexmond heeft. ‘Maar die zei dat het ingewikkeld zou worden. We moesten een stichting oprichten, een bedrijfsplan maken en goede mensen vinden. In feite moesten we een heel bedrijf gaan aansturen. Hij raadde het af.’ Ondertussen hoorde Sylvia de Jong over Buurtdokters, een jong bedrijf dat samen met huisartsen bestaande praktijken overneemt. ‘Ik vroeg hoeveel geld we moesten ophalen om de praktijk te kopen’, zegt ze. ‘Daarna ging het snel.’ Want Sophie Brühl (39) van Buurtdokters voelde wel wat voor het plan. Ze beloofde op zoek te gaan naar huisartsen om de praktijk in Lexmond over te nemen. Al zou dat dan wel volgens hun filosofie moeten gaan. In die filosofie, die ze samen met een gezondheidseconoom ontwikkelde, vormen huisartsen samen met Buurtdokters een maatschap, waarin de artsen verantwoordelijk zijn voor de medische gang van zaken en het bedrijf voor de zakelijke kant: administratie, personeelsbeleid en bijvoorbeeld hulp bij innovatie. Buurtdokters heeft zo inmiddels een belang in acht huisartsenpraktijken, waarvan de meeste in Amsterdam. ‘Door de samenwerking met ons krijgen praktijkhouders een behapbare baan’, zegt Brühl. ‘Maar ze behouden wel hun autonomie.’ Voor de praktijk in Lexmond vond Buurtdokters al snel twee artsen die interesse hadden om de praktijk over te nemen. ‘Ik wil graag werken in een kleine praktijk met een klein team van vaste medewerkers’, zegt Aldwin den Blaauwen (50), die nu in loondienst werkt in een grote huisartsenpraktijk in Utrecht. ‘Zo kunnen we persoonlijke zorg leveren.’ ‘Als waarnemer heb je veel vrijheid’, zegt Josine te Kaat (31), ‘maar ik krijg niet de kans een band met mijn patiënten op te bouwen. Straks kan ik ook zelf mijn dag indelen. Hoe lang duurt een consult? Wanneer doe ik de telefoontjes?’ Den Blaauwen belde in Lexmond nog wel even bij de dominee aan. ‘Ik wilde weten of dit een dorp is waar mensen elkaar kennen, waar ouderen worden geholpen door de buren. Dat saamhorigheidsgevoel spreekt me aan. De huisarts kan het niet alleen oplossen.’ De dominee stelde hem gerust. Ja, dit is zo’n dorp. Niet lang daarna besloten Te Kaat en Den Blaauwen de praktijk over te nemen. Dat de Lexmonders het goed voorhebben met hun dorp, blijkt ook het besluit van enkele ondernemers om Buurtdokters geld te lenen voor hun deel van de overnamesom. De twee artsen regelden hun eigen financiering. ‘We hadden ook naar een bank kunnen stappen’, zegt Brühl, die de hoogte van de lening niet bekend wil maken. ‘Maar het ging snel en de rente was gunstig. Daardoor blijft meer geld over voor de praktijk. Bovendien vloeit het geld terug naar het dorp en niet naar banken die er marmer van kopen voor hun kantoren.’ Brühl benadrukt dat de geldschieters zuivere motieven hebben. ‘Ze doen dit niet om voorrang te krijgen bij de praktijk, maar voor de leefbaarheid van het dorp. Dat is mooi, toch? Het laat zien dat mensen het belangrijk vinden een eigen huisarts te hebben. De politiek vergeet dat nog weleens.’ Het dorp reageerde aan het begin van de zomer ‘lyrisch’ op het bericht dat er weer twee vaste huisartsen komen, zegt De Jong van het Dorpsinitiatief. ‘Vooral de oudere bewoners zijn hartstikke blij.’ Maar de Lexmonders moeten niet denken dat alles op 1 oktober direct perfect geregeld is, waarschuwen Den Blaauwen en Te Kaat. Het kost wel ‘een paar jaar’ om de drieduizend patiënten van de praktijk goed te leren kennen. Bovendien hebben ze nog niet voldoende doktersassistenten gevonden – en dat kan in de huidige arbeidsmarkt nog een flinke klus worden.||https://www.volkskrant.nl/nieuws-achtergrond/steeds-een-andere-huisarts-in-de-praktijk-dit-dorp-had-er-geen-zin-in-en-nam-het-heft-in-eigen-handen~bca048d6/
2022-08-17||Cuba staat voor het eerst in tientallen jaren buitenlands kapitaal in groot- en detailhandel toe||Het is voor het eerst sinds de Cubaanse revolutie in 1959 dat buitenlandse investeerders Cubaanse groothandelaren volledig mogen bezitten en dat detailhandelaren publiek-private ondernemingen mogen starten, zegt handelsminister Ana Gonzalez Fraga. Voorheen waren buitenlandse investeringen alleen toegestaan in de productie van goederen en in de dienstensector. De communistische staat houdt wel volledige zeggenschap over buitenlandse handel. Cuba gaat momenteel gebukt onder de ernstigste economische crisis in dertig jaar, deels door de strengere sancties die door de Amerikaanse regering van Donald Trump werden opgelegd en deels doordat de toerismesector door de pandemie hard is geraakt. Inwoners kunnen voedingsmiddelen als kip alleen op bepaalde dagen in specifieke winkels worden kopen, en moeten er uren voor in de rij staan. Het land hoopt dat het toestaan van buitenlandse investeringen de beschikbaarheid van levensmiddelen en andere goederen ten goede zal komen, aldus Gonzalez Frega. Eerdere maatregelen om de economie te stimuleren hebben helaas niet het gewenste effect gehad, voegde ze daaraan toe in een interview op de Cubaanse televisie.||https://www.volkskrant.nl/nieuws-achtergrond/cuba-staat-voor-het-eerst-in-tientallen-jaren-buitenlands-kapitaal-in-groot-en-detailhandel-toe~bbd4170d/
2022-08-17||Lees het liveblog van woensdag 17 augustus terug||||https://www.volkskrant.nl/nieuws-achtergrond/lees-het-liveblog-van-woensdag-17-augustus-terug~b8cc6655/
2022-08-17||Personeelstekorten nemen verder toe en leiden tot hogere werkdruk ||Daarmee is opnieuw een record gesneuveld. In het eerste kwartaal noteerde het Centraal Bureau voor de Statistiek (CBS) al 133 vacatures op 100 werklozen, maar door een groei van het aantal vacatures met 16 duizend en een afname van het aantal werklozen met 11 duizend nam de spanning op de arbeidsmarkt nog verder toe. De meeste vacatures staan open in de handel, de zakelijke dienstverlening en de zorg. Samen zijn deze sectoren goed voor de helft van alle 467 duizend openstaande vacatures. De personeelstekorten leiden bij steeds meer bedrijven tot problemen, zo blijkt uit een enquêteonderzoek van het statistiekbureau. Aan het begin van het derde kwartaal noemde 38 procent van de ondervraagde bedrijven dit de belangrijkste belemmering voor de productie of activiteiten. Een belemmering die bovendien niet eenvoudig weggenomen kan worden: waar aan het begin van het tweede kwartaal bijna een kwart van de werkgevers uitbreiding van het personeelsbestand beoogde, was dat aan het begin van het derde kwartaal bij slechts 9 procent gelukt. De arbeidsmarktkrapte leidt tot hogere werkdruk voor het bestaande personeel, zag eenderde van de werkgevers. Daarnaast noemde ruim eenzesde van hen, met name die in de horeca, communicatie en landbouw, stijgende (loon)kosten als belangrijkste gevolg van het personeelstekort. Ook zijn er ondernemers die zich gedwongen voelen om minder geschikt personeel aan te nemen. Dit gebeurde het vaakst in de bouw en de landbouw. Ondanks de nijpende personeelstekorten staan nog altijd zo’n 1,1 miljoen mensen aan de kant die wel willen werken. Het gaat dan bijvoorbeeld om ontmoedigde werklozen en arbeidsongeschikten. Wel is dit zogeheten ‘onbenutte arbeidspotentieel’ afgelopen kwartaal voor de achtste keer op rij licht gedaald.||https://www.volkskrant.nl/economie/personeelstekorten-nemen-verder-toe-en-leiden-tot-hogere-werkdruk~b602699c/
