2022-08-30||De Volkskeuken: nasi goreng||Culinair gezien waaiden mijn ouders met alle moderne winden mee, in de jaren 70. Allereerst droeg mijn moeder met graagte de keuken over aan mijn vader. Die vond koken leuk maar had weinig tijd, zo na zijn werk, vandaar dat groente al snel uit blikken kwam en zijn nasi er eentje was op basis van door de industrie aangeleverd specerijengemak, blokjes, zakjes. Ook toen al kocht je bij de supermarkt nasi- en bamigroenten en dito aangemerkte blokjes varkensvlees. Toen verzon het hulpvaardige grootfabrikantendom ook nog snelklaarrijst en was het roefroefgeluk compleet. Ik vermoed dat tot op de huidige dag een fors deel van kokend Nederland langs deze brede wegen naar de nasi goreng danst, in de linkerhand een emmer pindasaus, in de rechter een fles zoete ketjap. Het smaakt namelijk heel goed. En een beetje handige koker kan door smoren indrukwekkende hoeveelheden groente achter de rijst verstoppen. Kroepoekje ernaast, seroendeng erover en de kinderen smikkelen het allemaal naar binnen. U begrijpt dat ik het nu ga hebben over het smalle nasipad dat ik sindsdien heb gevonden. Minder zoet, minder hatsekidee en de laatste tijd ook vleesloos. Opvallend dat dat niet opvalt, mijn nasi staat als een huis. Mag ik dan wel pleiten voor het gebakken eitje bovenop? Die zachte dooier door de rijst… 250 g pandanrijst 1 venkelknol 3 stengels bleekselderij 1 flinke ui 6 eetl. olie 3 tenen knoflook, fijngehakt 4 cm verse gember, geschild en fijngehakt 1 eetl. komijnpoeder 1 eetl. korianderpoeder 1 eetl. kurkuma 5 eetl. ketjap manis 1 eetl. nigellazaad of zwart sesamzaad handje bladselderij, gesneden 4 eieren De nasi wordt het lekkerst als je eerder gekookte, goed afgekoelde rijst gebruikt. Anders kook je hem à la minute, volgens de aanwijzingen op het pak, met wat zout. Snijd de venkel klein (verwijder de harde kern), net als de bleekselderij en de ui. Bak in wat olie, afgedekt, op laag vuur, tot alles gaar genoeg is, in circa 10 minuten. Voeg de knoflook, gember en specerijen toe en smoor nog 5 minuten. Doe er dan de rijst bij (afgekoelde rijst verkruimel je met je handen) en warm al omscheppend door tot goed heet. Doe er de ketjap en de zaadjes bij en proef; er zal vast wat meer zout bij moeten. Bak de eitjes in een drup olie en leg ze op de nasi. Bekroon met selderijgroen.||https://www.volkskrant.nl/beter-leven/de-volkskeuken-nasi-goreng~bc44131b/
2022-08-30||Michaïl Gorbatsjov (91), voormalig leider van de Sovjet-Unie, overleden: hervormer zonder knoet||Er zijn maar weinig mensen die de wereld zo ingrijpend hebben doen veranderen als voormalig Sovjetleider Michail Gorbatsjov. Dankzij hem kwam er een einde aan de Koude Oorlog, die de wereld ruim veertig jaar lang verdeeld hield. Maar een deel van de veranderingen voltrok zich zonder dat hij het wilde. En op het beslissende moment – de opstand tegen de conservatieve coupplegers in Moskou – was hij er eigenlijk niet bij. De partijleider zat vast op zijn buitenverblijf op de Krim, terwijl zijn aartsrivaal Boris Jeltsin in Moskou het Sovjetsysteem de doodsteek toebracht. Voor de buitenwereld dook Gorbatsjov pas op in 1985, toen hij na een reeks sterfgevallen in het Kremlin door zijn collega’s in het Politburo, het hoogste orgaan van de Sovjet-Unie, naar voren werd geschoven als nieuwe secretaris-generaal oftewel partijleider. Met de keuze voor de naar Sovjetbegrippen jeugdige Gorbatsjov – hij was 54 toen hij werd benoemd – wilden de Politburoleden een einde maken aan de beschamende stoet van begrafenissen die Moskou de drie jaar ervoor had meegemaakt: in 1982 overleed de half-seniele partijchef Leonid Brezjnjev, in 1984 stierf diens opvolger, ex-KGB-chef Joeri Andropov en een jaar later stond de partijtop rond het graf van Andropovs opvolger, de kleurloze Konstantin Tsjernenko. ‘Hoe kan ik ooit iets bereiken met de Russen als zij de hele tijd blijven doodgaan?’, klaagde de Amerikaanse president Ronald Reagan in zijn dagboekaantekeningen uit die tijd. Ook in het Kremlin had men het gevoel: het was tijd voor verjonging. De benoeming van Andropov was al een teken dat de Sovjet-partijtop het idee had dat er iets moest veranderen. In 1956 had partijchef Nikita Chroesjtsjov nog gepocht dat de Sovjet-Unie het kapitalisme ‘ten grave zou dragen’, maar onder Brezjnjev was het Sovjetsysteem langzamerhand vast komen te lopen. De economie stagneerde, de Sovjetburgers besteedden een groot deel van hun leven in de rij voor schaarse producten en de peperdure wapenwedloop met het Westen begon steeds zwaarder op het budget te drukken. Andropov wilde hervormingen, maar was een veilige keus voor het partij-establishment: uiteindelijk was hij jaren hoofd van de KGB, de geheime dienst, geweest. Gorbatsjov gold als een protégé van Andropov, maar was verder een onbeschreven blad. De nieuwe partijleider met de kenmerkende wijnvlek op zijn voorhoofd groeide op in de zuidelijke landbouwregio Stavropol. Net als zoveel Sovjetburgers droeg zijn familie de littekens van de Stalin-terreur. Zijn grootvaders waren allebei in het kamp terechtgekomen, een ervaring die hem voor altijd tekende. Hoewel Gorbatsjov altijd een trouwe communist is gebleven, was hij ervan overtuigd dat het Sovjetsysteem drastisch moest worden gemoderniseerd. ‘Het hele systeem is verrot. Het moet worden veranderd’, liet hij zich in 1984 ontvallen tegenover de Georgische partijleider Edoeard Sjevardnadze, die later zijn minister van Buitenlandse Zaken zou worden. Gorbatsjov wilde hervormen zonder de fundamentele beginselen aan te tasten: de planeconomie en het machtsmonopolie van de communistische partij. Maar met zijn perestrojka (letterlijk: verbouwing) zette hij een proces in gang dat niet meer te beheersen viel, zeker niet toen hij in het kader van zijn glasnost-beleid (openheid) de censuur grotendeels ophief. Een van de eerste maatregelen die de nieuwe partijleider afkondigde was even revolutionair als impopulair. Gorbatsjov begon een oorlog tegen de ‘groene draak’, het alcoholmisbruik dat volgens hem bezig was de Sovjet-Unie te gronde te richten. Het was Gorbatsjov ten voeten uit: idealistisch, maar tegelijk ook naïef. ‘Als we dit probleem niet aanpakken, kunnen we het communisme wel vergeten’, hield Gorbatsjov zijn collega’s in het Politburo voor. De verkoop van wodka werd aan banden gelegd, de prijzen gingen omhoog en op de Krim en in Georgië werden complete wijngaarden omgehakt. De anti-alcoholcampagne had spectaculaire resultaten: het aantal verkeersongelukken nam met 20 procent af, het werkverzuim daalde met eenderde en de levensverwachting voor mannen, die tot 63 jaar was gedaald, schoot omhoog. Het kwam de kersverse partijleider wel op veel hoon te staan. Op partijtjes brachten de Russen steevast de eerste dronk uit op het welslagen van de anti-alcoholcampagne of op Gorbatsjov, de ‘secretaris-mineraal’. Gorbatsjov probeerde de economie een prikkel te geven door de teugels ietwat te laten vieren en particuliere bedrijfjes toe te laten. Overal doken restaurants, cafés en kiosken op, maar veel leverde het niet op: het overgrote deel van de economie bleef in handen van de staat. Pas in 1990 durfde Gorbatsjov het aan de planeconomie te laten varen. Maar het ‘vijfhonderddagenplan’, dat de Sovjet-Unie moest klaarmaken voor de overgang naar de vrije markt, werd al snel ingehaald door de ineenstorting van het complete Sovjetsysteem. Als partijleider had Gorbatsjov meer macht dan zijn collega’s in het Politburo, maar zonder zijn overredingskracht zou hij nooit in staat zijn geweest de andere Politburoleden mee te krijgen op een weg die uiteindelijk tot hun ondergang zou leiden. Zelf besefte Gorbatsjov overigens ook niet dat zijn gemorrel aan het haperende Sovjetsysteem de complete machine zou laten exploderen. In het begin geloofde de partijleider nog dat het systeem te hervormen viel, maar hoe meer hij eraan sleutelde, hoe meer het begon te haperen en hoe sneller hij werd gedwongen nog ingrijpender maatregelen te nemen. De motor van het hele proces was de glasnost, de openheid waarmee Gorbatsjov het Sovjetysteem probeerde te genezen. Na de beschamende pogingen van Moskou de ramp met de kerncentrale in Tsjernobyl in april 1986 geheim te houden, kwam Gorbatsjov tot de conclusie dat er van de noodzakelijke hervormingen weinig zou komen zonder eerlijker te zijn over de gebreken van het systeem. Met de glasnost zette hij de sluizen open voor een vloedgolf van verhalen over misstanden die tot dan toe altijd waren verzwegen. Van het imago van Sovjetdictator Stalin bleef geen spaan heel. Gorbatsjov maakte handig gebruik van de fontein van onvrede om zijn conservatieve collega’s in het Politburo onder druk te zetten, maar de glasnost ondermijnde het toch al magere vertrouwen van de Sovjetburgers in hun leiders volledig. Glasnost werd de brandstof voor de vernietiging van het Sovjetsysteem. ‘Het was de glasnost die de Sovjet-Unie de das omdeed’, concludeerde Gennadi Gerasimov, de vroegere woordvoerder van het Sovjetministerie van Buitenlandse Zaken later. ‘De mensen openden hun ogen en zagen in wat voor land zij leefden.’ Samen met Gerasimovs baas, Edoeard Sjevardnadze, gooide Gorbatsjov op buitenlands politiek terrein het roer volledig om. Na decennia van wedijver met de kapitalistische wereld begon Moskou toenadering tot het Westen te zoeken. Gorbatsjov besloot ook een einde te maken aan de Sovjet-inmenging in Afghanistan. ‘We hebben daar toch geen socialisme nodig?’, hield hij zijn collega’s in het Politburo in 1986 voor. ‘We moeten hier zo snel mogelijk een einde aan maken.’ Toch zou het nog ruim twee jaar duren voor de laatste Sovjettroepen Afghanistan verlieten. Maar de meest ingrijpende verandering was toch wel dat hij de Brezjnev-doctrine, die inhield dat de Sovjet-Unie mocht ingrijpen in de landen van het Oostblok als het communisme daar in gevaar was, liet varen. In plaats daarvan hanteerde Moskou de ‘Sinatra-doctrine’ (‘I do it my way’): voortaan mochten de Oostbloklanden zelf hun toekomst bepalen. Op hulp van Moskou konden de Oost-Europese leiders niet meer rekenen. Voortaan moesten ze hun eigen boontjes doppen, zowel economisch als politiek. Het resultaat was verwoestend: zonder de stok van het Sovjetleger achter de deur begon het ene na het andere communistische bewind te wankelen. ‘Als Gorbatsjov zo doorgaat met zijn perestrojka, dan is het over twee jaar gedaan met het socialisme’, klaagde de Oost-Duitse leider Erich Honecker in 1988 tegenover zijn collega’s. Hij kreeg gelijk: een jaar later viel de Muur, waarmee het definitieve einde van het Oostblok werd bezegeld. Ook in de Sovjet-Unie was het verval van het communistische systeem al aan de gang. Tot ontsteltenis van de conservatieven had Gorbatsjov in 1986 de naar Gorki verbannen dissident Andrej Sacharov toestemming gegeven naar Moskou terug te keren. Twee jaar later begon hij echte politieke hervormingen te bepleiten. Het keerpunt was juni 1988, toen Gorbatsjov de kameraden wist over te halen in te stemmen met halfvrije verkiezingen voor een nieuwe volksvertegenwoordiging, het Congres van Volksafgevaardigden. Daarmee wilde hij het verzet binnen de partij tegen zijn hervormingen omzeilen. De communisten hadden nog steeds veruit de meeste zetels in het Congres, maar toch werd het nieuwe parlement de nagel aan de doodskist van de partij. Onder leiding van Boris Jeltsin, kort daarvoor door Gorbatsjov afgezet als partijleider van Moskou, begonnen de hervormers een offensief tegen de alleenheerschappij van de partij. Vanaf dat moment was het deels de populaire Jeltsin die het tempo van de hervormingen dicteerde. De twee hoofdrolspelers in de laatste akte van het Sovjetbewind hadden een gloeiende hekel aan elkaar, maar ze hadden elkaar ook nodig om de hervormingen erdoor te krijgen. Uiteindelijk kreeg Gorbatsjov zijn collega’s in 1990 zover dat de partij haar machtsmonopolie opgaf. Gorbatsjov zelf had zijn positie veiliggesteld door zich als president te laten kiezen. Maar hij kreeg steeds meer concurrentie van Jeltsin, die als kersverse president van de Russische Federatie druk bezig was aan de poten van het Sovjetrijk te zagen. Naarmate de partij en het Sovjetapparaat meer macht verloren, begonnen de conservatieven in de partij zich meer en meer te roeren. Zij zagen met afschuw hoe Gorbatsjov in de onderhandelingen met de Amerikaanse president Reagan de ene na de andere concessie op het gebied van bewapening deed. Op de top in Reykjavik in 1986 liet hij zich zelfs bijna meeslepen door Reagans droom van een wereld zonder kernwapens. Uiteindelijk leverde de top geen concrete resultaten op, maar de bijeenkomst werd wel het begin van het einde van de Koude Oorlog. Toen eind jaren tachtig de eerste scheuren verschenen in het Sovjetrijk en verscheidene Sovjetrepublieken aan de kettingen van Moskou begonnen te rukken, probeerden de conservatieven Gorbatsjov onder druk te zetten de teugels weer aan te halen. Uit protest tegen de toenemende invloed van de haviken in het Politburo op Gorbatsjov trad Sjevardnadze eind 1990 af. De vertrekkende minister waarschuwde Gorbatsjov dat zijn collega’s in het Politburo een coup voorbereidden. Gorbatsjov liet zich door de hardliners verleiden om met geweld in te grijpen in de Baltische republieken, maar dat leidde er alleen maar toe dat de roep om onafhankelijkheid daar nog sterker werd. Een half jaar later kreeg Sjevardnadze alsnog gelijk. Op 19 augustus 1991 – een dag voordat Gorbatsjov een nieuw unieverdrag zou ondertekenen waarmee hij de Sovjet-Unie een nieuw leven hoopte te geven – greep een groep conservatieven onder leiding van KGB-chef Vladimir Krjoetsjkov de macht. De coupplegers hadden geprobeerd Gorbatsjov, die op vakantie was in zijn buitenverblijf op de Krim, over te halen de noodtoestand af te kondigen, maar de Sovjetpresident weigerde mee te werken aan hun plannen. Gorbatsjov werd in het buitenverblijf in Foros compleet van de buitenwereld afgesloten, maar merkwaardig genoeg verzuimden de coupplegers, die op hun eerste persconferentie een onzekere indruk maakten, Jeltsin te arresteren. Die fout werd hun ondergang. Jeltsin klom voor het Witte Huis, het parlementsgebouw, op een tank en riep de Russen op in opstand te komen tegen de coupplegers. Nadat ook enkele legereenheden naar Jeltsin waren overgelopen, hesen de coupplegers na drie dagen de witte vlag. Hun poging het Sovjetsysteem overeind te houden werd de definitieve ondergang van de Sovjet-Unie. Op 21 augustus keerde Gorbatsjov terug in Moskou, maar vanaf dat moment was het Jeltsin, de man die hem had bevrijd, die de regie had. De Sovjetleider moest toezien hoe Jeltsin de macht overnam over de KGB en het leger en het Sovjetsysteem steeds verder uitkleedde. Gorbatsjov probeerde verwoed de Sovjet-Unie overeind te houden, maar er was geen redden meer aan, zeker niet nadat de Oekraïners zich begin december per referendum massaal voor onafhankelijkheid hadden uitgesproken. Het doek viel voor Gorbatsjov toen Jeltsin achter zijn rug om samen met de leiders van Oekraïne en Wit-Rusland in Belovezjskaja Poesjtsja met één pennestreek de Sovjet-Unie ophief. Gorbatsjov was helemaal diep beledigd toen hij hoorde dat Jeltsin niet hem, maar de Amerikaanse president Bush als eerste had gebeld om hem op de hoogte te stellen van de dood van het Sovjetrijk. De plegers van deze constitutionele coup vreesden nog even dat Gorbatsjov hen zou laten arresteren, maar de Sovjetpresident legde zich sputterend bij het einde van zijn land neer. Waarschijnlijk was hij toen ook al niet meer bij machte zich te verzetten, maar het was toch vooral omdat hij geen geweld wilde gebruiken. Nog geen drie weken later, op 25 december 1991, trad Gorbatsjov af als Sovjetpresident en liet Jeltsin de rode Sovjetvlag boven het Kremlin strijken. Jeltsin – een moedig verliezer, maar bepaald geen grootmoedig winnaar – gaf Gorbatsjov en diens vrouw Raïsa opdracht meteen hun koffers te pakken en hun woning te verlaten. ‘Ik ben waarschijnlijk te liberaal en te democratisch geweest als het om Jeltsin gaat’, constateerde Gorbatsjov later. ‘Ik had hem als ambassadeur naar Londen moeten sturen of naar de een of andere voormalige Britse kolonie.’ Bij de Russische presidentsverkiezingen van 1996 probeerde Gorbatsjov nog terug te keren in het Kremlin, maar hij bleef tot zijn eigen verbazing steken op nauwelijks 1 procent van de stemmen. In het Westen had de uitvinder van de perestrojka en de glasnost een heldenstatus gekregen, voor de meeste Russen was hij toch de man die hun machtige rijk te gronde richtte. Onder president Poetin, die het uiteenvallen van de Sovjet-Unie de ‘grootste tragedie’ noemde die de Russen in de twintigste eeuw was overkomen, verdween Gorbatsjov nog verder naar de achtergrond. In peilingen onder de Russen werd hij ruimschoots door Stalin ingehaald als het om populariteit ging. Gorbatsjov was een leider die niet in de Russische geschiedenis paste, de eerste machthebber die zijn volk niet met dwang, maar met overredingskracht een nieuwe weg wilde laten inslaan. Een zeldzaam exemplaar: een Russische hervormer zonder knoet.||https://www.volkskrant.nl/nieuws-achtergrond/michail-gorbatsjov-91-voormalig-leider-van-de-sovjet-unie-overleden-hervormer-zonder-knoet~b17a76d3/
2022-08-30||Het blijft maar zomeren||Komende dagen zit een hogedrukgebied tussen IJsland en Noorwegen nog stevig in het zadel. Een uitloper van dit hogedrukgebied zorgt ervoor dat wij in Nederland ook rekening kunnen houden met stabiel zomerweer. Woensdag komt de meeste bewolking voor in de zuidelijke helft van het land. In het zuidoosten kan ook een enkele bui vallen. Al vrij snel trekken de buien daar weg en wordt het overal droog. Opnieuw belooft het een zonnige en warme zomermiddag te worden. Een zwakke tot matige noordoostenwind voert vrij droge lucht aan en hierdoor kan het behoorlijk opwarmen. Het wordt 22 graden in het noorden, tot een zomerse 25 of 26 graden in het zuiden. Vanaf donderdag zoekt de wind de oosthoek op, waardoor het zelfs nog een fractie warmer wordt. Tijdens de middag kan de thermometer lokaal 27 graden aanwijzen. Het weerbeeld blijft daarbij droog en flink zonnig. Gedurende de dag ontpoppen vriendelijke stapelwolken zich aan de blauwe lucht. Door de hogedrukinvloeden groeien deze stapelwolken niet uit tot buien. Pas aankomend weekend komt mogelijk meer bewolking in het weerbeeld opzetten en neemt de kans op een bui toe. Afkoelen doet het voorlopig niet, want het blijft regionaal zomers met temperaturen van 25 graden of meer. Roosmarijn Knol||https://www.volkskrant.nl/nieuws-achtergrond/het-blijft-maar-zomeren~b4d44ae6/
2022-08-30||‘Rot op met je appeltaart’, legendarisch bladenmaker Els Rozenbroek gaf menig tuttig damesblad een gepeperd profiel ||Rozenbroek, een begenadigd tekstredacteur die menig tuttig damesblad een gepeperd profiel gaf, sprak over een ‘Hermès-kist’ – haar laatste rustplaats was geschilderd in hetzelfde oranje en bruin dat ook verwerkt is in de kleding en accessoires van het Franse modehuis. De mededeling kwam er uit op een voor Rozenbroek typerende manier: schaterend, met een rokerige stem, altijd licht over de ernstige zaken in het leven. ‘Het is klaar’, besloot Rozenbroek in de podcast. Ze kondigde aan te stoppen met het nemen van haar medicijnen tegen in de lever uitgezaaide melanoom. Op dinsdag 30 augustus overleed ze, op 65-jarige leeftijd. Het ‘best bewaarde geheim van de bladenwereld’ werd Rozenbroek genoemd. Die reputatie dankte ze grotendeels aan het rauw en realistisch elan dat ze vrouwenbladen wist te verlenen. Dat deed ze onder meer door scherp geformuleerde koppen boven artikelen te plaatsen. ‘Rot op met je appeltaart’ luidde een zo’n kop. Of: ‘Wijvengezeik moet verboden worden’. Voor haar verdiensten ontving Rozenbroek kort voor haar overlijden de Mercur d’Or/LOF-prijs, een oeuvreprijs voor bladenmakers. Volgens de jury was Rozenbroek ‘een uniek talent dat al 45 jaar de toon zet bij vele magazines in Nederland’. Rozenbroek, de vierde van zes kinderen, wist al vroeg dat het strak ingesnoerde huisvrouwenbestaan niets voor haar was. Afschrikwekkend voorbeeld was haar moeder, een vrouw met een gymnasiumdiploma op zak, die thuis bij de kinderen bleef en veranderde in een bittere, gekortwiekte vrouw. Rozenbroek sloeg een andere weg in en begon in 1977 als leerling-journalist bij Libelle. Drie jaar later werd ze eindredacteur bij Flair en Story, om daarna hoofdredacteur te worden bij respectievelijk Kinderen, Top Santé en Vrouw Vandaag. In 2002 werd Rozenbroek freelancer en werkte onder meer voor Linda en SAAR Magazine, waarvan ze een van de oprichters was. Voor SAAR Magazine, dat zich richt op ‘vijftigplusvrouwen die midden in het leven staan’, schreef Rozenbroek hilarische stukken over alles dat de vijftigplus-vrouw aangaat. De koppen bij de artikelen zijn onweerstaanbare clickbait (‘Krankzinnige dingen die we vroeger met kinderen deden’, ‘10 dingen die op mijn fuck-it lijst staan.’) Dezelfde sardonische toon klinkt door in De Saarpodast, die Rozenbroek samen met collega’s Barbara van Erp en Femke Sterken dit jaar begon. In de eerste afleveringen is er een ‘kankerminuutje’ ingelast, waarin Rozenbroek luchthartig vertelt over het recent gediagnosticeerde ‘kankertje.’ Daarna gaat het al snel over andere onderwerpen, Rozenbroek wilde niet dat haar ziekte ‘haar beroep’ werd. In de aflevering waarin Rozenbroek aankondigt dat ze zal stoppen met haar medicijninname, is ze nog even licht en geestig als altijd. Ze heeft niets met de ernst waarmee de dood soms wordt behandeld door vrienden en familie. ‘Ik heb nooit serieus geleefd. Zelfs in mijn diepste depressies was ik nooit serieus.’ Rozenbroek kreeg één zoon, met wie ze lang een verstoorde relatie had. Als moeder voelde ze zich daarom lange tijd ‘mislukt’, vertelde Rozenbroek afgelopen juli in Volkskrant Magazine. Maar ook daar wist ze zich overheen te zetten: ‘Ik heb hem geknuffeld en liefgehad en alle kansen van de wereld gegeven.’||https://www.volkskrant.nl/mensen/rot-op-met-je-appeltaart-legendarisch-bladenmaker-els-rozenbroek-gaf-menig-tuttig-damesblad-een-gepeperd-profiel~be55d0cf/
2022-08-30||Pakistan zou de prijs voor klimaatverandering niet alleen moeten betalen||Het is moeilijk je daadwerkelijk iets voor te stellen bij de ramp in Pakistan: tweederde van het land staat onder water. En als je even gaat rekenen, kom je erop uit dat het ondergelopen gebied even groot is als het hele Verenigde Koninkrijk. Zeker 300.000 woningen zijn verwoest – ook zo’n zinnetje waarvan de schaal nauwelijks tot je doordringt: als er in elk huis maar vier mensen zouden wonen (en dat zijn er veel meer) heb je het al over veel meer burgers dan de hele stad Amsterdam telt. Allemaal vaders, moeders, opa’s, oma’s, en kinderen die verrast werden door een rivier die plotseling als een razend monster hun huis naar beneden heeft gehaald en nu alles (echt álles!) kwijt zijn. De cijfers gaan verder. Zeker 1.100 doden, 33 miljoen mensen die hierdoor worden geraakt (dat is 1 op de 7 Pakistanen) en er is naar schatting minstens 10 miljard euro nodig voor de wederopbouw. Niet te bevatten. En ver weg bovendien. Overstromingen in België en Duitsland komen toch harder binnen dan die in een land waar je nooit op vakantie bent geweest en waarover je eigenlijk alleen maar verhalen vol ellende en rampspoed leest. Het is begrijpelijk dat niet iedere Nederlander overeind springt om in actie te komen voor Pakistan. Maar het land smeekt hier wel om en mag die hulp ook verwachten – zeker van de rijke, westerse landen die de grootste verantwoordelijkheid dragen voor de opwarming van de aarde. Pakistan heeft meer gletsjers dan welk ander land ook (7.532) en deze smelten steeds sneller weg. Hierdoor overstromen de hooggelegen ijsmeren, wat boven op al het extra regenwater komt dat de laatste jaren neervalt. De Pakistaanse klimaatminister Sherry Rehman waarschuwde eerder deze week al dat de ‘monstermoesson’ niet op zichzelf staat. Het land kampt ook met hittegolven (er komen steeds vaker temperaturen van meer dan 50 graden Celsius voor) en bosbranden. Pakistan staat daarmee aan de frontlijn van de klimaatverandering. Nu mag Pakistan ook wel in de spiegel kijken, want de autoriteiten hebben bijzonder weinig ondernomen om het land voor rampen te behoeden. Het onderhoud van de dijken is abominabel, terwijl de afgelopen decennia grote hoeveelheden bos zijn verdwenen, wat er weer voor zorgt dat de bodem het water minder goed kan vasthouden en weer bijdraagt aan de temperatuurstijging. Dat mag echter geen reden voor de rest van de wereld zijn om Pakistan aan zijn lot over te laten. Westerse hulp is nog nauwelijks op gang gekomen, terwijl het water mensen letterlijk aan de lippen staat en het Westen daar wel degelijk medeverantwoordelijk voor is. António Guterres, de secretaris-generaal van de Verenigde Naties, riep op tot solidariteit. Laten we daar ruimhartig gehoor aan geven.||https://www.volkskrant.nl/columns-opinie/pakistan-zou-de-prijs-voor-klimaatverandering-niet-alleen-moeten-betalen~bb230a1b/
2022-08-30||Met honderd miljoen kun je alles doen||Toen Ruud Gullit in de zomer van 1987 voor zeventien miljoen gulden door PSV aan AC Milan werd verkocht, belde het Achtuurjournaal hem thuis op, live in de uitzending, om te informeren wat hij er zelf van vond. ‘Belachelijk veel’, zei hij, op de toon van iemand die op de Albert Cuyp onaangenaam getroffen wordt door de prijs van de piepers. Zondagavond zat Gullit tegenover Alfred Schreuder in een van de 47 talkshows waarin in Nederland het voetbalweekend wordt doorgelicht. Het ging over Antony, de Braziliaanse aanvaller die dinsdag van Ajax naar Manchester United vertrok voor ‘een kleine honderd miljoen euro’. Schreuder had Antony de laatste wedstrijden niet meer kunnen opstellen, want Antony had helemaal geen zin meer om voor Ajax te spelen. Hij ging liever voetballen bij de nieuwe club van Erik ten Hag, de trainer die zich kennelijk zo onthand voelt in Manchester dat hij er alles voor over heeft om zich te omringen met bekenden. Maar dan nog: honderd miljoen ontvangen voor Antony, dat is, om met de hoofdredacteur van Voetbal International te spreken, ‘de bodem uit de kan slopen’. Schreuder, die Ten Hag opvolgde als trainer van Ajax, zei zondagavond bij Rondo (Ziggo Sport): ‘Het draait in het voetbal alleen nog maar om geld.’ Een juiste constatering, van iemand die weet waar-ie het over heeft: Schreuder was assistent bij FC Barcelona toen die club Messi wegens acuut geldgebrek moest lozen – waarna allerlei andere, prijzige, halfbakken knakkers werden aangeschaft. Verscheidene kenners lieten afgelopen week weten dat ze Antony ‘nog geen zeventig miljoen’ waard vonden. Wordt zo’n jongen op de valreep nog even hardhandig op z’n plek gezet. Hopelijk heeft-ie het niet gelezen, van die ‘nog geen zeventig miljoen’, want dan is het: dag zelfvertrouwen, hallo faalangst. Voor je het weet sta je à raison van honderd miljoen als herintreder bij de fanshop je eigen shirt af te prijzen. Ook nadat er een bos strijkstokken is langs geweest, is honderd miljoen nog meer dan belachelijk veel. Honderd miljoen klinkt nauwelijks nog als echt geld, het is een bedrag dat kinderen verzinnen. Met honderd miljoen kun je alles kopen, alles doen. Veel voetballiefhebbers volgen de handel in spelers inmiddels met dezelfde aandacht en ernst als het spel zelf. De jaarcijfers van de favoriete club worden trots gedeeld en allerlei lokale bedrijfsleiders in de sport worden beoordeeld aan de hand van de vraag of hun werk wel voldoende heeft opgebracht. Zelf heb ik het nieuws over Antony ook nauwgezet gevolgd, ik kreeg er geen genoeg van. Dat moet de invloed van het voetbalconsumentisme zijn, het geloof dat je alle tegenslagen kunt oplossen, dat de wind vanzelf in je voordeel blaast en dat rust en stabiliteit te koop zijn, voor wie er maar voldoende geld tegenaan gooit. Met honderd miljoen kan alles. In de roman Bijeen van Natasha Brown stelt de verteller op een zeker moment vast dat ze precies daar is gearriveerd waar ze haar hele leven wilde zijn: op een topfunctie, bij een topbank, met een topsalaris. ‘Ik heb een ergonomische bureaustoel van tweeduizend dollar en een draadloze headset die tevreden staat te knipperen in zijn glanzende oplader. (…) Dit is alles. Ik heb alles.’ Het is niet per se een opgewekte conclusie. ‘Alles’ blijkt van dichtbij vaak minder dan het vanuit de verte leek.||https://www.volkskrant.nl/columns-opinie/met-honderd-miljoen-kun-je-alles-doen~b23ffb40/
2022-08-30||‘Een brief van de NAM telde zwaarder dan ons advies’, zegt oud-toezichthouder op gaswinning Groningen||‘De gasproductie uit het Groningse gasveld zo snel mogelijk en zo veel als mogelijk en realistisch is, terug te brengen.’ Die aanbevolen maatregel stond vetgedrukt in het ongevraagde advies van het Staatstoezicht op de Mijnen (SodM) van 22 januari 2013. Het is misschien wel de bekendste zin uit het Groningse gasdossier, dat momenteel door de parlementaire enquêtecommissie tegen het licht wordt gehouden. Niet omdat de aanbeveling werd opgevolgd, maar juist omdat die werd genegeerd. Jan de Jong was destijds als inspecteur-generaal der Mijnen verantwoordelijk voor het advies. ‘Omdat wij onafhankelijk waren, werden we als lastig gezien’, zei hij dinsdag. ‘Wij waren roependen in een woestijn. Ik vind dat er ontzettend groot onrecht gedaan is aan de mensen in Groningen.’ Een half jaar voor het advies, op 16 augustus 2012, vond de aardbeving bij Huizinge plaats. Met 3,6 op de schaal van Richter is het nog steeds de zwaarste door gaswinning veroorzaakte beving in Groningen ooit. De aanname dat de maximale kracht van een beving 3,9 zou zijn, zo bleek snel daarna uit een studie van het SodM, moest worden losgelaten: zwaardere bevingen dreigden, met niet alleen schade, maar ook onveiligheid tot gevolg. En er was een relatie tussen het niveau van gaswinning en seismische activiteit. De Jong: ‘Ik vond dat nogal wat. Dat had toch genoeg moeten zijn om iets te doen in Groningen?’ Maar in weerwil van het advies werd de gaswinning in 2013 niet teruggeschroefd, maar opgevoerd: van circa 48- naar 54 miljard kubieke meter – het hoogste niveau in dertig jaar. Het is tien jaar later nog steeds een open wond. Oud-burgemeester van Loppersum, Albert Rodenboog, zei maandag tijdens zijn verhoor: ‘Als mensen mij vragen: hoe kan het vertrouwen van Groningers in de overheid hersteld worden? Dan antwoord ik: niet.’ Waarom werd na ‘Huizinge’ de gaswinning in Groningen niet verlaagd, maar verhoogd? Al tien jaar is dat de hamvraag die boven het Groningse gasdossier hangt. Vandaar dat de parlementaire enquêtecommissie zich deze week, bij het hervatten van de openbare verhoren, op die gebeurtenis en de nasleep ervan concentreert. Ook het KNMI en de NAM onderschreven de conclusie van het SodM dat de maximale kracht van 3,9 losgelaten moest worden. Maar het meteorologisch instituut en het gasbedrijf betwistten dat minder gas winnen tot minder zware bevingen zou leiden. NAM verzette zich per brief tegen productiebeperking. Die onenigheid werd sluw benut door de net aangetreden minister van Economische Zaken, Henk Kamp (VVD), en de coalitie. Kamp zei volgens De Jong over de nieuwe risico-inschatting: ‘Dit is groot bier. Maar ik moet er met de top van de coalitie over praten. En we moeten wel meer onderzoek doen.’ De Jong antwoordde: ‘Meer onderzoek doen is altijd goed. Maar er moet nu iets gebeuren.’ Dat gebeurde niet. Kamp bestelde veertien onderzoeken en stond verhoging van de gaswinning toe. De 54 miljard kuub van 2013 paste precies in het tienjarige maximum van 425 miljard kuub. ‘Een brief van de NAM telde zwaarder dan ons advies’, aldus De Jong. ‘Hij nam er zelfs stukken tekst uit over in de Kamerbrief. En ik werd tijdens een hoorzitting belachelijk gemaakt door Kamerleden van de coalitiepartijen (VVD en PvdA, red.).’ In de loop van 2013 kreeg De Jong signalen dat er een ‘topgasjaar’ gaande was. Hij hoorde van het ministerie dat minister Kamp wekelijks updates kreeg over de Groningse productiecijfers. ‘Bij het ministerie was geen zorg, integendeel’, zei hij. ‘Daar was het gevoel: NAM is goed bezig.’ De inspecteur-generaal had geen macht om in te grijpen. ‘Ik kon niet de minister niet overrulen. Maar ik lag er wakker van.’ Aanvankelijk was het verhaal dat verlaging van de gaswinning leveringszekerheid aan bedrijven en huishoudens in gevaar zou brengen. Die verdediging werd tijdens de eerste verhoorweek, voor de zomer, door voormalig Shell-topman Pieter Dekker al gegeven. Bij de energiebedrijven werd intern vastgesteld dat de gaswinning probleemloos kon worden teruggeschroefd van 47 miljard naar 35 miljard kuub. De gaswinning in Groningen is inmiddels teruggebracht tot bijna nul, vanwege het inzicht dat minder pompen het risico op (zware) aardbevingen terugdringt. Jan de Jong ging in 2014 met vervroegd pensioen. Hij mocht zijn opvolger van het ministerie niet inwerken. Hij werd lid van de Groninger Bodem Beweging. Henk Kamp zal later worden verhoord door de enquêtecommissie. Wanneer precies, is onbekend.||https://www.volkskrant.nl/nieuws-achtergrond/een-brief-van-de-nam-telde-zwaarder-dan-ons-advies-zegt-oud-toezichthouder-op-gaswinning-groningen~bb65c431/
2022-08-30||Evenepoel slaat toe in tijdrit van Vuelta en vergroot voorsprong op concurrent Roglic||‘Hoeveel voorsprong heb ik op Roglic?’, vroeg hij aan de verslaggever die de ritwinnaar altijd meteen na de finish interviewt over de nummer twee van de dag. ‘Acht en veertig seconden? Dat is een grote verrassing’, zei Evenepoel, gezeten op de rollers met een koelvest over het rode tricot die hij voor de vierde dag op rij droeg. ‘Een rit winnen in de leiderstrui, dat is echt een droom die uitkomt.’ Dat hij zijn voorsprong op de man die de afgelopen drie edities van de Vuelta won, Jumbo-Visma kopman Primoz Roglic, zo sterk vergrootte, van 1.53 naar 2.41 minuten, gaf hem het vertrouwen om een uitspraak te doen die hij tot dusver voor zich hield om de druk om zichzelf en zijn ploeg Quick-Step Alpha Vinyl niet te vergroten: ‘We gaan met de ploeg vechten om deze Vuelta te winnen. De druk is eraf.’ Quick-Step boekt jaarlijks een groot aantal dagsuccessen, maar een grote ronde heeft de Belgische ploeg nog nooit gewonnen. Kopman Evenepoel had al maanden geleden zijn zinnen gezet op de 31 kilometer lange, vrijwel vlakke tijdrit tussen Elche en Alicante. Veel aan zijn uitrusting was net iets anders dan waar de concurrentie mee rondreed. Zo droeg hij over een zogenoemde hoofdsok, een soort open bivakmuts, een hoekige helm die herinneringen opriep aan die van Russische kosmonauten in de jaren zestig. De achterkant ervan was vlak en vormde in de juiste aerodynamische houding een geheel met de rug van Evenepoel, die van nature een ideale zit heeft voor minimale luchtweerstand. Meest opvallend was het enorme tandwiel dat hij voor had laten monteren: 60 tandjes, waar Roglic en Enric Mas, nu derde in het algemeen klassement achter de Sloveen, volstonden met 58. Een pedaalomwenteling van Evenepoel bracht hem, met dezelfde versnelling achter, verder dan zijn naaste concurrenten. Ook verder dan Roglic, toch de olympisch kampioen tijdrijden. Met nog 11 etappes en anderhalve week te gaan lijkt het er sterk op dat de Vuelta verder gaat als een duel tussen de ervaren Roglic en Evenepoel die zelf zegt bezig te zijn met zijn eerste grote ronde. De Giro van vorig jaar waarin hij als kopman in de 17de etappe viel en een dag later moest opgeven, telt hij niet mee als rondedebuut. ‘Op dit moment is Remco van een ander niveau’, stelde Roglic, intens tevreden met zijn tweede plek in de tijdrit, zonder omhaal van woorden vast. ‘Hij vliegt nu.’||https://www.volkskrant.nl/sport/evenepoel-slaat-toe-in-tijdrit-van-vuelta-en-vergroot-voorsprong-op-concurrent-roglic~bb13302d/
2022-08-30||NS-staking heeft karige oogst: bonden en directie blijven onverzoenlijk||‘Wat een rotland’, moppert Angela Izzo (52) luidkeels. De Italiaanse toerist staat dinsdagochtend op station Amsterdam Centraal. Dat er vandaag amper treinen rijden, kwam als een lelijke verrassing. Izzo vliegt ’s middags via Eindhoven terug naar Bologna. Maar haar humeur bereikt een dieptepunt wanneer ze hoort hoeveel een taxi kost. ‘250 euro? Dat kan ik niet betalen. Waarom is er geen alternatief vervoer?’ Izzo had gerekend op de trein, en ze is niet de enige. Nu de angst voor het coronavirus wegebt, zitten er dagelijks weer een miljoen reizigers in de coupés. Maar sinds vorige week valt de betrouwbaarheid van de Nederlandse Spoorwegen (NS) vies tegen. Dat komt door stakingen van NS-medewerkers. Ze eisen maatregelen tegen de hoge werkdruk. Bovendien willen ze gecompenseerd worden voor de inflatie, die dit jaar waarschijnlijk op 9,9 procent uitkomt. Door zogenoemde estafettestakingen, waarbij medewerkers beurtelings het werk neerleggen en daarmee het treinverkeer ontregelen, hopen drie spoorvakbonden een doorbraak te forceren in de cao-onderhandelingen. Tijdens de eerste drie regionale stakingen bleven de effecten vooral voelbaar in de regio. Maar de vierde actiedag, waarbij onder meer wordt gestaakt in Utrecht, Amersfoort en Hoofddorp, heeft een landelijke uitwerking. Utrecht Centraal is immers het grootste spoorwegknooppunt van Nederland, de dienstregeling overeind houden is een logistieke nachtmerrie. Veel reizigers weken uit en pakten de auto: dinsdagochtend stond er ruim 500 kilometer file, volgens de ANWB een verdubbeling van wat gebruikelijk is. Op stations blijkt dat het vooral toeristen en internationale studenten zijn, voor wie de staking reisplannen in de war schopt. Zoals Angela Izzo, of Vivien (22). De Taiwanese studente komt net aan op Schiphol en wil na 30 uur reizen het liefst zo snel mogelijk naar haar nieuwe studentenstad Groningen. Om daar te komen moet ze vandaag alleen een taxi delen met vier internationale studenten. Kosten: 100 euro per persoon. Die treinuitval vindt staatssecretaris Vivianne Heijnen (Infrastructuur) een ‘slecht visitekaartje voor het openbaar vervoer’. Ze riep de NS en vakbonden dinsdag opnieuw op hun conflict snel bij te leggen. Maar een spoedige uitweg uit de impasse is vooralsnog niet te merken. Zowel de NS-directie als de spoorvakbonden vinden dat de ánder aan zet is. De bonden willen dat de directie een beter cao-voorstel doet; de directie wil dat de bonden opnieuw aan tafel komen. Tot die tijd blijven medewerkers ‘strijdlustig’, zegt VVMC-vakbondsbestuurder Rob de Groot, wijzend naar het percentage personeelsleden dat deelneemt aan de acties. Dat is naar schatting ruim 90 procent. Maar wie denkt dat zich vertaalt naar een grote manifestatie, met spandoeken en opzwepende speeches van vakbondsleiders, komt bedrogen uit. Op het verder verlaten Utrecht Centraal hebben de stakers zich dinsdag verschanst in de personeelskantine. Ze melden zich aan het begin van de dienst om de stakingsvergoeding te innen. Sommigen keren daarna weer huiswaarts. Anderen blijven hangen: drinken koffie, leggen een kaartje. Voor buitenstaanders blijft de deur dicht. Ook een delegatie Utrechtse PvdA’ers is niet welkom. Zij arriveerden in alle vroegte met taart. Ze willen de stakers een hart onder de riem te steken en een slinger geven aan de arbeidersstrijd. Maar de NS-medewerkers zijn onverbiddelijk en de politici druipen af. In de ochtendzon eten ze de taartjes even later zelf op.||https://www.volkskrant.nl/economie/ns-staking-heeft-karige-oogst-bonden-en-directie-blijven-onverzoenlijk~b9c0a674/
2022-08-30||Amsterdam biedt noodoplossing: cruiseschip voor opvang van zeker duizend asielzoekers ||De afspraak lijkt op het asielakkoord dat het kabinet vrijdag met de gemeenten en provincies sloot, maar Amsterdam heeft er in de zomer zelfstandig over onderhandeld. ‘Wij vangen al 2.100 asielzoekers en statushouders op in de stad’, zegt verantwoordelijk wethouder Rutger Groot Wassink (GroenLinks). ‘Wij zeggen bijna altijd ‘ja’ als het COA bij ons aanklopt. Toen het verzoek kwam om grootschalige opvang te bieden op een boot, hebben we het kabinet gevraagd ons te helpen met het versneld bouwen van flexwoningen.’ Na de afspraken over een ‘overlooplocatie’ voor zevenhonderd asielzoekers uit Ter Apel in een militaire kazerne bij het Groningse Zoutkamp, is deze week het beschikbaar stellen van het Amsterdamse cruiseschip de tweede grootschalige oplossing om de problemen met de opvang van asielzoekers het hoofd te bieden. Amersfoort maakte dinsdag bekend dat het tijdelijk veertig minderjarige asielzoekers zal opvangen in een hotel: het is een kwetsbare groep die de afgelopen maanden in de crisisopvang in de knel is gekomen. Het kabinetsplan van vrijdag speelde naar eigen zeggen geen rol bij het Amersfoortse besluit. Amsterdam wil 2.500 tot 3.000 flexwoningen bouwen. Daarin kunnen statushouders gehuisvest worden – vluchtelingen met een verblijfsvergunning dus – maar ook studenten, mensen met maatschappelijke beroepen en spoedzoekers, zoals gescheiden ouders. Voor de eerste duizend woningen ontvangt de stad 12 miljoen euro van het Rijk, over de rest moet nog worden onderhandeld. Vanwege de woningnood voldoet Amsterdam bij lange na niet aan de taakstelling die gemeenten hebben om statushouders naar rato te huisvesten. Onderdeel van de afspraak met het kabinet is dat de stad daarvoor nu niet op de vingers getikt zal worden, omdat ze wel veel asielzoekers opvangt, zeker nu er ook duizend – en mogelijk zelfs 1.500 – op het cruiseschip terecht zullen komen. Ook in die zin heeft Amsterdam een voorschot genomen op het asielakkoord dat het kabinet vrijdag met gemeenten en provincies sloot. Daarin is opgenomen dat gemeenten de taak hebben om zowel asielzoekers als statushouders op te nemen, maar dat er binnen een provincie uitruil kan plaatsvinden. ‘Amsterdam moet al veel groepen huisvesten’, zegt Groot Wassink. ‘De dakloosheid is de afgelopen tien jaar verdubbeld en Amsterdam heeft veruit de meeste daklozen. Voor ons is het moeilijk ook nog statushouders aan een huis te helpen. Wij zijn best bereid meer asielzoekers op te nemen, als andere gemeenten wat meer aan de huisvestingskant doen.’ De opvang op het cruiseschip is een noodoplossing, benadrukt Groot Wassink. ‘De afgelopen weken is Nederland in Ter Apel door een ondergrens gezakt. Wij vonden dat we nu een stap vooruit moesten zetten.’ De noodopvang zal ten minste voor een half jaar zijn, met mogelijkheid tot verlenging. Ook in Velsen zullen duizend asielzoekers op een cruiseschip opgevangen worden. Dat zal operationeel zijn in de tweede helft van september.||https://www.volkskrant.nl/nieuws-achtergrond/amsterdam-biedt-noodoplossing-cruiseschip-voor-opvang-van-zeker-duizend-asielzoekers~b56d3a49/
2022-08-30||Hoe kon ik zo stom zijn? Een lege tank, in Texas. Ik voel me een rijdend cliché||Eerst grinnik ik nog. De brandstofwijzer op mijn dashboard kruipt omlaag. Ik stel me voor wat er zou gebeuren als die straks, hier, de bodem bereikt. Urenlang doorkruis ik al de weerbarstige woestenij van West-Texas, tussen cactussen en gezandstraald steen, bijna zonder een mens te zien. Van alle volken ter wereld verbruiken Amerikanen de meeste benzine, jaarlijks zo’n 1.600 liter per persoon (in Nederland 332 liter). De Texanen prijken fier bovenaan. Een op de tien liter wordt hier verreden. Ik begrijp waarom. Mijn benzine gaat, toegegeven, harder dan verwacht. Het is geen echte zorg. Volgens de teller kan ik nog 110 mijl vooruit. 177 kilometer. Komt goed. De eenzaamheid is bedwelmend. Toen ik net een uur geen tegenliggers zag, misschien wel voor het eerst in mijn leven, schreeuwde ik uit het open raam. Een poos geleden is dat. 80 mijl. Als een spook doemt het laatste pompstation op in mijn gedachten. Al die bonnetjes declareren, gedoe op driekwart tank: ik zou de volgende wel pakken. Benzine is politiek. Weinig maakt in dit land meer los. Toen de benzineprijs dit voorjaar record na record brak, tot 1,29 dollar per liter, bleek dat het ultieme Republikeinse wapen. Bedreigde democratie? Kansenongelijkheid? Klimaatverandering? Laten we éérst praten over de pomp. Dat werkt. In sommige staten is meer dan 90 procent van de bevolking van een auto afhankelijk. Benzine is hier, letterlijk, een levensmiddel. 50 mijl. Wie helpt me straks? ‘Tanken’ voeg ik toe aan mijn minst favoriete mentale categorie: dingen die ik had moeten doen. Texas telt 11.388 tankstations, de meeste van het land. Je moet ze wel weten te vinden. Geen bereik. De kaart is gedegradeerd tot een dolend blauw balletje tegen een existentiële witte achtergrond. Had ik vooraf moeten downloaden. Benzine is religie. ‘Pray for low gas prices’ las ik op een kerkbord. In augustus dook de literprijs weer onder de dollar. Volgens analisten kan dat voor Joe Biden, bij de tussentijdse verkiezingen, even bepalend blijken als zijn beleid. Ik vraag me af of hij daar weleens van baalt. Mij is het lachen definitief vergaan. 20 mijl. Hoe kon ik zo stom zijn? Een lege tank, in Texas. Ik voel me een rijdend cliché. Airco uit. Het zweet loopt nu in straaltjes over mijn rug. Ik zie de mijlen weglekken, 15, 13, 10. Het majestueuze landschap lijkt nu hard en onvergefelijk. Heuvelafwaarts laat ik het gas los. Elke keer dat de motor gromt, draait mijn maag om. Fucking Europeaan, met mijn pathetische schreeuw. Dáár! In de leegte tekent zich een uitspanning af met twee vuurrode pompen. G-A-S. Gasoline. Verlaten. Ik zoek waar ik mijn creditcard moet insteken. Dan stapt een man met zwarte hoed en snor uit de schaduw. Ik wijs op de pomp. Hij haalt zijn schouders op. ‘Die is al jaren leeg, vriend.’ Ik sta als aan de grond genageld. De man grijnst. ‘Geen zorgen’, gromt hij: er staat een jerrycan klaar. Ik krijg het gevoel dat dit niet de eerste keer is. Hij staart naar mijn pas. ‘Cash only, vriend.’ Weer wil ik schreeuwen. Ik heb niet gepind. De man wijst me met tegenzin de weg naar het echte tankstation. 7 mijl verderop. Heuvelopwaarts. Ik heb nog 9 in de tank. In slakkentempo volg ik zijn instructies. Pas als de pomp zoemt, mechanische muziek, durf ik weer voorzichtig te grinniken.||https://www.volkskrant.nl/columns-van-de-dag/hoe-kon-ik-zo-stom-zijn-een-lege-tank-in-texas-ik-voel-me-een-rijdend-cliche~b6cf5736/
2022-08-30||Opeens is zaakwaarnemer Rafaela Pimenta een van de grootste vrouwen in het voetbal||Paul Pogba noemt haar ‘tante Rafa’ in de documentaire The Pogmentary, over het leven van de Franse middenvelder en wereldkampioen. Rafaela Pimenta uit São Paulo is opeens een grote in het voetbal, sowieso een van de grootste vrouwen. Ze is sinds de dood van Mino Raiola eind april de opvolger van een van de belangrijkste zaakwaarnemers ter wereld, al was ze al jarenlang zijn rechterhand. Nu treedt ze steeds meer naar buiten, in de wereld van de toptransfers. In de eerste transferperiode zonder Raiola – na 31 augustus sluit de markt in de meeste landen – gingen de zaken op de markt van voetballers onverdroten door, meestal gestuurd vanuit het hoofdkantoor van het bedrijf One in Monaco. Matthijs de Ligt van Juventus naar Bayern München. Paul Pogba van Manchester United terug naar Juventus, transfervrij overigens. Spits Erling Haaland van Borussia Dortmund naar Manchester City, waar hij al fors aan het scoren is geslagen. Zijn transfersom was relatief laag, rond de 60 miljoen euro, omdat het bedrag nauwkeurig was vastgelegd in het vorige contract. Ook onder de Nederlandse clientèle viel genoeg werk te verrichten. Owen Wijndal verhuisde van AZ naar Ajax, Noussair Mazraoui en Ryan Gravenberch van Ajax naar Bayern, Brian Brobbey keerde terug bij Ajax, van Leipzig. Pimenta en Raiola waren in het verleden bijna onafscheidelijk als team. Hij was altijd opvallend aanwezig, opvliegend soms en kleurrijk. Hij zei alles. Zij is de tegenpool. Rustig. Afgewogen. Net als hij een harde onderhandelaar, naar het schijnt. Ze waren een sterk duo. Raiola, de vanuit het restaurant van zijn ouders in Haarlem opgeklommen autodidact, die zich in ruim 25 jaar opwerkte tot een van de toppers in het circuit, en de jurist uit São Paulo, die aan de telefoon kort enkele vragen wil beantwoorden in een profilerend stuk over haar. Ze weet dat ze steeds vaker met publiciteit te maken krijgt. Ze stelt: ‘Het verlies van Mino voelt alsof ik een deel van mezelf heb verloren. We hebben 22 jaar als team gewerkt. Ieder van ons in zijn eigen rol. We vulden elkaar aan, alles om hetzelfde doel te bereiken. Mino’s leegte kan nooit worden opgevuld. De zaken zullen nooit meer hetzelfde zijn als vroeger. We houden hem in ere, dat is ook onze motivatie om door te gaan.’ De twee leerden elkaar kennen bij een benefietwedstrijd van voormalig topspeler Rivaldo in Brazilië, en bleven altijd aan elkaar verbonden. Zij op de achtergrond, hij in de frontlinie. Zij, afkomstig uit een gezin dat ‘meer dan’ middenklasse was in Brazilië (‘we hadden alles, meer dan de middenklasse’), is afgestudeerd jurist en werkte onder meer voor de mededingsautoriteit in Brazilië. ‘De eerste keer dat ik Mino ontmoette, dacht ik: ah, deze man is bovengemiddeld intelligent. Maar het was de eerste keer dat hij in Brazilië was. Hij sprak de taal niet, kende de wetten niet en de gewoonten.’ Ze hielp hem, voor het eerst bij de onderhandelingen van de Braziliaanse speler Fabio Montezine. Ze bleven sindsdien aan elkaar verbonden. Hij wilde haar, vanwege haar reputatie als uitstekende onderhandelaar, in zijn kleine team, want Raiola hield niet van een kantoor vol werknemers. ‘Sinds die keer met Montezine heb ik in 22 jaar nooit een ‘nee’ van hem gekregen, als ik iets vroeg.’ Hij werkte op vertrouwensbasis, zonder allerlei contracten te tekenen. Dat is ook wel een interessant aspect voor de toekomst van het bedrijf. Spelers bleven na zijn dood trouw aan de naasten van Raiola. Menigeen, onder wie verdediger Matthijs de Ligt, rouwde in het openbaar door een bericht op sociale media te plaatsen. De vraag is of alle spelers zo aanhankelijk zullen blijven in de verdere toekomst. Raiola stierf op 30 april, na een ziekbed van een paar maanden. Pimenta is nu een van de aandeelhouders van One, net als de weduwe van Raiola en zijn zoons Mario en Gabriele, die nog studeren in Londen. Pimenta heeft de reputatie net zo werklustig te zijn als Raiola, en net zo vasthoudend als onderhandelaar, al is ze minder van de straattaal. Ze uit zich in rustigere bewoordingen. Raiola was een vechter die vrijwel geen middel schuwde om tot het resultaat te komen dat hij nastreefde. Hij kon rustig zeggen, als een contract niet naar zijn zin was, dat hij zijn chihuahua niet zou laten opdraven voor het bedrag dat de werkgever voorstelde. Zo is zij niet. Pimenta laat weten dat het zware maanden zijn geweest. De rouw om de dood van Raiola, gecombineerd met het tevreden houden en stellen van de voetballers door ze nieuwe contracten te laten tekenen en transfers te laten maken. In stilte rondde ze haar eerste grote transfer van deze zomer af, van spits Haaland naar Manchester City. ‘Het was mijn eerste grote deal zonder Mino’, aldus Pimenta.||https://www.volkskrant.nl/nieuws-achtergrond/opeens-is-zaakwaarnemer-rafaela-pimenta-een-van-de-grootste-vrouwen-in-het-voetbal~b2fdbbf1/
2022-08-30||Ajax krijgt 100 miljoen voor Antony, als afscheidsgroet van Erik ten Hag ||Op zich is het vreemd: Antony Matheus dos Santos, artiestennaam Antony, behoorde dinsdag in Utrecht niet tot de vier genomineerden bij de verkiezing van voetballer van het jaar over het seizoen 2021-2022, gehouden door voetbalzender ESPN. De verklaring is deels simpel. Antony speelde in 23 duels net te weinig minuten voor een beoordeling. Met de aantekening dat zijn belangrijkste cijfers niet zo indrukwekkend waren: 8 goals en 4 assists. Vergelijk dat met twee wel voor de onderscheiding uitverkoren flankspelers van de rivalen PSV en Feyenoord: Cody Gakpo en Luis Sinisterra, beiden goed voor 12 goals, alsmede 13 (Gakpo) en 7 (Sinisterra) beslissende voorzetten. In wat meer wedstrijden, dat wel. Sinisterra vertrok voor een kleine 30 miljoen euro naar Leeds United. Cody Gakpo blijft gewild tot op de laatste dag van de transferperiode, in Engeland donderdag 1 september. PSV vraagt tegen de 50 miljoen euro voor hem. Antony is ruim het dubbele waard, terwijl Gakpo niet eens zo veel meer speeltijd gebruikte voor veel betere cijfers: 1908 speelminuten, net genoeg om voor de prijs in aanmerking te komen, tegen 1734 minuten van Antony, net te weinig. Ajax ontvangt nochtans 95 miljoen euro van Manchester United, een bedrag dat via bonussen kan oplopen tot 100 miljoen. Antony is daarmee de duurste Nederlandse transfer aller tijden. Hoe kan dat? Allereerst is Ajax een keurmerk. Wie van Ajax vertrekt, is gemiddeld veel duurder dan werknemers van andere Nederlandse topclubs. Het is de bonus van de naam Ajax, de bijna vaste deelnemer aan de internationale maatstaf van het voetbal: de Champions League. Ook al slaagt lang niet elke toptransfer uit Amsterdam. Kijk naar Donny van de Beek, naar Hakim Ziyech, zelfs naar Frenkie de Jong en Matthijs de Ligt. Ze vertrokken voor tientallen miljoenen en vallen iets of meer dan iets tegen sinds hun vertrek. Garanties bestaan niet, ongeacht de transfersom. Wat ook meespeelt: de linksbenige rechtsbuiten Antony is international van Brazilië, een land dat tot de verbeelding spreekt. Hij is een artiest met onnavolgbare passeerbewegingen. Zeker op de vleugels zijn dergelijke kunstenaars zeldzaam. Het ‘ouderwetse’ vleugelspel sterft uit, omdat aanvallers het steeds moeilijker hebben om in één tegen één duels te winnen van fysiek sterke, snelle verdedigers. Het is in het moderne voetbal beter om met snelheid over de vleugel op te stomen dan er al te staan. Antony echter beheerst het spel van het passeren, bijna uit stilstand ook. Ook de extreme teamdenker Ten Hag weet dat individuen wedstrijden beslissen. Het vermoeden bestaat ook dat Antony (22) beter kan dan hij al laat zien. Tegen RKC of Cambuur nam hij wel eens een snipperdag. In de Premier League is de uitdaging groter, al zal hij dienen op te passen met gewoontes als doorrollen na een overtreding, want daarvan zijn ze in Engeland niet gediend. De prijs is opgedreven door de nood van United, dat al jaren in crisis verkeert, de ene trainer na de andere ziet sneuvelen op het kerkhof van reputaties en met Ten Hag aan een nieuw project is begonnen. Hij mag zijn eigen gereedschap meenemen en denkt met de dribbels van Antony gaten te slaan in defensieve muren. Ajax zei telkens nee in de langdurige onderhandelingen, wetende dat United zou blijven bieden. En anders had Ajax het niet erg gevonden als hij was gebleven. Onder Ten Hag kocht Ajax Antony twee jaar geleden voor ruim 20 miljoen inclusief bonussen van São Paulo. Ajax zal naar schatting 20 miljoen van de 100 miljoen dienen af te staan aan de Braziliaanse club, als doorverkooppercentage. Toch is de deal exceptioneel gunstig te noemen, afgezien dan van het sportieve aspect. Financieel directeur van Ajax Susan Lenderink mag een bedankje sturen naar Ten Hag, die eerder verdediger Lisandro Martínez aantrok voor een bedrag van 57,5 miljoen, dat met tien miljoen kan oplopen. United gaf een slordige 160 miljoen uit voor twee spelers van Ajax, die voor de verandering niet zijn opgeleid door de club zelf, doch kwamen als gevolg van intensieve scouting in Zuid-Amerika. Geen enkele andere trainer dan Ten Hag had deze bedragen betaald voor deze twee spelers. De transfer van Antony is dan ook te beschouwen als een afscheidsgroet van Ten Hag aan Ajax.||https://www.volkskrant.nl/nieuws-achtergrond/ajax-krijgt-100-miljoen-voor-antony-als-afscheidsgroet-van-erik-ten-hag~be46cd70/
2022-08-30||Serena Williams wint op haar afscheidsfeestje en stelt aldus afscheid uit||Een grote, zwarte auto stopt op de vroege dinsdagochtend bij een achteringang van het Billie Jean King Tennis Center, het toneel van de US Open. Serena Williams, geheel gehuld in het zwart, stapt uit, een cameraploeg volgt in haar kielzog. Haar gevolg bestaat onder meer uit haar man, Alexis Ohanian, haar fysiotherapeut en een klein hondje met een witte strik. Het is de ochtend na haar overwinning in de eerste ronde van het grandslamtoernooi tegen de Montenegrijnse Danka Kovinic (6-3, 6-3), een avondpartij die uitmondt in een spektakel dat zelfs voor Amerikaanse begrippen aan de bonte kant is. Bij de metaaldetectoren waardoor stervelingen het terrein betreden, leggen medewerkers van het toernooi hun werk neer als ze Williams zien. Gesprekken vallen stil. De Amerikaanse is vroeg, zoals altijd, omdat ze het publiek voor wil zijn. Vaak traint ze in het grote Arthur Ashe Stadium nadat de poorten zijn opengegaan, maar vandaag is een uitzondering. Personeel van het toernooi komt kijken. Zelfs een paar politieagenten. Kinderen verdringen zich op de tribune boven de trainingsbaan, waar elke stap van Williams wordt gefilmd. ‘Daar is ze,’ fluisteren de jonge tennisfans. Hoe lang het zal duren, moet blijken, maar vooralsnog staat de US Open geheel in het teken van Williams. Op 9 augustus kondigde ze haar afscheid aan in een monoloog in modeblad Vogue. De Amerikaanse zal ‘weg evolueren’ van het tennis, schreef ze in het blad van de bekende hoofdredacteur Anna Wintour, een tennisfanaat en een goede vriendin. Op maandagavond zit Wintour in het familievak van Williams, in een hoek van het Arthur Ashe Stadium. Op de eerste rij wiebelt Alexis, de vierjarige dochter van de tennislegende, op haar stoeltje. Ze draagt witte kraaltjes in haar haren, zoals haar moeder op 17-jarige leeftijd deed toen ze in 1999 de eerste van zes US Open-titels won. Tennis is welhaast bijzaak in het spektakel dat voor Williams in de steigers is gezet. Beroemdheden als Bill Clinton, Mike Tyson en Martina Navratilova zien hoe de hoofdrolspeelster met een gelikte video wordt geïntroduceerd. De anticipatie bereikt een kookpunt als de stadionspeaker een stilte laat vallen, en vervolgens de woorden uitspreekt: the greatest of all time. ‘Ik voelde het in mijn buik,’ zegt Williams later over de stortvloed aan lawaai die haar entree teweegbrengt. ‘Het was echt overweldigend, op een goede manier.’ Williams draagt met haar verschijning op de baan bij aan de show, met een outfit die niet zou misstaan op de catwalk. De Amerikaanse draagt een zwarte tennisjurk van Nike, behangen met diamanten, en een gouden glittercape die ze voor haar warming-up op de grond gooit. Aanvankelijk was ze van plan geweest om een jurk met zes laagjes te dragen, een voor elk van haar US Open-titels, maar bij nader inzien bleek de creatie te zwaar. Bij haar eerste slagen is de spanning bij het publiek voelbaar. Het is vooraf onduidelijk hoe Williams voor de dag gaat komen. Bij haar laatste toernooi in Cincinatti, halverwege augustus, was ze kansloos tegen de regerend US Open-winnares Emma Raducanu. In niets leek Williams op de dominante heerser van weleer. In de voorgaande veertien maanden speelde Williams slechts vier wedstrijden, waarvan ze er drie verloor. Tennissen deed ze goedbeschouwd parttime, in de laatste jaren verschoof de aandacht naar het moederschap en haar bedrijf in het durfkapitaal. Het zijn de zaken waarop ze zich naar eigen zeggen wil gaan richten na haar tennispensioen. Op de openingsdag van de US Open, met in de avond een recordaantal van 29.402 bezoekers, zijn vlagen van de oude Williams zichtbaar. De Amerikaanse is gefocust, scherper dan in afgelopen maanden. Kovinic wordt in twee sets verslagen (6-3, 6-3), van een afscheid komt het nog niet. Toch zet de organisatie de plannen voort die een vaarwel doen vermoeden. Williams wordt na afloop van de partij gloedvol toegesproken door Billie Jean King, daarna volgt op de videoschermen een eerbetoon van Oprah Winfrey. De ceremonie duurt tot ongeveer een klein halfuur na de wedstrijd. Het maakt nieuwsgierig naar Wiliams’ tweederondepartij op woensdag, wanneer ze tegen de Estse Anett Kontaveit speelt, de nummer twee van de wereldranglijst. De organisatie van het toernooi lijkt haar kruit maandag al te hebben verschoten. ‘Dit is een moment dat ik nooit meer zal vergeten,’ zegt Williams later tijdens haar persconferentie. ‘Het deed me heel veel.’ Haar besluit om te stoppen was niet makkelijk geweest, vertelt de Amerikaanse. Door haar overwinning op Kovinic lijkt de twijfel er voor even ingeslopen. ‘Het is extreem moeilijk om afscheid te nemen, want ik sta hier nog altijd heel graag op het veld’, zegt Williams. ‘Hoe meer toernooien ik speel, hoe meer ik denk dat ik hier nog thuishoor. Dat is een lastig gevoel.’ Woensdag maakt Williams een volgende ereronde, mogelijk dit keer wel voor het laatst. ‘Alles is op dit moment een bonus voor mij.’||https://www.volkskrant.nl/sport/serena-williams-wint-op-haar-afscheidsfeestje-en-stelt-aldus-afscheid-uit~b8f62295/
2022-08-30||450.000 euro boete voor KPN: onvoldoende beveiligd aftapsysteem ‘risico voor staatsveiligheid’||Agentschap Telecom, onderdeel van het ministerie van Economische Zaken, deed onderzoek naar KPN naar aanleiding van een publicatie in de Volkskrant van 2021, waaruit bleek dat het Chinese technologiebedrijf Huawei vrije toegang had tot de kern van het mobiele netwerk van KPN. Die conclusie stond in een intern rapport van KPN uit 2010, dat was opgesteld door Capgemini. Huawei had volgens dat rapport inzicht in de database met afgetapte telefoonnummers, waarmee de Telecomwet werd overtreden. Het rapport was nooit openbaar geworden, mede omdat de conclusies zo hard waren. Gevreesd werd voor het ‘voortbestaan van de mobiele tak van KPN’ als ze publiekelijk bekend zouden worden. Het Agentschap Telecom onderzocht hoe het tien jaar later stond met de beveiliging van het aftapsysteem van KPN. Telecomaanbieders zijn verplicht zo’n systeem te hebben: hierin zit informatie opgeslagen over personen die worden afgeluisterd. Inlichtingen- en opsporingsdiensten die een telefoonnummer of ip-adres willen aftappen, geven een bevel aan de telecomaanbieder. In dat bevel staan vertrouwelijke gegevens, zoals een naam en een telefoonnummer. Daarna begint het tappen, wat zowel metadata oplevert (wie belt met wie en hoe lang) als de inhoud van het gesprek. Het agentschap deed alleen onderzoek naar de database met informatie over de eerstgenoemde gegevens – de systemen met telefoonnummers en ip-adressen. Veelal gaat het hierbij om zeer gevoelige informatie: personen die mogelijk zijn geradicaliseerd, voor een buitenlandse veiligheidsdienst werken of te linken zijn aan zware criminaliteit. Beheerders van KPN hebben toegang tot het systeem om onderhoud uit te voeren en updates te doen. Met zogeheten ‘rootrechten’ hebben zij de meest verregaande rechten. De telecomautoriteit kwam erachter dat een willekeurige beheerder van KPN een wachtwoord kan invoeren om zo een ‘rootgebruiker’ te worden. Ook werd tapinformatie op verschillende platforms binnen KPN onversleuteld opgeslagen, waardoor personen die daartoe niet waren gemachtigd de informatie wel konden inzien. Een ernstige overtreding, volgens het agentschap. Verder bleek toegang ook mogelijk via groepaccounts en was het vastleggen van handelingen en detectie van misbruik niet op orde. Beheerders die vertrouwelijke informatie hadden ingezien, konden die handeling na inzage zelf anoniem verwijderen. De drie overtredingen samen waren voor het agentschap voldoende reden voor een stevige boete, schrijft John Derksen, hoofd Toezicht. ‘De overtredingen acht ik dan ook ernstig nu zij niet alleen op zichzelf, maar ook in onderlinge samenhang bezien een risico op ongeautoriseerde kennisname van LI-gegevens (tapinformatie, red.) vormen.’ KPN heeft volgens het agentschap ‘constructief’ meegewerkt aan het onderzoek en de tekortkomingen in de beveiliging direct verholpen. Uit het boetebesluit blijkt dat KPN de boete op meerdere punten onterecht vond en betwistte, maar daarbij geen gehoor vond bij de telecomautoriteit. In een eigen verklaring op de website zegt KPN dat het de beveiliging van de aftapketen ‘uiterst serieus’ neemt en daarom de boete van de AT niet zal aanvechten.||https://www.volkskrant.nl/nieuws-achtergrond/450-000-euro-boete-voor-kpn-onvoldoende-beveiligd-aftapsysteem-risico-voor-staatsveiligheid~b90c5457/
2022-08-30||Acht opvallende, nieuwe tv-programma’s die de NPO dit najaar uitzendt||Ambitieuze, in vijf landen opgenomen verfilming van de autobiografische bestseller van Alexander Münninghoff. Op verzoek van zijn vriendin Ellen (Sallie Harmsen) onderzoekt Alexander zijn duistere familieleden. Hij komt erachter dat hij nauwelijks iets weet van zijn vader, de voormalige SS’er Frans (Robert de Hoog als jonge Frans, Marcel Hensema als de oude) en zijn grootvader (Gijs Scholten van Aschat). De regie is van Diederik van Rooijen. Dit jaar is het 350 jaar geleden dat het Rampjaar – toen de Republiek der Zeven Verenigde Nederlanden werd aangevallen door Engeland, Frankrijk én de bisdommen Münster en Keulen – plaatsvond. In deze zevendelige geschiedenisserie, gemaakt door de redactie van Andere Tijden en met Hans Goedkoop als verteller, reconstrueren historici de gebeurtenissen die de aanleiding vormden. Documentaire over dragqueen Ma’MaQueen en haar zes drag-kinderen, die zijn afgewezen door hun biologische familie en kampen met een negatief zelfbeeld. ‘Drag laat hen dit alles vergeten en de tekortkomingen in hun dagelijks leven gaan voor even in rook op’, meldt het persbericht. ‘De soms harde werkelijkheid en fantasie overlappen elkaar dagelijks, maar onder de vleugels van mama voelen ze zich veilig en gezien.’ Vierdelige serie waarin programmamaker Sinan Can buitenwijken bezoekt van Parijs, Londen, Stockholm en Brussel. Can verbleef langere tijd op deze plekken, die ‘Shariawijken’ en ‘no-gozones’ worden genoemd, en onderzocht hoe het is om er te leven. Avontuurlijk spelprogramma waarin tien bekende Nederlanders in opdracht van een mysterieuze opdrachtgever (‘De kolonel’) België binnenvallen: zij willen daar de Nederlandse vlag hijsen en het land claimen. Bekende Belgen zijn daar niet van gediend en proberen het te voorkomen. Met onder meer Olcay Gulsen, Gers Pardoel en Jasper Demollin. Op 4 oktober is het dertig jaar geleden dat de grootste vliegramp in Nederland ooit plaatsvond: de Bijlmerramp. KRO-NCRV kijkt erop terug met een dramaserie en een documentaire. In de documentaire komen betrokkenen aan het woord die destijds niet in het ‘officiële’ verhaal geloofden en meenden dat er meer aan de hand was – rond ‘mannen in witte pakken’ op de rampplek wemelde het van de speculaties. Die mysterieuze verhalen komen ook aan bod in de vijfdelige dramaserie, een ‘complotthriller’ over de kwesties die Nederland na de Bijlmerramp in zijn greep hielden. Hoofdrollen zijn er voor Joy Delima, Yorick van Wageningen en Thomas Höppener. Programmamaker Anne-Mar Zwart filmde voor deze zesdelige serie op de IC Neonatologie van het Erasmus MC Sophia Kinderziekenhuis. Ze volgde ouders bij wie de bevalling dramatisch is verlopen – de baby is te vroeg geboren of ernstig ziek – en onderzocht hoe zij zich staande hielden. Op 5 september is het 50 jaar geleden dat Palestijnse terroristen in het olympisch dorp van München Israëlische atleten gijzelen. Twee sporters worden direct vermoord, negen komen daarna bij de bloedige beëindiging om het leven. Een van hen is schermcoach Andre Spitzer. Zijn weduwe, de Nederlandse Ankie Spitzer, zoekt al vijftig jaar naar de waarheid. Deze documentaire, gemaakt door Twan Huys en Evert-Jan Offringa, brengt volgens het persbericht ‘nieuwe, spraakmakende feiten’.||https://www.volkskrant.nl/cultuur-media/acht-opvallende-nieuwe-tv-programma-s-die-de-npo-dit-najaar-uitzendt~b3b54894/
2022-08-30||Waar blijft het ‘wondermiddel’ Paxlovid tegen ernstige corona?||Paxlovid leek begin dit jaar hét wondermiddel tegen corona: een pil die het risico op ziekenhuisopname met 89 procent vermindert. Het middel bestaat uit twee virusremmers, die men meteen bij aanvang van de eerste symptomen moet gaan slikken: een die vermenigvuldiging van het virus remt, en een andere die ervoor zorgt dat virusremmer nummer één niet te snel wordt afgebroken. Maar terwijl onder meer de VS, Canada, Frankrijk, Duitsland, België, Oostenrijk en het Verenigd Koninkrijk het middel aanbevelen voor gebruik bij kwetsbaren en 65-plussers, luidt het advies in Nederland om het alleen voor te schrijven aan de kwetsbaarste patiënten, zoals transplantatiepatiënten. ‘De studies naar Paxlovid zijn gedaan onder niet-gevaccineerde mensen, in de tijd dat de schadelijkere deltavariant rondging’, vertelt Mark de Boer van de Stichting Werkgroep Antibiotica Beleid (SWAB), die over de inzet van het middel gaat. ‘Destijds moest je twintig mensen behandelen om één ziekenhuisopname te voorkomen. Dat roept de vraag op: hoeveel mensen zouden we nu moeten behandelen om één ziekenhuisopname te voorkomen, nu de meeste mensen zijn gevaccineerd en we de omikronvariant hebben, die nog maar zelden voor opnames zorgt? Honderden?’ De Boer wijst op de nadelen die het middel óók heeft. Zo kan Paxlovid de werking van andere medicijnen (waaronder bloedverdunners) verstoren, en is het middel niet waterdicht: bij zo’n 10 procent laait het virus na de kuur weer op. ‘Daarom hebben we, alles overziend, gezegd: het is niet logisch om meteen iedereen hiermee te behandelen’, zegt De Boer. Maar in Nijmegen ziet hoogleraar infectieziektenuitbraken Chantal Bleeker-Rovers dat anders. Ze wijst op een net verschenen Israëlische studie: ook onder gevaccineerden die besmet raken met omikron maakt Paxlovid de kans op ziekenhuisopname zo’n 70 procent kleiner. ‘Ik zou het heel verstandig vinden als men het eerdere advies nog eens bekijkt en overweeg dit voor een wat bredere groep te adviseren’, vindt ze. ‘Elke patiënt die niet in het ziekenhuis belandt, is er één. En dit middel biedt mensen de mogelijkheid om zelf de kans op ziekenhuisopname te verkleinen.’ De Boer zegt desgevraagd de nieuwe studie mee te nemen. Maar of dat ook het advies verandert, is nog de vraag: hij wijst erop dat het aantal opnames in het nieuwe onderzoek erg laag is. ‘En een van de vragen die dan opkomen is: welke patienten zijn dat precies?’ Op de achtergrond spelen meer zaken mee. Zo zou brede inzet van Paxlovid mensen maar ontmoedigen om de boosterprik te nemen. Bleeker ziet ook dat echter anders: ‘Ik vind het moeilijk te begrijpen dat er in Duitsland haast reclamespotjes op tv zijn voor dit middel en we het hier heel beperkt zouden willen inzetten. In Duitsland is het onderdeel van de strategie om patiënten uit het ziekenhuis te houden. Elk bed dat we vrijhouden, kunnen we goed gebruiken voor andere patiënten.’ Intussen is er nog een ander probleem. Het middel, waarvan in Europa al tienduizenden doses zijn voorgeschreven, is in ons land nog niet beschikbaar. Reden: een ingewikkelde ruzie tussen fabrikant Pfizer en het ministerie van Volksgezondheid over de aankoopprocedure. Het ministerie wil dat Pfizer het middel aanbiedt via het Zorginstituut Nederland, zodat apotheken en ziekenhuizen het kunnen bestellen. Pfizer vindt dat echter te omslachtig en doet liever zaken met de landen zelf. Gevolg is dat alle buurlanden het middel inmiddels op voorraad hebben, maar Nederland nog niet – al is de aankoop nu bijna rond, verzekert een woordvoerder van het ministerie desgevraagd. ‘Ik hoop dat we het voor het najaar op de plank hebben liggen’, zegt Bleeker. ‘En dan nog is dat kort dag. Er is ook een campagne nodig om de mensen goed te informeren.’ Het is immers zaak te beginnen met de kuur – tweemaal daags drie pillen, vijf dagen lang – als de eerste symptomen zich net hebben aangediend.||https://www.volkskrant.nl/nieuws-achtergrond/waar-blijft-het-wondermiddel-paxlovid-tegen-ernstige-corona~bb75a84b/
2022-08-30||Biden komt met nieuw militair steunpakket voor Taiwan van 1,1 miljard dollar||De spanningen tussen de Verenigde Staten en China zijn al torenhoog opgelopen door bezoeken van Amerikaanse politici aan Taiwan. Nadat de voorzitter van het Huis van Afgevaardigden Nancy Pelosi begin augustus naar het eiland ging, hield China ongeëvenaard grote militaire oefeningen. Nog steeds zijn vrijwel dagelijks Chinese marineschepen en straaljagers in de buurt van Taiwan actief, aldus de Taiwanese regering. Vandaag vuurden Taiwanese soldaten voor het eerst waarschuwingsschoten af om een drone te verdrijven die over een Taiwanees eilandje vlak voor de Chinese kust scheerde. Het onbemande toestel vloog vervolgens richting het Chinese vasteland. Met dit soort doorlopende militaire acties maakt Beijing zijn woede kenbaar over een reeks westerse en Japanse politici die Taiwan bezoeken. China vindt zulke contacten een vorm van erkenning van Taiwan als zelfstandig land, terwijl Beijing het eiland als een afvallige provincie beschouwt. De Chinese anti-afscheidingswet uit 2005 voorziet in militair ingrijpen als Taiwan stappen richting een formele onafhankelijkheidsverklaring zet. De VS hebben zich met de Taiwan Relations Act in 1979 verplicht Taiwan te helpen verdedigen, nadat Washington de diplomatieke betrekkingen met Taipei ten faveure van Beijing verbrak. Daarna hield Washington decennia lang opzettelijk vaag of dat betekent dat Amerikaanse troepen aan Taiwanese zijde tegen China zullen vechten in het geval van een invasie, of dat het blijft bij de versterking van het Taiwanese leger met defensieve wapens, zoals opeenvolgende Amerikaanse presidenten aan het eiland hebben verstrekt. Het pakket van Joe Biden ter waarde van 1,1 miljard is niet overdreven groot: onder zijn Republikeinse voorganger Trump werd alleen al voor wapensystemen die doelen op het Chinese vasteland kunnen bereiken en gevechtsvliegtuigen een slordige negen miljard dollar uitgetrokken, terwijl Barack Obama met onder meer helikopters ter waarde van ruim drie miljard over de brug kwam. Mogelijk komen er nog extra wapenleveranties bij. Om Beijing niet al te woedend te maken is het gebruikelijk dat wapenleveranties aan Taiwan over verschillende pakketten worden uitgesmeerd. In mei werd duidelijk dat Taiwan een jaar langer moet wachten op houwitsers en Stinger-raketten omdat Amerikaanse militaire hulp aan Oekraïne voorrang krijgt. Een eerder door Biden aangekondigde leverantie van 66 F-16 straaljagers en 108 tanks verloopt wel volgens schema: die komen in 2026 en 2027 op het eiland aan.||https://www.volkskrant.nl/nieuws-achtergrond/biden-komt-met-nieuw-militair-steunpakket-voor-taiwan-van-1-1-miljard-dollar~b1632be0/
2022-08-30||Deliveroo stopt, maar de bezorgers gaan zelfstandig door: ‘Dít is vrijheid’||Schijnzelfstandige, slaaf van het algoritme, dwangarbeider van de weg. Deliveroo-bezorger Martijn Müller (38) en zijn collega’s zijn de afgelopen jaren op veel manieren getypeerd, meestal niet vleiend. Maar als de koerier deze avond op zijn elektrische scooter door de binnenstad van Nijmegen scheurt, met drie porties dampende burritos in zijn warmhoudtas en een lichte bries langs de wangen, heeft hij een heel andere manier om zijn bezorgwerk te omschrijven: ‘Dít is vrijheid’, grijnst hij. ‘Mijn brein gaat hier heel goed op.’ Dus toen Deliveroo begin deze maand bekendmaakte vanaf november alle activiteiten in Nederland te staken, besloot de rider eigen platform op te starten. ‘Want als we dan toch zelfstandig ondernemers worden genoemd, kun je maar beter gaan ondernemen’, vindt hij. ‘Bestellenbij’ heet de coöperatie die hij oprichtte met twee andere koeriers uit zijn stad. Alle zzp-ende bezorgers kunnen zich erbij aansluiten. Vanaf donderdag zullen zij kookschuwe klanten voorzien van de maaltijden van dertien restaurants, voorlopig nog naast hun activiteiten voor Deliveroo. Müller en zijn collega’s zijn niet de eerste platformwerkers die een coöperatie oprichten. Toen Deliveroo zich in 2019 terugtrok uit Berlijn, deden hun Duitse collega’s hetzelfde. In Frankrijk proberen lokale diensten als Naofood in Nantes en Les Coursiers Montpelliérains in Montpellier het monopolie van de buitenlandse bezorgreuzen te doorbreken. New Yorkse Uber-chauffeurs richtten vorig jaar The Drivers Cooperative op. Met hun lokale initiatieven willen de platformwerkers een tegenwicht bieden aan hun voormalige werkgevers uit Silicon Valley. Die bestormden ruim een decennium geleden de markt met maar één doel: zo snel mogelijk de grootste worden. Behangen met durfkapitaal haalden spelers als Uber en Deliveroo klanten binnen tegen bodemtarieven. De prijs voor die concurrentiestrijd werd betaald door de werkenden: zij moesten zich verzelfstandigen en verloren daarmee hun sociale vangnet. Maar de platformbedrijven hebben nu wind tegen. In steeds meer landen zetten rechters een streep door het werken met (schijn)zzp’ers. Zo oordeelde het Amsterdamse hof dit jaar dat Deliveroo-bezorgers in loondienst moeten. Dat zou betekenen dat het miljardenbedrijf voor hen werkgeverspremies moet afdragen. Het is dus waarschijnlijk geen toeval dat het bedrijf zich per november terugtrekt uit Nederland: precies een maand voordat de Hoge Raad zich over de kwestie uitspreekt. Daarmee zou het platform claims voor achterstallig loon en premies mogelijk net ontlopen. Ook de economische wind is gedraaid. Dankzij de renteverhoging is geld lenen niet langer goedkoop. ‘Om de grootste te worden, moeten de grote spelers fors blijven investeren in marketing, ict en rechtszaken, maar dat geld is er nu niet’, stelt lector stadslogistiek Walther Ploos van Amstel. Sterker nog: investeringen moeten worden terugverdiend. Dat maakt dat bedrijven zich moeten richten op markten die op korte termijn winstgevend zijn. ‘Je ziet over de hele wereld dat daardoor één of twee grote spelers overblijven en daarnaast lokale platforms ontstaan, die hebben hier geen last van.’ Met hun platform willen Müller en zijn compagnons voorkomen dat de bezorgmarkt ‘een speelbal van de machtige multinationals’ blijft. ‘Wij willen leren van wat er bij die andere bedrijven fout gaat en dat verbeteren’, zegt hij terwijl hij richting de Pizzabakkers bromt. Neem bijvoorbeeld dat algoritme van Deliveroo, dat nu dicteert dat hij een pizza met Toscaanse venkelsalami moet ophalen die pas over 25 minuten klaar blijkt. ‘Het is handiger als ik nu eerst langs een ander restaurant ga. Maar dat begrijpt het systeem niet. En als ik dan via de chat contact probeer te krijgen met de helpdesk, krijg ik ’s ochtends iemand in Suriname, en ’s avonds op de Filipijnen. Die hebben geen idee hoe het er hier aan toegaat.’ Müller wil dat het algoritme niet langer de baas is, maar in dienst staat van de bezorgers. Zo kunnen alle bezorgers straks de binnenkomende bestellingen zien: wie hem als eerste accepteert, mag hem uitvoeren. Nog zo’n ergernis waarmee hij afrekent: de ondoorzichtige tarieven. Bestellenbij werkt met een vaste prijs per kilometer. Daarmee zou een bezorger op de fiets 16 euro per uur moeten kunnen verdienen en (als dat gemaakt wordt) een deel van de winst, dat is meer dan de 11,88 euro die hij deze avond in zijn eerste uur voor Deliveroo bij elkaar bezorgt. Dat betekent niet dat het restaurant meer kwijt is voor bezorging via zijn platform: de commissie is met 25 procent juist lager. Hoe dat uit kan? Müller lacht. ‘Ik vraag me af waarom het bij anderen niet kan. Misschien omdat ze duurbetaalde directeuren, accountmanagers en een grachtenpand hebben, maar dat is vast te simplistisch gedacht.’ Ook Ploos van Amstel is overtuigd. ‘Jarenlang was de gedachte: mensen willen één appje hebben met een enorme keuze aan restaurants’, zegt hij. ‘Maar dat klopt niet: als ik een maaltijd wil bestellen, wil ik gewoon de keuze hebben uit een paar restaurants in de buurt waarvan ik weet dat ze bijvoorbeeld goede sushi maken. Nu is de hele eerste pagina van Thuisbezorgd gevuld met dark kitchens (productiekeukens waar uitsluitend wordt gekookt voor bezorging, red).’ Platformonderzoeker Niels van Doorn juicht de nieuwe concurrentie toe op een markt waar steeds minder spelers overblijven, maar betwijfelt of ‘David het zal winnen van ‘Goliath’. ‘Natuurlijk, die jongens hoeven er niet zoveel geld in te steken en er dus ook niet zoveel uit te halen, maar het zal wel moeilijk worden op te schalen en dezelfde service te bieden.’ Bovendien, zo vervolgt hij: ‘De zorgen die bij die andere platformen speelden, spelen nu ook: want hoe bouw je voor 16 euro per uur sociale zekerheid op?’ Voor Müller en zijn compagnons gaat het er niet om dat ze de grootste worden. ‘Het gaat mij er simpelweg om dat we hier zelf een leuke baan aan kunnen overhouden’, zegt hij. ‘En ja, natuurlijk zou het fijn zijn als we na jaren waarin we ondernemersrisico hebben gelopen nu ook eens een beloning krijgen als het goed gaat.’||https://www.volkskrant.nl/nieuws-achtergrond/deliveroo-stopt-maar-de-bezorgers-gaan-zelfstandig-door-dit-is-vrijheid~b2068d34/
2022-08-30||Blije kindergezichtjes, wie wil het niet? ||Het zeer kleine groepje ouders dat ervoor koos om hun 4-jarige te isoleren op een Forumschool op een geheime locatie, wil volgens FvD-Kamerlid Ralf Dekker gewoon ‘een school waar hun kinderen optimistisch vandaan komen’. Immers: ‘In het mainstream onderwijs komen veel kinderen pessimistisch thuis: over het klimaat, over de toekomst van de wereld, etcetera.’ Blije kindergezichtjes, wie wil het niet? Het moet haast wel betekenen dat de initiatiefnemers (ook Pepijn ‘tribunalen’ van Houwelingen zit in het bestuur) hun eigen diep-pessimistische ideeën buiten de schoolmuren zullen houden. Want of je nou gelooft in de ‘great reset’ van een schimmige elite die de wereldbevolking controleert en niet vies is van een satanisch ritueeltje op z’n tijd, of dat je het geschifte kopkolder vindt, we zijn het er vast over eens dat het een doodeng verhaal is, volkomen ongeschikt voor jonge kindjes. Ik hoop maar dat ze gewoon een leuk herfststukje gaan maken. Begin september kan dat tegenwoordig prima.||https://www.volkskrant.nl/mensen/blije-kindergezichtjes-wie-wil-het-niet~b1f3a908/
2022-08-30||Ook CDA’ers in opstand tegen nieuwe asieldeal: ‘Dit is een schande en een brevet van onvermogen’||Ruim honderd raadsleden, wethouders en regionale bestuurders van het CDA hebben dinsdag per brief kritiek geuit op het asielakkoord dat hun partij vrijdag overeenkwam met de overige regeringspartijen VVD, D66 en ChristenUnie. Daarin staat dat er meer geld komt voor gemeenten om opvangplekken te creëren, maar ook dat het kabinet het aantal asielzoekers dat naar Nederland mag komen, flink wil terugschroeven. Vooral dat laatste schiet in het verkeerde keelgat van een deel van de CDA-achterban. ‘Het is een schande en een brevet van onvermogen’, zegt Irene Plas, een van de kartrekkers van de brief, die nog steeds ondertekend kan worden. Plas is interim-voorzitter van het CDA Brunssum (Limburg). Mede-intiatiefnemers zijn CDA’ers Jaap Scheele (Zeeland) en Wouter van Dis (Zuid-Holland). Prominente ondertekenaars zijn onder anderen oud-voorzitter van CDA Brabant Wil van der Kruijs en oud-Kamerleden Ad Koppejan en Kathleen Ferrier. De ondertekenaars bekritiseren partijleider Wopke Hoekstra, die volgens hen in een interview in het AD de problemen in de asielopvang onterecht heeft afgeschoven op vluchtelingen. Hij vindt onder meer dat de ‘migratie fors omlaag moet’. Dat ziet een deel van de CDA’ers compleet anders. ‘Het is niet de schuld van de vluchteling dat wij geen bed voor hem of haar kunnen regelen’, schrijven zij aan Hoekstra. ‘In geen geval kan het falen van opeenvolgende kabinetten ertoe leiden dat wij als CDA pleiten voor het weren van mensen die op de vlucht zijn.’ De maat is vol voor de CDA’ers, nu er in het asielakkoord dat de CDA-top vrijdag sloot met regeringspartijen VVD, D66 en ChristenUnie staat dat het kabinet de asielinstroom wil proberen te beperken, door gezinshereniging te vertragen. Dat betekent dat nareizigers, zoals achtergebleven gezinsleden, pas naar Nederland mogen komen als een vluchteling die hier mag blijven ook een woning heeft. De briefschrijvers wijzen de CDA-top op Europese regelgeving en internationale verdragen die het kabinet heeft ondertekenend, en die strijdig zijn met dit plan. ‘Die verdragen zijn er niet voor de sier, die hebben we ondertekend uit volle overtuiging’, zegt initiatiefnemer Irene Plas. ‘Dit raakt de kern van waar wij als christen-democraten voor staan: gerechtigheid en solidariteit. Vluchtelingen zijn onze naasten, en gelijkwaardig aan ieder ander.’ De briefschrijvers constateren een ‘verschil in lijn tussen de partijtop en de leden’ over het te voeren asielbeleid. Aangenomen resoluties op partijcongressen worden volgens hen regelmatig in de wind geslagen. Zij eisen daarom via het partijbestuur dat er tijdens het aankomende partijcongres op zaterdag 5 november een ‘brede discussie’ wordt gevoerd over de asielkoers. Wat de ondertekenaars van de brief betreft is de koers van de partijtop nu ‘te kil en te rechts’. ‘Als we in staat zijn om duizenden bezoekers van Lowlands of Pinkpop te faciliteren, dan kunnen wij ook heus een paar honderd asielzoekers opvangen’, zegt initiatiefnemer Plas. ‘Het is politieke onwil als dat niet gebeurt.’ De onvrede in de achterban van het CDA is niet de enige tegenslag voor het kabinet. Maandag uitten zo'n honderd leden van de ChristenUnie in het Nederlands Dagblad ook al hun woede over het nieuwe asielakkoord. ‘Dat een fundamenteel recht als gezinshereniging wordt ontnomen aan vluchtelingen’ valt ook bij hen verkeerd. Problematisch is ook dat de regeringspartijen inmiddels allemaal met verschillende interpretaties van de nieuwe asielafspraken komen. Zo ziet de VVD in de kabinetsplannen een ‘flinke stap richting een asielstop’ en benadrukt het richting de eigen achterban dat de duizend vluchtelingen, die volgens de Turkije-deal jaarlijks in Nederland welkom zouden zijn, nu niet meer komen. Coalitiepartner ChristenUnie ziet dat anders. In een brief aan de leden schreef Kamerlid Don Ceder dat er volgend jaar weliswaar niet meer duizend, maar nog wel vijfhonderd vluchtelingen worden opgenomen in het kader van de Turkije-deal. Ook meldde hij dat visa voor gezinshereniging na ‘maximaal zes maanden’ alsnog worden verstrekt.||https://www.volkskrant.nl/nieuws-achtergrond/ook-cda-ers-in-opstand-tegen-nieuwe-asieldeal-dit-is-een-schande-en-een-brevet-van-onvermogen~b4234a7c/
2022-08-30||Wanneer wij Russische toeristen blijven toelaten, dan geven wij Poetin eigenlijk gelijk dat dit geen oorlog is||In het plantsoen voor de Russische ambassade in Praag is een beeld geplaatst van een hand die een V-teken maakt. Dat lijkt een beschaafd protest, want een opgeheven middel- of wijsvinger had ook tot de mogelijkheden behoord. Het V-teken is bedacht door de Belgische ingenieur en Engelandvaarder Victor de Laveleye, die via de radio zijn landgenoten opriep een V op muren en schuttingen te schilderen. De Britten namen het idee over en de BBC begon haar nieuwsuitzendingen met de intro van Beethovens Vijfde, waarvan de noten overeenkomen met het morseteken voor V. Vervolgens werd Churchills V-teken een daverend succes. De bezetters probeerden op hun beurt dat succes over te nemen met grote aanplakbiljetten, waarop geschreven stond: ‘V = Victorie. Duitsland wint op alle fronten.’ Maar die campagne sloeg niet aan. Dat heb ik uit het Verklarend Oorlogswoordenboek van Gerard van Lennep, die over het V-teken nog opmerkt dat je het met de handpalm naar voren moet maken, want ‘andersom is het gebaar obsceen’. Daarom zullen de Russen in Praag toch met gemengde gevoelens voor het raam van hun ambassade gaan staan, want dan kijken zij uit op de rug van de hand die het V-teken maakt. In tijden van oorlog is er weinig ruimte voor nuance. Je bent voor of tegen. In Oekraïne is het de V tegen de Z. Waar die Z voor staat is onduidelijk, al schijnt ‘za pobedoe’ ook zoiets te betekenen als ‘voor de overwinning’. Uiteraard weten de Russische soldaten wel waar de V naar verwijst. Nog een geluk dat zij er niet mee zijn begonnen. In Europa wordt gedebatteerd over de vraag of Russische toeristen geweerd moeten worden. In een interview met NRC Handelsblad was Jan Lipavský, de Tsjechische minister van Buitenlandse Zaken, daar heel stellig over. Geen Russische toeristen meer, het is toch alleen maar de elite die zich een reis naar het Westen kan permitteren. Ook mijn Tsjechische vriend ondersteunt de stop op visa. Hij zei: ‘No Russians, we know these guys’. Hier speelt een Europese wetmatigheid: hoe dichter bij Rusland, hoe harder de roep om de Russen buiten te houden. De Baltische staten beseffen dat het echt oorlog is – met doden, gewonden en verwoesting – en zij begrijpen meer de urgentie van verzet tegen onderdrukking. Voor Nederlanders is het front ver weg. Wanneer ons land Russische toeristen blijft toelaten, dan geven wij Poetin eigenlijk gelijk dat dit geen oorlog is, maar ‘een speciale operatie’. Dat wij het contact niet moeten verbreken, ‘omdat de meeste Russen die naar het buitenland reizen hun blik willen verbreden en open staan voor de wereld’, is misschien wel een edel, maar geen overtuigend argument. Stel eens dat Churchill na de slag bij Duinkerken in 1940 had gezegd: wij vechten tegen Hitler, de Wehrmacht en de Luftwaffe, maar wij hebben niets tegen het Duitse volk en al helemaal niets tegen Duitse toeristen. Die zijn hier van harte welkom. Kom gerust hier je geld uitgeven en onze musea bezoeken. De Tate staat voor jullie open en dan kunnen jullie in onze theaters misschien ook nog leren hoe wij excentrieke Engelsen met democratie en humor omgaan. Dan zou hij zijn uitgelachen en had hij snel het veld moeten ruimen. Churchill vocht liever op de stranden. Dus als je denkt dat Kyiv, Odesa en Cherson slechts namen zijn in een ver-van-mijn-bedshow, waar we alleen wat wapens heen sturen, dan kun je rustig met een busje vol goed gevulde Russische toeristen naar het Rembrandthuis rijden, in de hoopvolle verwachting dat kunst en cultuur vriend en vijand zullen verbinden. Zelf ben ik in dat opzicht niet zo optimistisch. De Volkskrant is een krant van wat Henriette Roland Holst ‘de zachte krachten’ heeft genoemd. Ze meende dat de zachte krachten aan het eind zouden overwinnen. Dat schreef ze direct na de Eerste Wereldoorlog, maar ver vóór de Tweede. Drie stukken vond ik in deze krant, die alle tegen een boycot van Russische toeristen pleitten. Daarom een ander geluid. Het is oorlog. Er zit even niets anders op dan partij te kiezen en je solidariteit te laten blijken. Ongetwijfeld is dat vervelend voor veel Russen die ook het goeie willen, maar het is even niet anders. Daarom, wat mij betreft, voorlopig geen Russische toeristen over de vloer. Straks als er vrede komt, wordt het een ander verhaal. Dan zijn ze weer welkom om in onze horeca hun zuurverdiende gasroebels uit te geven. Overigens had je ook nog de V-E-Day, de Victory in Europe Day. De Duitse generaal Jodl tekende in Rheims op 7 mei 1945 de onvoorwaardelijke overgave. Die werd een dag later geratificeerd door de Russen, waarvoor wij ze nu nog dankbaar zijn.||https://www.volkskrant.nl/columns-opinie/wanneer-wij-russische-toeristen-blijven-toelaten-dan-geven-wij-poetin-eigenlijk-gelijk-dat-dit-geen-oorlog-is~b0e815b4/
2022-08-30||Neemt het spoor het voortouw in de arbeidersstrijd?||‘Gansch het raderwerk staat stil, als uw machtige arm het wil’, zo stond onder een van de meest bekende politieke cartoons uit de Nederlandse geschiedenis. Albert Hahn tekende in 1903 voor het socialistische dagblad Het Volk de enorme rug van een machtige arbeider die de vanuit het CS in Amsterdam vertrekkende trein tegenhield. Deze week had die cartoon niet misstaan. Als het treinpersoneel staakt, dan ligt Nederland meteen voor een groot gedeelte plat. In geen sector is staken zo effectief. Niet dat de bonden daar misbruik van maken. Het is zelfs de allereerste cao-staking in de geschiedenis van het spoor. De allereerste grote staking in de Nederlandse geschiedenis was in januari 1903 ook bij de spoorwegen, maar die vond plaats uit solidariteit met de havenarbeiders, waar vakbondsleden weigerden samen te werken met niet-vakbondsleden. De werkgever willigde vanwege de enorme overlast al twee dagen later de eisen van de spoorwegstakers in. De bourgeoisie sloeg de schrik om het hart. De regering van calvinist Abraham Kuyper besloot daarop het staken van ambtenaren waaronder spoorwegwerknemers te verbieden. Stakers mochten wegens plichtsverzuim niet alleen worden ontslagen, maar konden zelfs worden veroordeeld tot celstraffen van tussen de vier en zes jaar. Er was massaal verzet tegen deze ‘worgwet’. Maar ‘Abraham de Geweldige‘ won. Zeker tweeduizend werknemers bij de Staatsspoorwegen (SS) en de Hollandsche IJzeren Spoorweg-Maatschappij (HIJSM) verloren hun baan. Tot 16 januari 1980 – bijna 77 jaar lang – mochten spoorwegarbeiders niet meer staken, hoewel ze na een oproep van Radio Oranje in 1944 in het oorlogsbelang deze regel aan hun laars mochten lappen. Nadat de wederopbouw was voltooid, waren er in de jaren zestig weer regelmatig, zij het vaak wilde, stakingen. Maar bij het spoor bleef het not done. In 1970 werd zelfs nog een aangekondigde staking van één uur bij de NS voorkomen met verwijzing naar de worgwet. Het was uiteindelijk een rechter die het verbod ophief omdat het in strijd was met het Europees Sociaal Handvest dat bepaalde dat het stakingsrecht gold voor alle werknemers. Niet dat het NS-personeel daarna fanatiek ging staken, integendeel. Arbeidsonrust bij de NS bleef een volstrekt onbekend fenomeen. Het personeel, veelal voortkomend uit spoorfamilies, blonk uit door loyaliteit aan het bedrijf dat zich via een eigen poldermodel als sociaal paradijsje manifesteerde. De NS was een grote familie. Werk ging over van vader op zoon. Er werd gezegd dat de NS-directie geen bovenleidingsmast kon plaatsen zonder de instemming van vakbonden. In tegenstelling tot België, Frankrijk en Groot-Brittannië, waar treinstakingen schering en inslag waren, kwam dat bij de NS nauwelijks voor. Pas in 1994 werd gestaakt toen ‘overtolligen‘ de laan dreigde te worden uitgestuurd. In 2000 vonden de grootste stakingen plaats, vanwege een nieuw rooster met vaste routes, het zogenoemde rondje om de kerk. De laatste keer dat het treinverkeer helemaal stillag, was in 2019 bij de pensioenacties van de bonden. Nu ligt het ganse raderwerk stil vanwege de eigen portemonnee. Hopelijk leidt het niet tot een worgwet.||https://www.volkskrant.nl/economie/neemt-het-spoor-het-voortouw-in-de-arbeidersstrijd~b7c25c01/
2022-08-30||Twents waterfilterbedrijf ziet omzet flink groeien||NX Filtration boekte de eerste zes maanden van dit jaar een omzet van 3,7 miljoen euro. In dezelfde periode een jaar eerder ging het nog om 1,3 miljoen euro. Het in 2016 opgerichte bedrijf maakte vorig jaar de stap naar de beurs. Naamsbekendheid en een meer dan verdubbeld personeelsbestand zorgen voor een grotere productie. ‘Vanwege klimaatverandering kunnen we minder op grondwater rekenen’, zegt Erik Roesink, buitengewoon hoogleraar membraantechniek aan de Universiteit van Twente en oprichter van NX Filtration. ‘Dus worden we bijvoorbeeld genoodzaakt afvalwater te hergebruiken. Alleen al in Nederland komen daar jaarlijks 200 ton medicijnresten in terecht. En die moeten eruit gefilterd worden.’ Roesink bedacht een manier om water door membraanfilters te pompen. Kleine deeltjes plastic, virussen en chemische stoffen als pfas worden via deze membraanbuizen uit het water gehaald. Het unieke van de technologie zit hem volgens Roesink in de mate van efficiëntie. ‘We besparen 70 procent meer in vergelijking met andere zuiveringstechnieken en gebruiken zo min mogelijk chemicaliën. Zo maken we schoon drinkwater met een kleine ecologische voetafdruk.’ De in Enschede gemaakte filters gaan naar allerhande projecten. ‘De kledingindustrie verbruikt veel water’, zegt Michiel Staatsen, ceo van NX Filtration. ‘In Turkije en India heeft een aantal textielfabrieken via onze projecten hun watergebruik met de helft verminderd. En in Zweden zijn onze membranen toegepast om afvalwater van de stad Helsingborg te zuiveren en hergebruiken.’ Zo’n tweederde van de omzet komt van projecten buiten Europa: onder meer in Zuid-Afrika, Mexico en Indonesië. ‘Zeker in Azië gaan we snel’, zegt Staatsen. ‘Daar is de bestaande infrastructuur vaak wat minder ontwikkeld dan in Europa, waar we vooral pilotprojecten doen.’ De filters van Roesink en Staatsen zuiveren miljarden liters water per jaar. Dat wordt meer nu het bedrijf in Hengelo een extra fabriek gaat bouwen. ‘Een megafabriek’, verduidelijkt Staatsen. ‘We schalen onze productie zo op dat we er op wereldschaal echt toe doen.’ Ondanks de omzetgroei en subsidies voor innovatieve projecten is NX Filtration nog niet winstgevend. Het verlies over het eerste halfjaar van 2022 kwam uit op bijna 4 miljoen euro. Het bedrijf verwacht ‘op middellange termijn’ winstgevend te zijn.||https://www.volkskrant.nl/nieuws-achtergrond/twents-waterfilterbedrijf-ziet-omzet-flink-groeien~b5c82bda/
2022-08-30||Er is geen andere band die zo handig rock en dance tot een nieuw eigen genre kan versmelten als Tame Impala ★★★★★||Als een aureool hangt er een grote ringvormige soort ufo boven Tame Impala in de Amsterdamse Afas Live. De Australische band van Kevin Parker geeft hier maandagavond zijn eerste van drie uitverkochte concerten, en vanaf een enorm videoscherm heeft een apothekersassistent zojuist het publiek al het seintje gegeven om het speciaal door de band ontwikkelde middel Rushium (een gimmick) te nemen. Haar beeld en stem vervormt en verdwijnt, de trip kan beginnen. Dat doen we met een paar nummers van The Slow Rush, het recentste Tame Impala-album waarnaar het wondermiddel verwijst. Ondersteund door caleidoscopische kleurschakeringen op het scherm begint de band met psychedelische rock die langzaam de beoogde hypnose veroorzaakt. Het geluid is hard, maar subliem. Het droge drumintro van Borderline, de house-pianolijntjes, Parkers vervormde hoge stem: ‘Rushium’ doet meteen zijn werk. De opbouw is perfect. Eerst traag, om dan in Breathe Deeper het voor acid house typerende Roland 303-basgeluid te laten knallen, visueel ondersteund door verbluffend mooie bundels laserstralen die als waslijnen door de zaal hangen. Tame Impala onderstreept zo in 20 minuten niet alleen goed raad te weten met psychedelische rock uit de jaren zestig, maar Parker blijkt ook een knap interpretator van house en dance zoals die sinds eind jaren tachtig de popcultuur domineert. Er is al jaren geen andere band die zo handig rock en dance tot een nieuw eigen genre kan versmelten als Tame Impala. Live is alles maandag door de zinnenprikkelende visuals nog overtuigender. Zeker als na een korte pauze halverwege het concert het euforische Let It Happen wordt ingezet. Tot dan toe bleef de ringvormige ufo rustig hangen, maar nu gaat hij zakken, zwaaien en hangt hij vervaarlijk in een hoek van 45 graden boven het podium licht te sproeien. Je weet dat het gaat komen, de confetti in Let It Happen, en toch voelt het als een magisch moment. Daarna zijn de eerste twee klappen op de drums genoeg om helemaal te verdwijnen in Feels Like We Only Go Backwards. Twee moderne rockklassiekers, waarvan Tame Impala er op hun vier albums inmiddels behoorlijk wat heeft verzameld. Muzikaal klinkt het allemaal fantastisch. Of Parker het nu klein houdt of zijn band laat donderen, alles klopt. De dynamische balans is perfect. Van het dromerige, licht ontsporende Posthumous Forgiveness gaat het naar de dreunende glamrock van Elephant, met tien jaar de oudste Tame Impala-klassieker. Parker, die er met zijn lange haren en witte kleren uitziet als Jezus in Jesus Christ Superstar, heeft alles twee uur lang onder controle. Hij geniet er zichtbaar van als het publiek meegaat wanneer hij als David Gilmour gitaar speelt en zo word je in het laatste half uur meegesleept in muziek die van Pink Floyd en Supertramp in het symfonische Runway Houses, City, Clouds moeiteloos overgaat op gloedvolle disco in The Less I Know the Better. Natuurlijk is het Parker en zijn band die de meeste lof verdienen, maar ook de lichtmensen mogen niet ongenoemd blijven. Zelden volgde de belichting de muziek zo goed als nu. De altijd sfeerloze Afas Live oogde zelfs gezellig. Dat allemaal dankzij het door Tame Impala verstrekte Rushium, waarvan de hypnose nog lang na het concert voortduurt. Een gelukzalig gevoel zoals je heel soms kunt krijgen van een perfecte symbiose tussen muziek en beeld.||https://www.volkskrant.nl/cultuur-media/er-is-geen-andere-band-die-zo-handig-rock-en-dance-tot-een-nieuw-eigen-genre-kan-versmelten-als-tame-impala~bb779b57/
2022-08-30||Nederland voorstander van visumstop voor Russische toeristen in EU, Duitsland en Frankrijk nog tegen||Dat heeft minister Hoekstra (Buitenlandse Zaken, CDA) dinsdag gezegd tegen RTL Nieuws. Dinsdag en woensdag praten de ministers van Buitenlandse Zaken van de EU over de visa. Een groot aantal Noord- en Oost-Europese landen is voorstander van een visumstop. Finland, Polen, Tsjechië en de Baltische staten geven al bijna geen visa meer aan Russische burgers. Ook Denemarken is voor een visumstop voor toeristen. ‘Ik vind het een provocatie dat je Russische mannen op Europese stranden ziet, terwijl Oekraïense mannen tussen 18 en 60 jaar hun land niet eens kunnen verlaten, omdat ze moeten vechten voor hun vrijheid’, zei de Deense minister van Buitenlandse Zaken Kofod vorige week. Duitsland en Frankrijk verzetten zich echter tegen het weigeren van visa aan Russische toeristen. In een gezamenlijk memo noemen zij zo’n maatregel contraproductief, omdat het toekomstige generaties Russen van Europa zou vervreemden. Ook vrezen Berlijn en Parijs dat de Russische bevolking zich juist sterker achter president Poetin zal scharen als zij uit Europa wordt geweerd. Russen die geen banden hebben met de regering-Poetin moeten in staat zijn Europa te bezoeken, vinden Duitsland en Frankrijk. ‘We moeten de transformatieve kracht van de directe ervaring met het leven in democratische systemen niet onderschatten, vooral niet voor toekomstige generaties’, aldus beide landen. Ook EU-buitenlandchef Borrell heeft zich tegen een algehele visumstop uitgesproken. ‘Ik geloof niet dat het doorsnijden van de relatie met de Russische burgerbevolking behulpzaam is’, zei Borrel zondag voor de Oostenrijkse televisie. Nederland vindt dat de EU scherp onderscheid moet maken tussen toeristen en Russen die om een andere reden naar een EU-land willen komen. ‘Aan de ene kant wil je graag intermenselijk contact en wil je ook een verschil maken tussen de staat Rusland en Russische burgers. Tegelijkertijd zien we dat verreweg de meeste mensen die hier komen, komen om geld uit te geven in de P.C. Hooftstraat. Dat zijn vaak rijke Russen die ook regelmatig nog aan het regime gelieerd zijn’, zei Hoekstra. Als een visumstop onhaalbaar blijkt, zullen de lidstaten wellicht besluiten de visa voor Russische toeristen duurder te maken - 80 euro in plaats van 35 euro. Ook kan de EU de aanvraagprocedure verlengen. De ministers van Defensie van de EU gaven dinsdag groen licht voor een Europese trainingsmissie voor Oekraïne. Oekraïense militairen kunnen in Europa militaire trainingen volgen. De plannen worden verder uitgewerkt. Het is niet bekend om hoeveel militairen het gaat en voor welke taken zij getraind zullen worden. Op dit moment geven veel EU-lidstaten al militaire trainingen. Zo trainen Nederland en Duitsland Oekraïners in het bedienen van pantserhouwitsers. Nederland en Duitsland willen ook een gezamenlijke opleiding in ontmijning aanbieden. De EU wil vooral een coördinerende rol spelen. De trainingsmissies van de lidstaten gaan gewoon door, zei minister Ollongren (Defensie, D66), ook als er een gezamenlijke EU-missie komt.||https://www.volkskrant.nl/nieuws-achtergrond/nederland-voorstander-van-visumstop-voor-russische-toeristen-in-eu-duitsland-en-frankrijk-nog-tegen~b5c60608/
2022-08-30||Opinie: Het frame is natuurlijk prettig: graaiende bestuurders die het onderwijs naar de ratsmodee helpen ||Bij de brief van de minister over de driejarige brede brugklassen dacht ik dat er een nieuwe wind ging waaien. Verwachtingsvol las ik zaterdag het interview in de Volkskrant. Minister Wiersma kwam hierin uitgebreid aan het woord over zijn eigen onderwijsloopbaan en zijn ideeën over de problemen in het onderwijs. De oppervlakkigheid daarvan doet mij het ergste vrezen. In de kern komt het erop neer dat hij de populistische kretologie, dat het allemaal de schuld is van incapabele schoolbesturen, herhaalt. Daarnaast het mantra dat er beter naar de mensen voor de klas moet worden geluisterd: dat gebeurt nu kennelijk niet. En een grotere rol voor de inspectie om scholen de maat te nemen. Ik vrees dat het allemaal wat complexer ligt. Natuurlijk zullen er slechte bestuurders zijn, net als slechte leraren of ministers. Toch ken ik (ik heb 43 jaar onderwijservaring) vooral goede, integere, hardwerkende en luisterende schoolleiders en bestuurders. Die hebben vaak ook een (lange) carrière als leraar en uit betrokkenheid, motivatie en bevlogenheid kiezen ze voor het soms ondankbare vak van schoolleider. Vanuit een passie het goede voor kinderen (en medewerkers) te doen. Er vindt geen rare transformatie plaats na een benoeming van leraar tot schoolleider. Het zit hem dus naar mijn stellige overtuiging niet in het gebrek aan kennis van het onderwijs, de werkvloer of het luisteren naar die werkvloer. Er wordt veel en goed samengewerkt. Doen bestuurders in hun zogenaamde almacht met de grote zakken geld willekeurig wat hun goeddunkt? Scholen krijgen op basis van hun leerlingenaantallen bekostiging. Dat geld is structureel te weinig voor goed onderwijs. Zie de internationale aanbevelingen (OESO Education at Glance) of het McKinsey-rapport hierover. Ondanks een structureel relatief te laag percentage van ons bbp voor onderwijs, worden er alsnog hoge prestaties geleverd. Best knap van de sector. Het is de overheid die de loonruimte vaststelt voor de sectoren (ook voor de bestuurders) en daarmee bepaalt men in het onderwijs al jaren een relatief lager loon krijgt dan gepast zou zijn. Die achterstanden zijn vele malen uitgerekend. Daarnaast zijn de andere kosten van gebouwenbeheer en onderhoud (in ieder geval in het voortgezet onderwijs) neergelegd bij gemeenten en schoolbestuur. Hierdoor worden de partijen steeds gedwongen te onderhandelen (vaak met veel gesteggel), omdat het gaat over de verdeling van te weinig middelen. De hele ventilatiediscussie vanwege corona maakt dat pijnlijk duidelijk. Daarnaast bepaalt de rijkdom en ambitie van individuele gemeenten hoeveel geld er naar onderwijsgebouwen gaat. De (te beperkte) budgetten stelt de overheid vast, die gedecentraliseerde verantwoordelijkheid voor huisvesting is een politieke keuze, zoals ook het bedrag dat gemeenten ontvangen. Door die beperkte budgetten worden bestuurders gedwongen tot verdeelmechanismen die op gespannen voet staan met wat goed onderwijs nodig heeft. Denk aan de klassengrootte, aanbieden van kleine vakken, streaming van opleidingen, et cetera. Het klopt dat er ook besturen zijn die in hun bedrijfsvoeringreserves aanhouden die soms de wenkbrauwen doen fronsen. Daar moeten we iets mee. Tegelijkertijd heeft (had?) het onderwijs te maken met een onbetrouwbare overheid als een van de grootste risico’s; je daartegen wapenen is ook een vorm van verantwoord en verstandig besturen. Is het dan fair de bestuurders die proberen het probleem zo goed mogelijk op te lossen, soms nog met allerlei ambities, verantwoordelijk te maken voor deze problematiek? Ik vind van niet en het is ook de foute analyse, en daarmee geen basis voor een echte oplossing. Het frame is natuurlijk prettig: het zijn die graaiende bestuurders die het onderwijs naar de ratsmodee helpen. Het is alleen een frame dat niet past bij het onderwijs. Maar de minister, klaarblijkelijk, en vakbonden graag overnemen. De minister heeft het over de prestaties van de scholen en wil de inspectie weer een grotere rol geven in het afrekenen van scholen daarop. We waren net af van de inspectie-politie die met zogenaamde harde kwaliteitscriteria welens scholen, besturen en leraren de maat kwamen nemen. De minister lijkt hiernaar terug te willen. Een deel van de verwijdering tussen schoolleiders en leraren is juist daaraan te wijten geweest. De wantrouwende overheid: we geven wel geld (te weinig) en wat krijgen we ervoor terug (te weinig), we zullen ze leren: je bent zwak of zeer zwak en aan de schandpaal ermee. Kennelijk zijn de besturen verantwoordelijk voor de leskwaliteit, maar diezelfde bestuurder mag niet in de klas komen of zich bemoeien met de kwaliteit in de klas, de uitvoering van de school- en teamplannen en dergelijke. Hoe dan? Hier spreekt de minister zichzelf tegen. Als luisteren betekent meer inspectie, op de door de minister voorgeschreven wijze van handelen in de klas (menukaart, basisvaardigheden), vrees ik dat de gemiddelde docent hier blij wordt gemaakt met een dooie, rottende mus. Willen we minder schoolleiders/bestuurders en meer inspectie? De werkdruk is een groot probleem. Oorzaken: de eigen keuze van onderwijsmensen om massaal in deeltijd te werken, met onmogelijke roosters tot gevolg, scholen die alleen op dinsdag en donderdag open lijken te zijn, tekortvakken. Maar dit is een taboe-onderwerp. Het dilemma van enerzijds veel vrije dagen (60 op jaarbasis) met nog extra faciliteiten, en anderzijds de opstapeling van werk in werkweken die volgens het rekenmodel 42 klokuren tellen, leidt tot enorme fricties, zowel bij de leraren zelf als in de schoolorganisaties. Maar praten over andere verdelingen van de uren, aanpassingen van het curriculum (veel te veel lesstof), in mijn ogen echte werkdrukverlagende maatregelen, stuitten tot nu toe op hevig verzet van vakbonden en vakverenigingen, die zich te pletter lobbyen/twitteren om hun vak toch zoveel mogelijk overeind te houden. We willen massaal minder drukte, maar er mag tegelijkertijd niks veranderen. Ik pleit niet voor nieuwe analyses, we hebben die al. Ik hoopte met zijn driejarige heterogene brugperiode dat de minister was begonnen met wat echt nodig is. Een herontwerp van ons onderwijsstelsel, niet meer en niet minder. Net als dat we in de landbouw zijn vastgelopen met de agro-industrie, en met perverse marktprikkels die grootschaligheid alleen maar stimuleren, doen we met het onderwijs eigenlijk hetzelfde. Besturen moeten een bepaalde omvang hebben om de personele en financiële risico’s te kunnen dragen. Juist ook om kleine scholen in dunbevolkte regio’s overeind te houden en te voldoen aan de kwaliteitseisen die je van een goed werkgever en onderwijsinstelling mag verwachten. Ik ben een groot voorstander van kleinschalig georganiseerde pedagogische eenheden en weet dat een zelfstandige kleine school voor voortgezet onderwijs grote moeite heeft om een behoorlijk aanbod aan vakken, interessante leservaringen e.d. en goede kwaliteit te garanderen. In de huidige bekostiging is dat wat goed is voor kinderen, niet te realiseren. Scholen worden gedwongen zich op te stellen als elkaars concurrent. Ieder leerling is immers een zak geld. In gebieden waar weinig leerlingen zijn, is het onderwijs bijna niet meer te financieren, waardoor de leefbaarheid van de gemeente/regio zwaar onder druk komt. Een fundamenteel andere aanpak van het realiseren van voorzieningen in wijken of dorpen (waarvan scholen deel uitmaken) is nodig, zeker in kansarme en dunbevolkte gebieden. De bekostiging op leerlingniveau leidt tot ‘concurrentie’, het verplaatsen van grote stromen leerlingen door de stad/regio en sluiten van onrendabele vestigingen in plattelandsgebieden. Het zou dus passen als deze minister-stapelaar, die opklom vanaf de mavo, niet zijn gang door het oude stelsel ziet als bewijs dat het stelsel zo slecht nog niet is. De huidige neoliberale denkwijze als basis van het onderwijsbeleid, de bekostiging op grond van leerlingaantallen, de vergrote rol van inspectie om kwaliteit af te dwingen, het structureel te lage budget, de wantrouwende overheid met verantwoordingsrapportages en inspecties enzovoorts, dat alles vraagt niet om platitudes, maar om reflectie op de rol van de eigen partij van deze minister, de VVD, in de zaterdagkrant. Het brede gesprek met alle betrokkenen, misschien zelfs zonder Remkes, met partijen die stoppen met elkaar te beschuldigen en te beschadigen, met een werkelijk faciliterende overheid helpt ons verder. De vijf sectorraden hebben een document gepubliceerd: De toekomst van ons onderwijs. Samenhangende ideeën die verder besproken moeten worden, maar een basis kunnen zijn om met welwillenden en verantwoordelijke bonden en andere partijen tot echte oplossingen te komen.||https://www.volkskrant.nl/columns-opinie/opinie-het-frame-is-natuurlijk-prettig-graaiende-bestuurders-die-het-onderwijs-naar-de-ratsmodee-helpen~b10add7c/
2022-08-30||Ook met weinig coronapatiënten komt inhaalzorg niet van de grond||De ‘werkvoorraad’, het aantal mensen dat nog wacht op een operatie of behandeling, is al maanden lang even groot – en veel groter dan in 2019, toen het woord pandemie nog vooral bekend was als een rampscenario in een Hollywoodfilm. De NZa had verwacht dat in de rustige zomermaanden de ziekenhuizen een inhaalslag zouden hebben gemaakt. ‘Maar deze bleef uit’ hoewel er weinig coronapatiënten waren, schrijft de autoriteit teleurgesteld. In februari bedroeg die werkvoorraad 130 duizend patiënten meer dan je op grond van de cijfers van de coronacrisis zou verwachten, sindsdien is deze dus niet of nauwelijks gedaald. Volgens de NZa kunnen de wachtlijsten korter als zorgaanbieders en -verzekeraars nauwer samenwerken. Tussen regio’s kunnen de wachttijden nog weleens verschillen, en dat zou moeten betekenen dat patiënten eerder terechtkunnen in andere regio’s dan in hun vertrouwde ziekenhuis dichterbij. Patiënten die dat willen kunnen hun zorgverzekeraar bellen om zorgbemiddeling te vragen. Landelijk is de gemiddelde wachttijd op een behandeling iets meer dan acht weken; uitschieter is Noord-Nederland waar de wachttijd zo’n 14 weken is, in Zuid-West-Nederland krap acht weken. De NZa had gehoopt dat de ziekenhuizen in de zomermaanden de operatiecapaciteit niet zo stevig zouden afschalen als ze normaal gesproken doen. Omdat ook veel patiënten op vakantie zijn, is de reguliere zorgvraag in de zomer lager, waardoor er in theorie ruimte ontstaat voor de uitgestelde zorg. Maar in juli draaide slechts 41 procent van de ziekenhuizen op volle kracht als het om planbare zorg gaat. Veel ziekenhuisbestuurders gaven al eerder aan dat het ondenkbaar was dat de zorgmedewerkers niet op vakantie zouden kunnen vanwege de inhaalzorg. Na twee intensieve coronajaren is voor veel verpleegkundigen een echte vakantie juist onontbeerlijk. Maar er is ook een ander groot probleem: het hoge ziekteverzuim in de zorg. Normaal gesproken is juli de maand met een laag verzuim, sinds de coronapandemie zijn ook die zekerheden weggevallen. In juli kwam het verzuim zorgbreed, mede dankzij de zomergolf van de omikronvariant, op 7,89 procent uit, een stijging van 16,5 procent ten opzichte van een jaar geleden. Daar hadden niet alleen de ziekenhuizen last van (die kwamen er met 6,7 procent nog relatief genadig vanaf), maar bijvoorbeeld ook de wijkverpleging met ruim 9 procent. Daardoor konden ziekenhuizen hun patiënten ook moeilijk naar huis sturen; als er thuis geen vervolgzorg mogelijk is, blijven patiënten in het ziekenhuis, en houden ze daar bedden bezet. De NZa gaat nu ook data verzamelen van de wachttijden in de wijkverpleging ‘om vroegtijdig knelpunten te kunnen herkennen’. De uitgestelde zorg is een groot gezondheidsprobleem. Het RIVM berekende in juli dat er door de uitgestelde operaties zeker 320 duizend gezonde jaren verloren waren gegaan in Nederland. Eind 2021 waren er door de coronacrisis in Nederland bij elkaar 305 duizend operaties minder uitgevoerd dan zonder corona het geval zou zijn geweest – ofwel bijna eenzesde van het totaal.||https://www.volkskrant.nl/nieuws-achtergrond/ook-met-weinig-coronapatienten-komt-inhaalzorg-niet-van-de-grond~b6d7c72b/
2022-08-30||Hoe ‘Het verraad van Anne Frank’ tot stand kwam, een explosieve conclusie trok en uit de handel werd gehaald||Op 18 januari van dit jaar verscheen wereldwijd Het verraad van Anne Frank, geschreven door de Canadese bestsellerauteur Rosemary Sullivan. Het boek was de weerslag van een onderzoek door een internationaal coldcaseteam naar de vraag wie in de Tweede Wereldoorlog Anne Frank en haar zeven mede-onderduikers heeft verraden. De Joodse notaris Arnold van den Bergh werd als meest waarschijnlijke dader aangewezen. De aandacht voor het boek was groot. Het gerenommeerde Amerikaanse tv-programma 60 Minutes wijdde er op 16 januari een aflevering aan. Een dag later ruimden zowel de Volkskrant als NRC en Het Parool er een deel van hun voorpagina’s voor in. The New York Times schreef een juichende recensie. Initiatiefnemer Thijs Bayens en onderzoeker Pieter van Twisk schoven ’s avonds op televisie aan bij respectievelijk de talkshows M en Op1. Daarna kwam vernietigende kritiek. Het bewijs waarop de beschuldiging steunde, was flinterdun, aldus historici. Nog geen drie maanden na verschijnen werd het boek in Nederland door uitgeverij Ambo Anthos op eigen initiatief – een unicum – uit de handel gehaald, was het door een historicus ‘een antisemitisch pamflet’ genoemd en waren de makers ervan beschuldigd van het ‘voor de tweede keer vermoorden van Anne Frank’. Hoe heeft het zover kunnen komen? Documentairemaker Thijs Bayens fietst over de Amsterdamse Prinsengracht. Hij passeert het Achterhuis, de plek waar Anne Frank tussen 1942 en 1944 met haar ouders, zusje en vier anderen zat ondergedoken. Bayens heeft net zijn medewerking aan Sweetie 2.0 afgerond, een project waarmee hulporganisatie Terre des Hommes kunstmatige intelligentie inzet om pedofielen op te sporen. Op de fiets vraagt hij zich af of moderne opsporingsmethoden ook zouden kunnen bijdragen aan het oplossen van een van de grote mysteries van de Tweede Wereldoorlog: het verraad van Anne Frank. Op 4 augustus 1944 werd het toen 15-jarige meisje met andere onderduikers opgepakt door de Sicherheitsdienst. In februari 1945 overleed ze in Bergen-Belsen. Wie heeft haar verraden, en hoe is dat gebeurd? Tijdens een herfstavond in oktober wandelt Bayens met journalist en goede vriend Pieter van Twisk door Amsterdam-Noord. Ze brainstormen al langer over een gezamenlijk project. Bayens vertelt Van Twisk over zijn nieuwste idee. Hij suggereert samen een coldcaseteam op te zetten om na te gaan wie de verrader van Anne Frank is geweest en daar een documentaire over te maken. Van Twisk kan zich niet voorstellen dat deze zaak niet allang tot de bodem is uitgezocht. Pogingen daartoe zijn inderdaad eerder ondernomen. In 1947 en 1963 deed de politie onderzoek. Vanaf de jaren negentig verschenen er theorieën in boeken van onder anderen de Oostenrijkse Melissa Müller, de Britse Carol Ann Lee en de Nederlanders Sytze van der Zee en Gertjan Broek. In 2003 publiceerden Gerrold van der Stroom en David Barnouw Wie verraadde Anne Frank?. Gertjan Broek schreef dat Anne Frank mogelijk per toeval werd ontdekt. In de andere publicaties werden onder meer NSB’er Tonny Ahlers en de Joodse verrader Ans van Dijk als verdachten genoemd. Een definitief antwoord op de vraag kwam er niet. Maar een grootschalig en modern onderzoek is nooit gedaan, merkt Van Twisk als hij zich in het onderwerp verdiept. Hij besluit mee te doen. Na een gesprek met Teresien da Silva, hoofd collecties van het Anne Frank Huis, groeit zijn enthousiasme. ‘Wie verraadde Anne Frank?’ is de meestgestelde vraag onder bezoekers, vertelt ze. Een poging om die met behulp van politieagenten te beantwoorden, lijkt haar een goed idee. In het voorjaar van 2016 zoeken Van Twisk en Bayens contact met de Nederlandse politie. De bij de FBI opgeleide oud-rechercheur Hans Smit reageert welwillend en trommelt een groepje gepensioneerde agenten op. Bayens en Van Twisk ontmoeten hen op 2 mei aan de Zoetermeerse Plas, bij het restaurant Happy Moose. Een buitenstaander moet het onderzoek gaan leiden, concluderen ze bij een latere bijeenkomst. Nederlandse agenten hebben immers de familie Frank opgepakt. Hans Smit draagt FBI-man Vince Pankoke voor. De in 1984 tot policeman of the year uitgeroepen Amerikaan joeg in het verleden op drugsbaronnen als Pablo Escobar en is nu met pensioen. Hij zegt eind mei zijn medewerking toe. Pankoke wil een multidisciplinair coldcaseteam samenstellen met onder meer historici, criminologen en documentalisten, dat moet gaan werken met kunstmatige intelligentie. Daar is geld voor nodig. Dus richten Bayens en Van Twisk op 3 februari 2017 de bv Proditione Media op – proditione is Latijn voor verraad. Doel van het bedrijf is het produceren van tv-programma’s en films. Bayens zal de documentaire produceren en onder meer interviews met experts en betrokkenen filmen; Van Twisk bemoeit zich met het onderzoek. Ze spreken af dat Van Twisk daarbij geheel onafhankelijk van Bayens te werk gaat. Het team treedt met het plan naar buiten via een interview met Vince Pankoke in de Volkskrant. De combinatie ‘FBI-agent’, ‘cold case’ en ‘Anne Frank’ wekt de belangstelling van media als 60 Minutes, The New Yorker en The Guardian. Drie dagen na het Volkskrant-interview zit Bayens bij talkshow De Wereld Draait Door. ‘We zijn niet aan het vervolgen’, zegt hij tegen presentator Matthijs van Nieuwkerk. ‘We willen laten zien wat er precies is gebeurd. Dan kun je je afvragen of je echt naar een dader wil zoeken. Dat kan – het is gegaan zoals het is gegaan – maar de waarheid moet naar boven komen.’ Aan het eind van het gesprek wijst Van Nieuwkerk erop dat er misschien kleinkinderen zijn die te horen zullen krijgen dat hun grootouder Anne Frank heeft verraden. Bayens antwoordt dat het onderzoek prudent zal zijn. ‘Je gaat niet zomaar roepen: we hangen er even een naam aan. Dat kun je alleen maar doen als je het honderd procent zeker weet.’ Dezelfde week is Van Twisk voor een subsidieaanvraag in het Amsterdamse stadhuis bij toenmalig wethouder Simone Kukenheim. In de aanvraag schrijft hij dat het coldcaseteam (CCT) zal bestaan uit allerlei soorten specialisten, die gaan samenwerken met onder meer het Anne Frank Huis, het Niod, het Amsterdamse Stadsarchief, het Nationaal Archief, het Joods Historisch Museum en het United States Holocaust Memorial Museum. De kosten worden begroot op 2 miljoen euro. Bayens en Van Twisk rekenen op crowdfunding, de opbrengst van mediarechten (een tiendelige documentaire, boek, podcast, tentoonstelling), sponsoring en projectdonaties. De gemeente draagt uiteindelijk 100 duizend euro bij. Door alle media-aandacht zijn internationale productiehuizen geïnteresseerd geraakt in het maken van een eventuele documentaire(reeks). Bayens wordt door tientallen bedrijven benaderd, waaronder Discovery en National Geographic. In het najaar van 2017 gaat hij naar Los Angeles, waar hij zich bij onderhandelingen laat vertegenwoordigen door het grote media-agentschap William Morris Endeavor. In Nederland zal de documentaire worden uitgezonden door de NOS. Bayens en Van Twisk vrezen dat inhoudelijke bemoeienis van producenten het onderzoek zou kunnen belemmeren. Van Twisk oppert te beginnen met een boek. Hij gaat op zoek naar een uitgever en schrijft een wervende, Engelse aanbiedingstekst. Anne Frank – A Cold Case Diary, zoals het boek zal heten, zal volgens Van Twisk ‘niet alleen nieuw licht werpen op de omstandigheden die leidden tot de arrestatie van de familie Frank, maar ook een fascinerend en aangrijpend inzicht bieden in het gedrag en de moraal van de mens in tijden van oorlog’. Als auteur van het boek wordt Vince Pankoke genoemd. Op 18 november 2017 heeft de officiële ‘kick-off’ plaats in het Amsterdamse kantoor van Xomnia, het bedrijf dat het CCT helpt met kunstmatige intelligentie. Op een groot scherm is een gelikt filmpje te zien waarop onder meer verhoren uit 1963 door acteurs worden nagespeeld. Het valt de uitgenodigde historicus David Barnouw op dat de focus vooral op het onderzoek ligt, en niet op het vinden van een dader. In februari 2018 leest Vince Pankoke – wiens coldcaseteam uiteindelijk uit 27 mensen zal bestaan, onder wie meerdere historici – in een een politierapport uit 1963-1964 over het verraad van de familie Frank over een verwijzing naar een anoniem briefje dat Annes vader Otto Frank na de oorlog heeft ontvangen. Daarop staat dat Franks schuilplaats in de oorlog aan de nazi’s is doorgegeven door ‘A. van den Bergh’, een Joodse notaris. De vondst is niet nieuw, voorgaande onderzoeken hadden aan het anonieme briefje weinig waarde gehecht, maar Pankoke besluit het nader tegen het licht te houden. Op 2 maart 2018 zoekt Thijs Bayens per mail contact met de kleindochter van Van den Bergh, Mirjam de Gorter. Hij meldt dat hij betrokken is bij een onderzoek naar het verraad van Anne Frank en in het kader daarvan onderduiknetwerken in het Gooi in kaart brengt – zijn grootouders waren gelieerd aan een verzetsgroep die was verbonden met die regio. Op 15 maart 2018 spreekt De Gorter urenlang met Bayens over haar moeder en grootvader. Het anonieme briefje brengt Bayens, volgens instructies van Pankoke, niet ter sprake. Intussen is er nog geen schrijver of uitgever gevonden. Weliswaar zal de naam van Vince Pankoke op het omslag van het boek staan, maar aangezien zijn schrijfervaring beperkt blijft tot onderzoeksverslagen voor de FBI, moet er een ghostwriter komen. Van Twisk benadert Marianne Schönbach, een gerenommeerd literair agent, en spreekt haar op haar kantoor aan het Amsterdamse Rokin. Als Duitse voelt Schönbach een speciale verantwoordelijkheid voor dit onderwerp. Met een collega neemt ze de mediaberichtgeving over het project door, die doorgaans positief is – ook in Duitse kwaliteitsmedia als de Süddeutsche Zeitung en Der Spiegel. Enkele weken later tekent ze: zij zal de rechten verkopen aan uitgeverijen en het schrijf- en uitgeefproces coördineren. Op 7 april 2018 verstuurt Schönbach informatie over het project naar haar internationale netwerk. Diezelfde dag doen meerdere Nederlandse uitgevers een bod. Na overleg met Bayens en Van Twisk kiest Schönbach voor Ambo Anthos. Twee dagen later gaat Schönbach naar de London Book Fair. Na ondertekening van een geheimhoudingsovereenkomst mogen daar meer dan driehonderd uitgevers een trailer van het project zien. De Engelsman Jonathan Burnham, uitgever van HarperCollins, de op een na grootste uitgeverij ter wereld, belt Schönbach op de beurs. De zestien landenvertegenwoordigers van HarperCollins – de firma zit onder meer in Brazilië, India en Nieuw-Zeeland – zijn enthousiast, vertelt hij haar. Schönbach stelt Tanja Hendriks, directeur-uitgever van Ambo Anthos, op de hoogte. De combinatie HarperCollins en Ambo Anthos lijkt ideaal, omdat Hendriks en Burnham elkaar kennen en vertrouwen. In juli worden de contracten gesloten. Naar verluidt betaalt HarperCollins 400 duizend euro en Ambo Anthos 150 duizend euro. Enorme bedragen, maar Bayens en Van Twisk hebben, gezien hun ambitieuze plannen, meer nodig. Als publicatiedatum voor het boek wordt gemikt op 4 augustus 2019, precies 75 jaar na de inval in het Achterhuis. In mei 2018 komt de vraag op tafel wie de auteur/ghostwriter wordt. Sara Nelson, de Amerikaanse redacteur die voor HarperCollins het boek gaat begeleiden, oppert haar landgenoot Howard Blum, schrijver van spannende boeken over de Tweede Wereldoorlog. Hij zou een truecrime-achtig boek kunnen schrijven met detective Pankoke als verteller. Het CCT en Ambo Anthos vinden dat een slecht idee. De vraag wie Anne Frank verraadde, is een ‘heel belangrijk element’, schrijft Tanja Hendriks in een mail, ‘maar dat is de serieuze reconstructie van Anne Franks onderduiktijd ook. Het boek is een zoektocht naar de waarheid maar ook een historisch document, een schets van een belangrijke, moeilijke, gruwelijke tijd. (…) We zijn bang dat de serieuze laag niet in het boek aanwezig zal zijn.’ Burnham en Schönbach opperen Rosemary Sullivan, de Canadese auteur van onder meer de bekroonde biografie De dochter van Stalin en van Villa Air-Bel – De Tweede Wereldoorlog: hoe Marc Chagall, Marcel Duchamp en anderen uit de handen van de nazi’s werden gered. Voor dat laatste boek ontving ze de Canadian Society for Yad Vashem Award in de categorie Holocaust-geschiedenis. Als iedereen enthousiast blijkt, valt de keuze op haar. Vince Pankoke geeft een powerpointpresentatie in het kantoor van Ambo Anthos aan de Weesperstraat in Amsterdam. Rosemary Sullivan is daar niet bij. Wel aanwezig zijn onder anderen de uit New York overgekomen Jonathan Burnham, Pieter van Twisk, Thijs Bayens, Marianne Schönbach, Tanja Hendriks en Laurens Ubbink, uitgever non-fictie bij Ambo Anthos. Pankoke maakt indruk met een ordner vol kopieën van kopgeldkwitanties. Collaborateurs kregen dergelijke briefjes als ze een ondergedoken Jood hadden verraden. Na inlevering ervan bij de nazi’s ontvingen ze een bedrag, variërend van 2,50 tot enkele tientallen guldens. In een archief in Maryland heeft Pankoke honderden exemplaren gevonden; tot dat moment waren er nog geen tien bekend. Later die dag krijgt het gezelschap een rondleiding door het Anne Frank Huis. ’s Avonds eten ze Italiaans bij restaurant Incanto aan de Amstel. Minder gezellig is de sfeer een paar maanden later, in september, als Bayens, Pankoke en Van Twisk in Basel op bezoek gaan bij het Anne Frank Fonds (AFF). Dit fonds bewaakt de nalatenschap van Anne Frank en spant geregeld rechtszaken aan tegen de Anne Frank Stichting (AFS) in Amsterdam. Beide instellingen zijn opgezet door Otto Frank. Globaal gezegd gaat de AFS over het Anne Frank Huis en het AFF over het dagboek. Al snel blijkt dat AFF-secretaris Yves Kugelmann en andere bestuursleden sceptisch staan tegenover het volgens hen commerciële project. Volgens hem riekt het naar effectbejag dat de naam ‘Anne Frank’ in het project voorkomt. Tot een samenwerking komt het niet, waardoor Rosemary Sullivan niet vrijuit kan citeren uit Het Achterhuis, het dagboek van Anne Frank. Rond Anne Frank, schrijver van een van de bestverkochte boeken ter wereld en icoon van de Shoah, ligt alles gevoelig, merkt het coldcaseteam nog maar eens. Mede om die reden roepen Bayens en Van Twisk een raad van advies in het leven die het CCT zal adviseren over de maatschappelijke implicaties van het onderzoek. In november 2018 organiseert Bayens een bijeenkomst in het Hilton Hotel in Amsterdam. Een van de genodigden is oud-minister Roger van Boxtel, dan president-directeur van de NS, aan wie Bayens ter plekke vraagt zitting te nemen in de raad. Oud-burgemeester van Amsterdam Job Cohen en ondernemer Michiel Westermann, eveneens aanwezig, zitten daar al in. Ook Emile Schrijver, directeur van het Joods Cultureel Kwartier, is lid van de raad, maar hij laat bij de Hilton-bijeenkomst verstek gaan. De volgende vergadering van de raad van advies is bij het coldcaseteam in Amsterdam-Noord, op 3 december 2018. Aan de muren hangen foto’s die met pijlen naar elkaar verwijzen, wat leden van de raad doet denken aan de tv-serie CSI. Tijdens de bijeenkomst komt ter sprake wat er moet gebeuren als de verrader Joods blijkt te zijn. De raad adviseert: wees zeker van je zaak en breng de onderzoeksresultaten zorgvuldig naar buiten. De impact in Joodse kring, zegt Van Boxtel, zal enorm zijn. Maar, zegt Emile Schrijver ook: als dit de conclusie wordt, dan is dat zo. Pankoke besluit dat het tijd is de kleindochter van Van den Bergh, Mirjam de Gorter, te interviewen en nodigt haar op 23 februari 2019 uit in de studio in Amsterdam-Noord. Terwijl een filmploeg het interview, net als alle andere, opneemt, vraagt Pankoke of haar grootvader onder druk is gezet. De Gorter heeft daar geen weet van. Dan confronteert Pankoke haar met het anonieme briefje dat haar grootvader beschuldigt. De Gorter reageert geschrokken. Rosemary Sullivan vliegt naar Nederland om verder te schrijven aan het boek over het verraad van Anne Frank. Ze zal verblijven in de Amsterdamse Schrijversresidentie aan het Spui in Amsterdam. Informatie verzamelt ze via een programma dat met behulp van kunstmatige intelligentie verbanden legt tussen duizenden documenten. Door het CCT wordt het de ‘boekenkast’ genoemd, naar het meubelstuk dat de toegang tot het Achterhuis aan het zicht onttrok. Als Sullivan bijvoorbeeld ‘Tonny Ahlers’ intypt, verschijnt alle informatie die het CCT heeft verzameld over deze NSB’er, die in verband wordt gebracht met het verraad. Na vijf weken vertrekt Sullivan weer. Het voornemen is dat ze in 2020 voor langere tijd weer in Nederland zal zijn. De deadline van 4 augustus 2019 is dan al losgelaten. In juni 2019 laat het Anne Frank Fonds uit Basel Emile Schrijver weten dat het niet blij is met diens betrokkenheid bij het project. Schrijver concludeert dat zijn band met het AFF – een sponsor van het Joods Cultureel Kwartier, waarvan hij directeur is – hem dierbaarder is dan die met het CCT en trekt zich op 24 juni terug uit de raad van advies. Aan het einde van 2019 rondt Pankoke zijn onderzoek af. Zijn team heeft dertig scenario’s onderzocht. ‘De eindconclusie is dat het Van den Bergh-scenario het meest waarschijnlijke is’, aldus de notulen van de directie van Proditione Media. De notaris zou een lijst onderduikadressen, die hij mogelijk tot zijn beschikking had doordat hij lid was van de Joodse Raad, aan de Duitsers hebben doorgespeeld om zijn eigen familie te redden. De uitkomst geeft Bayens, die contact is blijven houden met diens kleindochter, een naar gevoel. Hij vraagt zich af of ze de identiteit van De Gorters grootvader wel naar buiten moeten brengen. Een Jood die een Jood verraadt: dat zou koren op de molen zijn van antisemieten. Bayens bedenkt een alternatief: de uitkomst van het onderzoek niet vermelden in het boek en de documentaire, maar daarin alleen de vijf waarschijnlijkste scenario’s schetsen, zodat duidelijk wordt met welke dilemma’s burgers kampen in oorlogstijd. Het idee vindt bij Pankoke en Van Twisk geen gewillig oor. Zij voeren aan dat mogelijk kan uitlekken dat Van den Bergh de hoofdverdachte is, en dat dat vanwege zijn Joodse achtergrond is verzwegen. Dat zou óók koren op de molen zijn van antisemieten. Bayens beklaagt zich, maar hij heeft zijn invloed uit handen gegeven: het onderzoek wordt gedaan door Pankoke en Van Twisk, en hoe het wordt beschreven bepalen Rosemary Sullivan en HarperCollins in overleg met hen. In januari 2020 komt de raad van advies weer bijeen, dit keer op het hoofdkantoor van de NS in Utrecht, de werkplek van Roger van Boxtel. Hoewel Emile Schrijver geen lid meer is van de raad, is hij er wel bij. Als Bayens vraagt of de aanwezigen het geheimhoudingsdocument nog gaan ondertekenen dat hij hun een paar weken eerder heeft toegestuurd, wordt de sfeer ongemakkelijk. Van Boxtel weigert. De jurist heeft het gevoel met het document in een fuik te zwemmen, waardoor hij het boek niet meer vrijuit bij experts zou kunnen toetsen. Bovendien voelt hij zich steeds minder senang bij het boek. Hij krijgt het idee dat er, mede vanwege geldgebrek, vaart achter moet. Bayens stelt hem gerust, maar Van Boxtel besluit toch niet te tekenen. Ook Cohen doet dat niet. Westermann wil dat in eerste instantie wel, maar volgt uiteindelijk de twee anderen. Van de geldzorgen wordt het CCT verlost door Jaap Rosen Jacobson, een ondernemer die Thijs Bayens via via kent en die het team een bedrag leent. Rosemary Sullivan, die van plan was in het voorjaar van 2020 weer voor drie maanden naar Nederland te komen, is door de coronamaatregelen aangewezen op de digitale ‘boekenkast’ en op Zoomgesprekken met Van Twisk en Pankoke. Intussen heeft HarperCollins besloten Sullivan, die bekender is dan Pankoke, te promoveren van ghostwriter tot hoofdauteur. Het leidt tot een ingewikkelde rolverdeling: Sullivan schrijft het boek, maar heeft geen onderzoek gedaan. Daarvoor is ze afhankelijk van Pankoke, Van Twisk en haar onderzoeksassistent, die uit een enorme berg materiaal documentatie voor haar uitzoekt die Proditione-medewerkers in het Engels vertalen. HarperCollins is de eindverantwoordelijke uitgever, maar ook Ambo Anthos leest met kritische blik mee. Aan literair agent Marianne Schönbach de taak alles te coördineren. Eind maart 2020 rondt Sullivan haar eerste volledige manuscript af. Via Sara Nelson, de redacteur van HarperCollins, komt het terecht bij Marianne Schönbach, die het op 7 april naar Tanja Hendriks en Laurens Ubbink van Ambo Anthos stuurt. ‘Tanja en ik hebben de eerste versie van het manuscript gelezen en zijn daar nogal van geschrokken’, mailt Ubbink op 1 mei aan Schönbach. Hij ziet ‘grofweg drie problemen’. Ten eerste blijkt nergens ‘het unieke en urgente van dit boek’ uit, schrijft Ubbink. ‘Wat doet het Cold Case Team anders dan al die eerdere onderzoeken die er naar het verraad zijn gedaan?’ Daarnaast noemt Ubbink het vertelperspectief, met drie verschillende stemmen, ‘zeer onevenwichtig’. En het zou Sullivan aan feitenkennis ontbreken. ‘Rosemary geeft zich geen rekenschap van de enorme hoeveelheid literatuur die er over de oorlog [is] in Nederland.’ Schönbach verzamelt de aanmerkingen en correcties en stuurt ze door naar Sara Nelson. Ze laat Hendriks en Ubbink diezelfde dag – 1 mei – weten dat de volgende versie waarschijnlijk over drie weken volgt. Op 19 juli schrijven Hendriks en Ubbink een boze mail aan Schönbach, Bayens en Van Twisk. De nieuwe versie laat langer op zich wachten dan afgesproken, waardoor ze te weinig tijd krijgen om er commentaar op te leveren. ‘We zijn zeer onaangenaam getroffen over de slordige en onprofessionele werkwijze’, schrijven ze. ‘Voor deze grote acquisitie is een zorgvuldig proces, een goede, actieve samenwerking en een belangrijke rol voor de Nederlandse uitgever onontbeerlijk.’ Van Twisk en Bayens verbazen zich. Ambo Anthos dat zich beklaagt over een gebrek aan samenwerking? Ondanks de gevoeligheid van het project en het geld dat erin is gestoken, heeft Ambo Anthos sinds 2018 nauwelijks betrokkenheid getoond, vinden ze. In de vijf weken die Rosemary Sullivan in Amsterdam was, spraken Ubbink en Hendriks niet één keer apart met haar af, mailen ze. En ook met Van Twisk en Bayens, met wie Ambo Anthos een contract heeft getekend, is er nooit direct contact over het manuscript. Op 23 juli reageren Hendriks en Ubbink op de nieuwe versie van het eerste deel van het manuscript die ze net hebben ontvangen en waarin de voorgeschiedenis van het Achterhuis wordt beschreven. Ook die heeft ze niet overtuigd. ‘Het is echt nog niet goed.’ Twee dagen later krijgen ze weer een nieuwe versie, met daarin een grotere rol voor het onderzoek van het CCT, maar ook die vinden Hendriks en Ubbink ondermaats. Ubbink noteert zes bezwaren. Het manuscript mist een heldere structuur en spanningsboog. Verder ontbreekt het aan elementaire kennis over de Tweede Wereldoorlog in Nederland, worden samenwerkingen met gerenommeerde onderzoekers en instituten nauwelijks beschreven, is onvoldoende gebruikgemaakt van moderne onderzoekstechnieken, gaat het te weinig over FBI-man Pankoke en getuigt het van een gebrekkige kennis van Amsterdam. Het boek moet worden herschreven, concluderen zij. ‘Daarvoor is tijd nodig en daarom zijn we van mening dat wereldwijde publicatie (dan gepland op 15 april 2021, de dag van de bevrijding van Bergen-Belsen en ruim twee weken voor 4 mei, red.) moet worden uitgesteld.’ Op 3 augustus pareert het CCT in een mail de kritiekpunten. ‘De publicatie kan helaas niet worden uitgesteld’, schrijft het aan het einde, na overleg met HarperCollins dat daarover het laatste woord heeft. Rosemary Sullivan werkt dag en nacht aan een nieuwe versie, die Schönbach op 20 oktober 2020 doorstuurt naar Ambo Anthos. Ook die stemt niet tot tevredenheid. Niet bij Ambo Anthos, maar ook niet bij HarperCollins, dat besluit de publicatie nog eens uit te stellen. Op 11 februari 2021 verstuurt Schönbach het ‘final manuscript’ aan Ambo Anthos. ‘We kunnen zien dat het manuscript is verbeterd ten opzichte van de vorige versie die we in de zomer lazen’, reageert Ubbink op 1 maart. ‘Het is strakker geschreven, er zit meer vaart in. (…) Toch zien we, tot onze spijt, nog steeds geen mogelijkheden voor een succesvolle publicatie van dit manuscript op de Nederlandse markt.’ Het coldcaseteam is verbijsterd. Vooral Pankoke en Van Twisk waren het lange tijd eens met de kritiek van Ambo Anthos: ook zij vonden dat de eerste versies van het manuscript rommelig waren, te veel achtergrondinformatie bevatten en te weinig over het onderzoek gingen. Maar dat manco is verholpen, menen zij. Ambo Anthos blijkt onvermurwbaar. De uitgeverij trekt de stekker eruit, neemt media-advocaat Hans Bousie in de arm en eist het voorschot – waarvan al een groot deel is betaald – terug. Bayens en Van Twisk zijn niet van plan aan die eis te voldoen. Behalve dat ze werken aan een weerlegging van de inhoudelijke bezwaren van Ambo Anthos, wijzen ze er in hun schriftelijke reactie op dat HarperCollins ‘in the lead’ was en Ambo Anthos slechts een vertaalcontract heeft getekend. Over de kwaliteit van het werk heeft de Nederlandse uitgeverij volgens hen derhalve niets te zeggen. Bayens en Van Twisk eindigen hun brief van 4 april 2021 met: ‘Zou het kunnen dat de uitkomst van ons onderzoek, die mogelijk veel negatieve reacties gaat oproepen, een reden is om tot dit besluit te komen?’ Na een aantal boze mails over en weer sleutelen Pankoke, Van Twisk en Sullivan aan het manuscript, waarna ze op 21 april een licht veranderde versie sturen. Tot verbazing – en opluchting – van het coldcaseteam slaat de houding van Ambo Anthos nu om. De vijf meelezers van Ambo Anthos zijn positief en spreken van een spannend en interessant manuscript. Een eventuele rechtszaak is van tafel, Ambo Anthos gaat door met publicatie. In de herfst van 2021 is het hoog tijd voor een precair onderwerp: de publiciteit. Hoe breng je een boek aan de man dat nieuws bevat waarvan media wereldwijd verslag zullen doen? De raad van advies, die zich onder meer met dit vraagstuk zou bezighouden, is nadat de leden ervan hadden geweigerd de geheimhoudingsverklaring te ondertekenen, nog maar één keer bijeengekomen, in juli 2020. Op 31 augustus 2021 spreken Van Twisk, Bayens en Pankoke met het marketingteam van HarperCollins. Van Twisk herinnert de Amerikanen aan het interviewverzoek dat 60 Minutes, een van de best bekeken Amerikaanse tv-programma’s, vier jaar eerder bij hem heeft neergelegd. HarperCollins neemt contact op met het programma, dat in november voor opnamen naar Amsterdam komt. Van Twisk stuurt op 16 december een mail aan Ambo Anthos: ‘Dit boek en de uitslag van het onderzoek liggen heel gevoelig in Nederland en moeten zeer zorgvuldig in de markt worden gezet’, schrijft hij. Vijf dagen later, minder dan een maand voor publicatie, organiseert Ambo Anthos een eerste marketingbijeenkomst via Zoom. Het hoofd pr van de uitgeverij maakt er kennis met Bayens en Van Twisk. Ter sprake komt de vraag wanneer de kleindochter van Van den Bergh geïnformeerd moet worden. HarperCollins had eerder al laten weten daar zo lang mogelijk mee te willen wachten, vanwege de kans op uitlekken. Bayens wil het ‘zo snel als mogelijk’ doen, desnoods met een geheimhoudingsdocument. ‘Ik zou het later doen’, zegt Van Twisk, die het eens is met HarperCollins. Hij pleit voor 14 januari, drie dagen voor publicatie van het boek. Over hoe in de pers te reageren op kritische vragen, of hoe uitgesproken de initiatiefnemers moeten zijn over de verdenkingen ten opzichte van Van den Bergh, wordt niet gesproken. Het droomscenario, geeft het hoofd pr wel aan, is ’s ochtends een primeur voor de NOS en de Volkskrant en ’s avonds een talkshowoptreden bij Op1. Een van de betrokken redacteuren van de Volkskrant heeft dan al contact opgenomen met Ambo Anthos en een geheimhoudingscontract ondertekend, dat stevig is: bij schending van de overeenkomst zal de redacteur ‘alle schade’ vergoeden die daar het gevolg van is. In Nederland zullen de Volkskrant en de NOS het nieuws als eerste brengen, is de afspraak. Daar komt weinig van terecht als ook NRC na Kerst bij Ambo Anthos aanklopt. In eerste instantie krijgt de journalist van de uitgever toestemming om op dinsdag 18 januari te publiceren, maar als hem ter ore komt dat de Volkskrant dat al op maandag mag, dringt hij erop aan het nieuws óók die dag te kunnen brengen. De marketingmedewerker zwicht en geeft later ook Het Parool toestemming. De betrokkenen komen bijeen op de redactie van Ambo Anthos, waar ze Het verraad van Anne Frank – Het baanbrekende onderzoek van een internationaal coldcaseteam in Nederland voor het eerst in handen nemen. Een schrijfproject dat een jaar had moeten duren, is na drie jaar afgerond. Maar in plaats van champagne en blijdschap is er koffie en angst. De sfeer is ongemakkelijk: tussen de oude vrienden Bayens en Van Twisk botert het niet meer door hun onderlinge meningsverschillen. En tussen het CCT en Ambo Anthos is de sfeer door het juridische getouwtrek evenmin harmonieus. Bovendien vrezen de aanwezigen de reacties op de explosieve inhoud van Het verraad van Anne Frank. Waar het boek in sommige alinea’s een slag om de arm houdt als het gaat om het beschuldigen van Van den Bergh – de theorie over hem is ‘de meest plausibele verklaring’, hij had ‘waarschijnlijk’ adressen doorgegeven aan de Sicherheitsdienst – is die terughoudendheid op andere bladzijden verdwenen. Van den Bergh ‘redde zijn gezin door adressen door te geven aan de SD, waaronder de Prinsengracht 263’, schrijft Sullivan bijvoorbeeld. In zijn nawoord schrijft Vince Pankoke: ‘We hebben helder gekregen wat er precies is gebeurd op de Prinsengracht 263.’ Drie alinea’s verder schrijft hij dat hij verwacht dat mensen met relevante informatie ‘contact met ons zullen opnemen om ons de ontbrekende stukjes van de puzzel van wat er gebeurde op 4 augustus 1944 aan te reiken’. Op vrijdag 14 januari 2022 mailt Laurens Ubbink van Ambo Anthos aan Vince Pankoke dat het tijd is om Mirjam de Gorter te informeren. Via een marketingmedewerker van Ambo Anthos die in nauw contact staat met de NOS, schrijft Ubbink, is duidelijk geworden dat de NOS achter haar echte naam en woonplaats is gekomen – in het boek heeft ze een andere naam gekregen – en gaat proberen De Gorter te interviewen. ‘We vinden het belangrijk om haar zo snel mogelijk te informeren over het boek en over de publiciteit die maandagochtend zal losbarsten.’ Pankoke belt vrijdagavond met De Gorter, die verbijsterd reageert. Op zondag 16 januari wordt 60 Minutes uitgezonden – met 11 miljoen kijkers de op een na best bekeken aflevering in twee jaar – en op maandag 17 januari openen de kranten met het boek. ‘‘Waarschijnlijk’ was het een Joodse notaris die Anne Frank verraadde’, kopt NRC. ‘Coldcaseteam denkt verrader Anne Frank te hebben gevonden’, schrijft de Volkskrant op de voorpagina. Emile Schrijver, de enige externe expert die een exemplaar in handen heeft gekregen, zegt in dat stuk dat de voornaamste verdienste van het onderzoek is dat het aantal verdachten flink is uitgedund. Maar het daderschap van Van den Bergh staat niet onomstotelijk vast, zegt hij. ‘Je zou kunnen zeggen dat deze theorie van alle theorieën de meest waarschijnlijke is, maar hierover is het laatste woord nog niet gezegd.’ Die nuances gaan in het vroege NOS Journaal verloren. ‘Verrader Anne Frank was Joodse notaris’, zo opent het Journaal van 7 uur. Vier uur later is de tekst iets minder stellig. ‘Notaris zou Anne Frank hebben verraden’, is het dan. De Britse tabloid Daily Mail houdt het op: ‘Anne Frank verraden door JOODSE notaris.’ In The New York Times verschijnt een lovende recensie. ‘Hoewel geschreven als whodunit, bruist Het verraad van Anne Frank van de levende geschiedenis, menselijke warmte en verontwaardiging. Het verandert het idee van ‘collaboratie’ in acht decennia en bijna vierhonderd pagina’s van duistere en verraderlijke misdaad naar een nobele queeste met algoritmische transparantie.’ Met het tekenen van de geheimhoudingsverklaring hebben de media die als eerste over het boek berichten het zichzelf onmogelijk gemaakt de bevindingen vrijuit te toetsen bij externe experts. In de loop van de dag komen deskundigen alsnog aan het woord. ‘De conclusie van dit boek is zwak’, zegt historicus David Barnouw tegen de Joodse site Jonet. ‘Ik vind dat er bij grote beschuldigingen grote bewijzen horen’, zegt Johannes Houwink ten Cate, hoogleraar Holocaust- en genocidestudies, tegen de NOS. ‘En die zijn er niet.’ Op dinsdag 18 januari plaatst Ambo Anthos een advertentie van het boek op de voorpagina’s van alle grote landelijke kranten. Ruben Vis, algemeen secretaris van het Nederlands-Israëlitisch Kerkgenootschap, schrijft op Jonet dat Arnold van den Bergh met zijn gezin zat ondergedoken en dus geen motief had om het hachje van zijn gezin te redden. In The New York Times verschijnt een kritisch stuk waarin Laurien Vastenhout, onderzoeker van het Niod, zegt dat het boek vol aannamen staat. Bovendien, zegt zij, is er geen bewijs voor de bewering dat de Joodse Raad beschikte over lijsten met adressen van Joodse onderduikers. Ook Emile Schrijver komt in de Amerikaanse krant aan het woord. Hij is kritischer dan een dag eerder in de Volkskrant. ‘Het bewijs is veel te dun om iemand te beschuldigen’, zegt hij. ‘Dit is een enorme beschuldiging die ze op basis van aannamen hebben gedaan, maar de uiteindelijke bron is niets meer dan een snipper informatie.’ Yves Kugelmann, secretaris van het Anne Frank Fonds, spreekt met het Nieuw Israëlietisch Weekblad (NIW). ‘Ze hebben Anne Frank voor een tweede keer vermoord’, zegt hij. ‘Als ze het boek anders hadden genoemd, de naam van Anne niet hadden vermeld, was het geen wereldnieuws geweest. (…) De verkeerde mensen zijn nu blij met het resultaat.’ In het stuk schrijft Esther Voet, hoofdredacteur van het NIW, dat het CCT bij de subsidieaanvraag bij de gemeente Amsterdam zonder toestemming namen van experts heeft gebruikt. Zo zegt David Barnouw van niets te hebben geweten. Bovendien wordt hij teamlid genoemd, terwijl hij slechts consultant was. Ditzelfde geldt voor Gertjan Broek van de Anne Frank Stichting. Diezelfde dag komt het coldcaseteam bijeen bij Ambo Anthos. Thijs Bayens en Vince Pankoke gaan in op de kritiek, waarop Hendriks zegt dat de uitgeverij nog steeds achter het boek staat. Wel wil ze haar schrijvers mailen over de situatie. ‘Overweegt er dan iemand op te stappen?’, vraagt Van Twisk. Dat blijkt niet het geval. ‘Op dit moment worden de conclusies van het onderzoek door verschillende onderzoekers in twijfel getrokken’, schrijft Hendriks vier dagen later aan haar auteurs. Ze schrijft dat HarperCollins, als houder van de wereldrechten, de inhoud bepaalde. ‘We wachten op antwoorden van het onderzoeksteam op de vragen die zijn gerezen en stellen de beslissing om eventueel bij te drukken voorlopig uit’, aldus de directeur-uitgever. ‘We bieden onze oprechte verontschuldigingen aan, aan eenieder die zich door het boek gegriefd acht.’ Bayens en Van Twisk zijn verbaasd en boos. Een dag eerder zei Hendriks nog achter het boek te staan, nu biedt ze haar excuses aan. Ook haar opmerking dat HarperCollins de inhoud bepaalde wekt verbazing, gezien de stevige kritiek die Ambo Anthos op de versies van het manuscript heeft gehad en die ertoe leidde dat Rosemary Sullivan de tekst meerdere keren herschreef. Nationale en internationale media schrijven over het excuus, dat vrijwel direct uitlekt. In The New York Times komt Emile Schrijver opnieuw aan het woord. ‘Het is cruciaal dat internationale uitgevers ook hun positie heroverwegen’, zegt hij. Een week daarvoor heeft hij dan al gereflecteerd op zijn eigen commentaar in een opiniestuk in Het Parool. Over zijn eerste reactie schrijft hij: ‘Hoe gewogen is je oordeel werkelijk, als je een boek met een dergelijk onderwerp, met zo’n enorme media-aandacht en met zo’n complexe conclusie, een paar uur nadat je het gelezen hebt in de openbare ruimte moet beoordelen? En hoe lastig is het om als eerste scherpe kritiek te uiten, zonder dat je, door het embargo waarmee je akkoord bent gegaan, daarover hebt kunnen overleggen met ter zake kundige collega’s?’ De druk op de uitgeverijen neemt toe. Op 1 februari, een dag na het excuus van Hendriks, roept Moshe Kantor, voorzitter van het European Jewish Congress (EJC), HarperCollins op het boek uit de handel te nemen. ‘Wij zijn erg geschrokken van de manier waarop ons onderzoeksproject en het boek van schrijfster Rosemary Sullivan dat hierover is gepubliceerd, ontvangen is’, melden Pankoke en Van Twisk op de eigen site ColdCaseDiary. Ze schrijven dat er wel degelijk indirect bewijs is dat leden van de Joodse Raad beschikten over lijsten met onderduikers. Daarnaast zouden Jodenjagers Van den Bergh ook op zijn onderduikadres onder druk kunnen hebben gezet. Ook Bayens zegt geraakt te zijn. ‘Ik ben nog nooit in mijn leven zo onthutst geweest’, zegt hij op 4 februari 2022 tegen NRC. Rond die tijd melden zich zeventien familieleden van Van den Bergh bij Ambo Anthos. Zij dreigen met een aangifte vanwege smaad, maar zijn bereid daarvan af te zien als er een inlegvel in de nog te verkopen boeken wordt gestopt met daarop de volgende tekst: ‘In dit boek (…) wordt de indruk gewekt dat de joodse notaris Arnold van den Bergh de verrader is (…). Op grond van deskundige reacties zijn wij tot het inzicht gekomen dat de conclusie van het onderzoeksteam, als zou Arnold van den Bergh zeer waarschijnlijk de verrader zijn, onvoldoende steun vindt in het huidige beschikbare feitenmateriaal. Aan eenieder die zich door dit boek gegriefd voelt bieden wij onze verontschuldigingen aan. Dit geldt speciaal voor de nabestaanden en verdere familie van Arnold van den Bergh.’ Als Ambo Anthos de tekst voorlegt aan het CCT, komt Vince Pankoke met een alternatief. Hij vervangt ‘wordt de indruk gewekt’ door ‘wordt een theorie gepresenteerd’. Hij schrijft dat er geen sprake van is dat de conclusie onvoldoende steun vindt in het bewijsmateriaal, maar dat het boek de conclusie niet met zekerheid heeft getrokken. Ten slotte vervangt hij verontschuldigingen door medeleven. De advocaat van de nabestaanden van Van den Bergh gaat akkoord, waarop die wordt ontslagen: de familieleden houden vast aan de oorspronkelijke tekst. Als Pankoke ter ore komt dat Ambo Anthos onder druk van een kort geding van plan is aan de eis van de familie van Van den Bergh te voldoen, mailt hij op 10 februari 2022 aan directeur-uitgever Tanja Hendriks. Hij noemt de tekst ‘lasterlijk’ voor zijn reputatie als onderzoeker. ‘De vraag is wie je meer vertrouwt, iemand met slechts een mening of iemand die zes jaar lang de oorzaak van de inval heeft onderzocht.’ Hij realiseert zich dat Hendriks in een lastig parket zit, maar raadt haar aan te wachten op de verdere weerlegging van de kritiek die hij die dag online zal publiceren. ‘Dank voor je mail’, reageert Hendriks dezelfde dag. ‘Je weerlegging is fair en het blijft een waardevolle studie en een goed geschreven boek. Dus we zullen ons daar niet van distantiëren.’ Tegelijkertijd, schrijft ze, concluderen historici, experts en journalisten dat het CCT geen overtuigende antwoorden heeft gegeven op de cruciale vragen. ‘De familie is heel laat geïnformeerd over de uitkomst. Dit heeft ertoe geleid dat we zijn achtervolgd door zeventien nabestaanden van Van den Bergh.’ Als Ambo Anthos binnen 24 uur niet instemt met een inlegvel, zullen de nabestaanden juridische stappen zetten. ‘Dit betekent dat een rechter ons mogelijk zal dwingen het boek van de markt te halen. (…) Dat zal waarschijnlijk ook serieuze gevolgen hebben voor de internationale verkoopcijfers. (…) Na alle commotie denk ik niet dat je het ons kunt verwijten dat we ervoor kiezen met een inlegvel te benadrukken dat het een theorie is, en dat er niet voldoende bewijs is gevonden om een dader aan te wijzen, terwijl de indruk dat dat is gebeurd, is gecreëerd door de media en het boek.’ ‘In het licht van bovenstaande’, zo besluit Hendriks, ‘heb ik besloten een inlegvel toe te voegen aan het boek.’ De volgende dag reageert Pankoke. ‘Dank voor je snelle reactie op mijn mail.’ Even verderop: ‘Als het statement mijn reputatie als onderzoeker aantast, zal je met mij in dezelfde situatie terechtkomen als met de familie Van den Bergh.’ Vier dagen later maakt Ambo Anthos bekend dat het inlegvel er komt, met de originele tekst. De gemeente Amsterdam heeft op dat moment bekendgemaakt dat het de 100 duizend euro subsidie mogelijk gaat terugvorderen. Volgens wethouder Touria Meliani was het onderzoek ‘onzorgvuldig en nalatig’. Laurens Ubbink, Tanja Hendriks, Marianne Schönbach, Thijs Bayens en Pieter van Twisk komen bijeen in de vergaderruimte van Ambo Anthos. Van Twisk zegt dat hij zich verraden voelt. ‘Jullie hebben ons voor de bus gegooid’, zegt hij geëmotioneerd tegen Hendriks. Inmiddels is bekend dat een groep historici bezig is met een weerlegging van Het verraad van Anne Frank. Op 22 maart presenteren zij hun 72 pagina’s tellende rapport aan het Spui in Amsterdam. In het Engels, zodat ook HarperCollins alles kan volgen. Het coldcaseteam is niet uitgenodigd aan het Spui. De historici noemen het onderzoek van het coldcaseteam ‘een wankel kaartenhuis’. Ook zij schrijven dat Arnold van den Bergh met zijn familie was ondergedoken in 1944. En ook zij betwisten de bewering dat er lijsten met onderduikadressen van Joden circuleerden. Tijdens een vragenronde noemt historicus Raymund Schütz het boek een antisemitisch pamflet. Aansluitend speecht Mirjam de Gorter, de kleindochter van Van den Bergh. Ze richt zich tot het – afwezige – CCT, waardoor ze zich misleid voelt, onder meer omdat ze zo laat is geïnformeerd en omdat haar woorden uit hun verband zouden zijn gerukt. ‘Ik neem jullie deze handelswijze zeer kwalijk’, zegt ze. Ze roept HarperCollins op het boek internationaal uit de handel te nemen en krijgt een staande ovatie. Tanja Hendriks heeft het rapport ’s middags al in handen gekregen. Ze vindt het ‘vernietigend’ en denkt dat ze maar één ding kan doen: het boek uit de handel nemen. Dat besluit maakt ze die avond bekend, terwijl de presentatie van het rapport nog bezig is. Van Twisk verneemt het via een pushbericht van de NOS. Schrijver Rosemary Sullivan wordt evenmin door Ambo Anthos geïnformeerd. Aan het einde van de avond aan het Spui maakt Hanco Jürgens, medewerker van het Duitsland Instituut, het besluit van Ambo Anthos bekend. ‘En’, zegt hij, ‘we hopen dat HarperCollins hetzelfde zal doen.’ De zaal applaudisseert opnieuw. In een reactie noemt Pieter van Twisk het rapport van de historici ‘heel mooi’, maar hij zegt vooralsnog niets te hebben gelezen waardoor de Van den Bergh-theorie is weerlegd. De directie van Proditione omschrijft de actie van Ambo Anthos in een brief als een ‘schokkende en onbegrijpelijke daad omdat men als auteur van een uitgeverij loyaliteit en vertrouwen zou verwachten’. Ze vervolgt: ‘Door dit boek zonder overleg uit de handel te halen capituleert de uitgeverij naar ons idee wel heel gemakkelijk voor de publieke opinie en verloochent zij haar kernwaarden. Opmerkelijk genoeg bevestigt ze hiermee de centrale boodschap in Sullivans boek en wel dat doorgaans morele actoren onder maatschappelijke druk hun principes verloochenen.’ Ondanks alle druk blijft HarperCollins wél achter het boek staan. ‘Hoewel we erkennen dat er kritiek is geweest op de bevindingen’, schrijft de uitgeverij in een statement, ‘is het onderzoek met respect gedaan en met de grootste zorg voor een extreem gevoelig onderwerp.’ Volgens NPD Bookscan, een Amerikaanse site, zijn van het boek in de Verenigde Staten op dat moment 49 duizend hardcoverexemplaren verkocht. De nabestaanden van Van den Bergh laten het er niet bij zitten. Op 29 april 2022 richten twee van hen Stichting eerherstel Arnold van den Bergh op. Vier dagen later valt bij Van Twisk een aangetekende brief op de mat van Boekx, een advocatenkantoor gespecialiseerd in mediazaken. Na te hebben verwezen naar de weerlegging van de historici en de daaropvolgende beslissing van Ambo Anthos concludeert de advocaat dat de ‘met enorme bombarie’ geuite conclusie de nagedachtenis van de notaris heeft besmeurd ‘en daarmee de goede naam van zijn hele familie’. De familie houdt Proditione verantwoordelijk voor de daardoor ontstane – niet verder gespecificeerde – schade. Daarnaast sommeert de advocaat Bayens, Van Twisk, Pankoke en Sullivan te stoppen met uitdragen dat Van den Bergh de meest waarschijnlijke dader is. Dat houdt ook in dat ze niet mogen meewerken aan een verfilming of andersoortige bewerking van het boek. De plannen voor een documentaire, die zou worden gemaakt door een kleine, Britse producent die uit angst voor juridische stappen van nabestaanden niet met zijn naam in de krant wil, liggen dan al ruim een jaar stil. In hun antwoord noemt de advocaat van Proditione het spreekverbod een ‘werkelijk onzinnige eis’. Zij hebben Van den Bergh niet aangewezen als verdachte, schrijven ze, dat heeft de auteur van het anonieme briefje gedaan. Ook vragen ze zich af waarvan de familie nu schade ondervindt. Alleen in Amsterdam staan al 283 Van den Berghen in het digitale telefoonboek. Bovendien hebben zij De Gorter in het boek een pseudoniem gegeven, waarna ze zelf besloot de pers uitgebreid te woord te staan. Ze concluderen dat ‘anders dan uw cliënten, wij inmiddels wel degelijk schade ondervinden van deze zaak en inmiddels ook een claim overwegen’. Een dag later mailen ze Ambo Anthos. De beslissing van de uitgever om het boek uit de handel te halen vormt voor de nabestaanden het ultieme bewijs dat het boek ‘ondeugdelijk’ is, schrijven ze, en daarmee de basis voor gerechtelijke stappen. ‘Kort en bondig is er in onze ogen sprake van wanprestatie van de uitgeverij met (potentieel) grote gevolgen.’ Bayens en Van Twisk vragen onder meer of Ambo Anthos het resterende voorschot kan overmaken en schriftelijk kan bevestigen dat de rechten van de vertaling terugvallen op Proditione Media. Het VPRO-programma Medialogica wijdt een uitzending aan Het verraad van Anne Frank. De hoofdredacteuren van NRC en de Volkskrant en de adjunct-hoofdredacteur van NOS Nieuws wordt gevraagd waarom zij besloten gehoor te geven aan het embargo van Ambo Anthos, waardoor zij over dit explosieve en prominent gebrachte nieuws geen externe experts konden raadplegen. ‘Dat buitelde natuurlijk allemaal over elkaar’, zegt hoogleraar Joodse studies Bart Wallet in de uitzending over de berichtgeving. ‘Eigenlijk waren zij een soort megafoon voor het coldcaseteam.’ Wilma Haan van de NOS zegt dat de omroep dit embargo niet had moeten ondertekenen. Pieter Klok van de Volkskrant is het daarmee eens. ‘We hadden moeten zeggen: dit [onderwerp] is te gevoelig, embargo onacceptabel. We gaan zelf [experts] bellen.’ Als die hun kritiek hadden geleverd, zegt Klok, ‘hadden we het waarschijnlijk minder groot gebracht. Of, laat ik het zo zeggen, dan hadden we het zeker minder groot gebracht.’ In de zomer van 2022 zijn Van Twisk en Bayens, wier vriendschap is beschadigd, nog steeds fulltime met het project bezig. Ze dragen onder meer archiefmateriaal over aan het Stadsarchief Amsterdam. Van Twisk werkt met Vince Pankoke aan een weerlegging van de weerlegging van de historici, die na de zomer verschijnt. Bayens voert gesprekken met mensen uit zijn directe kring die boos zijn over zijn project. In het buitenland wordt het boek nog altijd uitgegeven. In januari verschijnt een nieuwe, Engelstalige editie met daarin correcties en aanpassingen. Behalve in de Verenigde Staten, waar het boek zes weken in de top-10 non-fictie heeft gestaan van The New York Times, is het te koop in Hongarije, Canada, het Verenigd Koninkrijk, Australië, Brazilië, Spanje, Italië, Frankrijk, Zweden, Polen en Japan. In Duitsland, waar de Nederlandse discussie over het boek op de voet is gevolgd, twijfelt het filiaal van HarperCollins. Mogelijk komt er een versie inclusief weerlegging van de historici plus het commentaar van het coldcaseteam daarop. Mogelijk komt het boek er niet. In Nederland stond Het verraad van Anne Frank drie weken in de CPNB Bestseller 60. Er zijn naar schatting 14 duizend exemplaren verkocht.||https://www.volkskrant.nl/cultuur-media/hoe-het-verraad-van-anne-frank-tot-stand-kwam-een-explosieve-conclusie-trok-en-uit-de-handel-werd-gehaald~b0e990d1/
2022-08-30||‘Onder de Taliban is de corruptie verdwenen: er komt helemaal geen geld meer binnen in Afghanistan’||‘Ik was aanwezig bij een bijeenkomst van hooggeplaatste Taliban in Kabul, die in hun toespraken vooral de Amerikanen aan het afzeiken waren. Twee komedianten deden in een rollenspel zelfs alsof ze Mike Pompeo, voormalig minister van Buitenlandse Zaken van de VS, gingen opbellen om de triomf van de Taliban over de VS uit te roepen. Het was een beetje een absurdistische toestand. De Taliban waren erg in hun nopjes.’ ‘Het idee dat de corruptie verdwenen is, komt voornamelijk voort uit het feit dat er geen geld meer binnenkomt. Bij de voormalige regering verdween veel hulpgeld via de staatskas in corrupte handen. Dat was een doorn in het oog van de internationale gemeenschap, maar ook van de bevolking, die dus geen enkel voordeel had van dat geld. Maar door de financiële sancties die tegen de Taliban zijn ingesteld komt er geen dollar meer Afghanistan in. En als er niks binnenkomt kun je ook niks inpikken, dus is er ook minder corruptie. ‘Maar de opluchting weegt voor de bevolking op geen enkele manier op tegen de teleurstelling over de economische ellende. Iedereen is hier alleen maar bezig met overleven. En vergeet de vrouwen niet, die door de Taliban allemaal buitenspel zijn gezet, de middelbare school niet eens mogen afmaken, niet meer mogen werken of aan het openbare leven deelnemen. Dat vindt iedereen heel erg.’ ‘De humanitaire ramp is hier enorm. Door de westerse sancties en een enorme ontslaggolf van mensen in de publieke sector die door Taliban zijn vervangen, hebben veel mensen geen inkomen meer. Daar komt bij dat de voedselprijzen hier, net als elders in de wereld, flink gestegen zijn als gevolg van de oorlog in Oekraïne. Vrijwel de gehele bevolking heeft te weinig te eten. Daarbovenop kwamen de door droogte mislukte oogsten, een aardbeving en de moessonregens die net als in Pakistan grote overstromingen veroorzaken. Tienduizenden mensen zijn inkomen, huis en haard kwijt. Je ziet ontzettend veel mensen bedelen op straat.’ ‘Daar hebben ze wel enigszins gelijk in. Toen de Taliban aan aan de macht kwamen, draaide het westen acuut de geldkraan dicht. Maar in de twintig jaar dat westerse landen aanwezig waren in Afghanistan is het land afhankelijk gemaakt én gebleven van buitenlands geld. Als je dan per direct de stekker uit die financiering trekt, tref je direct de bevolking, niet de Taliban. Daarnaast stopten veel ontwikkelingsprogramma’s waarmee de bevolking nog enig inkomen genereerde.’ ‘Dat komt deels nog door die sancties, al zie je wel dat de roep om weer noodhulp te gaan verlenen groeit. Maar het is een heel ingewikkelde kwestie voor westerse landen. Allereerst omdat de Afghaanse nationale bank is afgesloten van het mondiale banksysteem. Het is dus vrijwel onmogelijk om geld over te maken naar hulpverleners. Naast die praktische bezwaren moet de internationale gemeenschap ook voorzichtig zijn in het erkennen van de Taliban als rechtmatig regime. Je wilt de bevolking steunen zonder het regime te steunen. De angst bestaat dat als de Taliban zich erkend voelen door westerse landen, de mensenrechtenschendingen alleen maar zullen toenemen en ze zichzelf weer zullen verrijken met donorgeld.’ ‘Ik denk dat het goed zou zijn om bewezen effectieve ontwikkelingsprogramma’s weer op te starten. Afghanen hebben vooral behoefte aan investeringen in ondernemerschap. De private sector bestaat hier nauwelijks en de publieke sector is heel zwak. Om de economie van het land weer een beetje te laten opkrabbelen, zal die private sector moeten worden ontwikkeld. Maar de meeste Afghanen die ik spreek, zien hier zelf geen toekomst meer, en willen nog altijd zo snel mogelijk het land uit.’||https://www.volkskrant.nl/nieuws-achtergrond/onder-de-taliban-is-de-corruptie-verdwenen-er-komt-helemaal-geen-geld-meer-binnen-in-afghanistan~bbc2f3bf/
2022-08-30||Na jaren armoede en leegstand kruipt Charleroi uit het dal: binnenkort komt er zelfs een Legoland||Na jaren van overleg zijn de Britse entertainmentgroep Merlin Entertainments (de eigenaar van Legoland), Wallonië en de federale staat het eens geworden: mits de kosten niet te hoog oplopen, moet het nieuwste Legoland attractiepark in 2027 de deuren openen in Gosselies, net iets buiten de stad, op ongeveer twee uur rijden vanaf de Nederlandse grens. Deze plek is nu nog een litteken in het Waalse landschap. Vroeger was hier een immense Amerikaanse tractorfabriek gevestigd, Caterpillar, die in 2017 haar deuren sloot om de productie naar China te verplaatsen. Zeker tweeduizend mensen verloren daarmee hun baan. Het was de zoveelste klap voor Charleroi. Ooit behoorde dit gebied tot de rijkste regio’s ter wereld, maar na de mijnsluiting en de teloorgang van de staalindustrie gleed de stad steeds verder af. Charleroi, dat in 2008 door de lezers van de Volkskrant nog werd uitgeroepen tot de lelijkste stad ter wereld, stond gelijk aan armoede, werkloosheid, criminaliteit en en leegstand. De afgelopen jaren keert het tij echter: het stadsbestuur heeft met behulp van Europese en Belgische subsidies de schouders eronder gezet. Verkrotte wijken werden opgeknapt, kades autoluw gemaakt, het stadsplein werd aangepakt, en er verrees een kunstmuseum en een gigantisch winkelcentrum. Nu komt daar dus Legoland bij, een toeristische attractie die ongeveer duizend banen moet opleveren voor de regio, waarvan 70 procent voor laaggeschoolden. ‘Dit stelt ons in staat om de pijnlijke pagina om te slaan die de sluiting van Caterpillar was’, zei de minister-president van de Waalse regering Elio Di Rupo woensdag enthousiast. ‘Het lijden maakt nu plaats voor hoop en er worden nieuwe kansen op werk geboden aan de mensen in onze regio.’ Het gaat tussen de 370- en 400 miljoen euro kosten om de attractie te bouwen, waarvan Wallonië 100 miljoen euro zal betalen. Dat maakt het, na het Google datacentrum in Bergen, de tweede grootste investering van Wallonië in de afgelopen 10 jaar. Mochten de kosten gezien de huidige economische situatie tegenvallen, kan elke partner nog terugkomen op de beslissing. Een definitief besluit wordt pas tegen het einde van het jaar verwacht. Gemiddeld lokken de Legolandparken tussen de 1,5- en 2 miljoen bezoekers per jaar, een aantal waar ook in Charleroi (ongeveer twee uur rijden van de Nederlandse grens) op wordt gemikt. Er staan al drie volwaardige Legolandparken in Europa: in Denemarken, Duitsland en het Verenigd Koninkrijk. Het pretpark in Charleroi zou het veertiende Legolandpark ter wereld worden.||https://www.volkskrant.nl/nieuws-achtergrond/na-jaren-armoede-en-leegstand-kruipt-charleroi-uit-het-dal-binnenkort-komt-er-zelfs-een-legoland~bb084cfe/
2022-08-30||Muziekmagazine Heaven wist het al in 2015: met Rhiannon Giddens was een nieuwe ster geboren||Julie, oh JulieYou won’t goJulie, Rhiannon Giddens (2017) Muziekmagazine Heaven wist het al in 2015: met Rhiannon Giddens was een nieuwe ster geboren. Vanaf de cover keek de Amerikaanse instrumentalist en zangeres de lezer indringend aan. Betoverd waren de Americana-kenners Geert Henderickx en Louis Nouws door Giddens tijdens een ontmoeting en optreden in Rotterdam. ‘Wat een frasering, wat een dictie, wat een timing, wat een expressiviteit – en dat zonder een spoor van behaagzucht’, schreven ze euforisch, waarbij de Heaven-insiders ook oog hadden voor haar ‘stijlvolle zwarte zomerjurk met ingebouwde plooien en petticoat’. De titel van haar dat jaar uitgebrachte solodebuut vertelde volgens hen het hele verhaal: Tomorrow is my turn. Dat ze een muzikale bezienswaardigheid is, hadden Henderickx en Nouws al eerder vastgesteld. Dat was toen ze nog in de Carolina Chocolate Drops zat, een zwart muziekensemble dat op snaarinstrumenten stokoude folkliedjes speelde. De bandleden hadden elkaar ontmoet op de Black Banjo Gathering, een festival over de Afrikaanse oorsprong van de banjo. Daar werden ze verlost van het idee dat witte muzikanten vooral folk maakten met viool en banjo – en zwarte muzikanten uitsluitend droevige blues en gospel. Giddens noemde zich in 2015 nog vooral ‘een vertolker’. Ze liet liedjes van Dolly Parton, Patsy Cline en Sister Rosetta Tharpe klinken alsof ze honderd jaar geleden in de bergen in Kentucky waren opgenomen. Voor haar tweede cd, Freedom Highway (2017), besloot ze deels zelf nummers te componeren. De inspiratie haalde ze uit het boek The Slaves’ War: The Civil War in the Words of Former Slaves van Andrew Ward. De eerste song die uit haar banjo rolde was Julie. Ze las dat plantage-eigenaren hun rijkdom vaak verborgen in slavenhutten en gaf daar in dit nummer haar eigen draai aan. Julie is een dialoog tussen een tot slaaf gemaakte vrouw tijdens de Amerikaanse Burgeroorlog (1861-1865) en haar ‘mistress’, de slavenhouder. Soldaten naderen de plantage en de eigenares is zo bang als een wezel. Ze smeekt Julie niet te vluchten, maar het landgoed helpen te bewaken. Julie moet tegen de soldaten zeggen dat de verstopte koffer met goud van haar is. Maar Julie wil weg, en over die koffer zou ze zeker niet liegen. De koffer met goud had de slavenhouder immers verdiend door de kinderen van Julie te verkopen. Mistress oh mistress/ I wish you well/But I’m leaving here/I’m leavin’ hell. In 2015 sprak Giddens in Heaven behoedzaam over ‘de stap naar een groter publiek’. Wat volgde was nog meer erkenning, ze werd overladen met muziekprijzen. Ze werd actrice, maakte nog meer muziek en verhuisde van North-Carolina naar Ierland. Of Giddens al dan niet is uitgegroeid tot een nieuwe ster, heeft Geert Henderickx niet mogen meemaken. Hij overleed in 2017. Bij het grote publiek is Giddens niet bekend geworden, zegt Louis Nouws. ‘Maar ze is absoluut een ster als je muzikale integriteit met een hoofdletter schrijft. Ze blijft trouw aan grotendeels vergeten of veronachtzaamde stukken folkmuziek waarbij ze oude verhalen en muziekstijlen tot leven wekt.’ John & Paul||https://www.volkskrant.nl/cultuur-media/muziekmagazine-heaven-wist-het-al-in-2015-met-rhiannon-giddens-was-een-nieuwe-ster-geboren~b7ad72b2/
2022-08-30||Rust keert terug in Bagdad nu Al-Sadr zijn volgelingen tot kalmte maant: ‘Vergieten van Iraaks bloed is verboden’||Op de Iraakse televisie was te zien hoe ze hun wapens pakten en afdropen. De regering hief het uitgaansverbod op. In de afgelopen vierentwintig uur zijn er in Irak zeker dertig doden gevallen bij harde confrontaties tussen diverse sjiitische milities. Tijdens een haastig ingelaste persconferentie in zijn thuisbasis Najaf bood Sadr zijn verontschuldigingen aan voor het geweld. ‘Dit is geen revolutie meer, omdat het zijn vreedzame karakter heeft verloren’, zo verklaarde hij. ‘Mijn volgelingen moeten gedisciplineerd zijn. (…) Ik eis een volledige terugtrekking. Het vergieten van Iraaks bloed is verboden.’ In de doorgaans zwaarbewaakte Groene Zone – thuishaven voor regeringsgebouwen en westerse ambassades – werd maandagavond en dinsdagochtend hard gevochten. ‘Sadristen’ schoten met raketwerpers en automatische geweren op pro-Iraanse milities, waaronder Asa’ib Ahl al-Haq en de Volksmobilisatiegroepen (PMF) die enkele jaren geleden nog vooropgingen in de strijd tegen Islamitische Staat. Ook zouden er meerdere katjoesja-raketten zijn afgevuurd. Het personeel van de Nederlandse ambassade dat zich in diezelfde Groene Zone bevindt, werd maandagavond laat naar de Duitse ambassade geëvacueerd, zo meldde minister Wopke Hoekstra (Buitenlandse Zaken) op Twitter. De directe aanleiding voor het geweld was een aankondiging van diezelfde Muqtada al-Sadr. Hij maakte maandag bekend te stoppen als politicus, een verklaring waar Irakezen weinig waarde aan hechten (hij zei zes à zeven keer eerder hetzelfde). Sadrs manoeuvre had een omgekeerd effect: nu de leider zich terugtrok, konden zijn volgelingen hun vijanden te lijf gaan zonder dat de beweging daar verantwoording over hoefde af te leggen. Irak verkeert al tien maanden in een politieke impasse, na de parlementsverkiezingen van oktober vorig jaar. Die werden gewonnen door Sadrs politieke beweging, maar leverden geen coalitie op. In het sjiitische kamp (met bijna tweederde van de bevolking de grootste groep in Irak) woedt nu een bloedige machtsstrijd. Sadr profileert zich als nationalist, en zegt af te willen van alle buitenlandse inmenging, zowel uit de Verenigde Staten als buurland Iran. Zijn tegenstrevers onder leiding van oud-premier Nouri al-Maliki genieten juist de steun van Teheran. Om dezelfde reden hield het Iraakse leger zich bij de gevechten grotendeels afzijdig. ‘De regering staat machteloos’, zo verklaarde een anonieme hoge ambtenaar tegenover persbureau Associated Press. ‘Het leger is eveneens verdeeld in loyalisten van Iran en sadristen.’ Op meerdere plekken in het land staken sadristen Iraanse vlaggen en posters van Iraanse commandanten in brand. Uit angst voor het overslaan van de onrust sloot Iran maandag de grenzen met Irak. Dat betekende een hard gelag voor de miljoenen Iraniërs die op het punt stonden de sjiitische heiligdommen in Irak te bezoeken tijdens de jaarlijkse pelgrimage naar Karbala die op de planning staat voor de tweede week van september.||https://www.volkskrant.nl/nieuws-achtergrond/rust-keert-terug-in-bagdad-nu-al-sadr-zijn-volgelingen-tot-kalmte-maant-vergieten-van-iraaks-bloed-is-verboden~b8e912ff/
2022-08-30||Geen wonder dat sprookjes en legenden tot de lesstof behoren van de Renaissanceschool||In haar column over de Renaissanceschool betoogt Ibtihal Jadib dat duidelijkheid wellicht de belangrijkste succesfactor is van strikt georganiseerde gemeenschappen, ‘of het nou de kerk is, een extremistische politieke partij of het studentencorps’. De Duits-Joodse socioloog Erich Fromm, die in 1934 nazi-Duitsland ontvluchtte, onderzocht de aantrekkingskracht van het fascisme in zijn boek De angst voor vrijheid uit 1941. Hij concludeerde dat de onzekerheid die een vrije en geïndividualiseerde samenleving met zich meebrengt, mensen doet vluchten in een autoritaire structuur, waar de eigen verantwoordelijkheid kan worden ingeruild voor een autoriteit die bepaalt wat er moet gebeuren. Hoe onzekerder de tijden, hoe aantrekkelijker de autoritaire structuur. Waar de Renaissance het tijdperk van secularisering en het ontwaken van het individu was, lijkt de Renaissanceschool een terugkeer naar de collectieve, autoritaire samenleving te propageren. Geen wonder dat sprookjes en legenden tot de lesstof behoren.Marlies Jansen, Oegstgeest Ik erger me al weken aan de negatieve framing van vluchtelingen en de weinige moeite die de pers doet om dat beeld te weerleggen of te nuanceren. Zaterdag kopte de Volkskrant op de voorpagina ‘Lastpakken zonder enig toekomstperspectief ‘. Hoezo? Het land wordt aan alle kanten leeggegraaid door brievenbusfirma’s en flow-traders, de huizenmarkt is verziekt door durfkapitalisten, expats en (particuliere) huisjesmelkers, een flink percentage van de Nederlanders verdient hun geld met bullshitjobs. Veel jongeren willen niet meer werken voor hun geld omdat ze willen influencen, voetballen, speculeren of in de criminaliteit snel geld kunnen verdienen. En dan zijn een paar jongens uit zogeheten veilige landen, die hier betere economische kansen denken te hebben en een baantje zoeken ‘lastpakken zonder enig toekomstperspectief’? Het wordt tijd dat iemand Nederland eens een enorme spiegel voorhoudt. Deze jongens zijn geen oorzaak, maar een gevolg.Merel van Gaalen, Amsterdam De grootste woede over asielzoekers wordt gewekt door de zogenoemde veiligelanders. Deze jongens zijn vertrokken uit hun veilige land omdat ze wilden ontsnappen aan bittere, uitzichtloze armoede. Nederlanders die hun geluk in het buitenland zoeken, keren vaak met hangende pootjes terug en worden gewoon weer opgenomen in onze maatschappij. Waarom accepteren wij dat regeringen van veilige landen de grenzen sluiten voor landgenoten die spijt hebben van hun keuze en als statenloze paria’s alleen nog in de criminaliteit kunnen overleven? Misschien kan Wopke Hoekstra zich hier eens mee bemoeien, tenslotte zijn Buitenlandse Zaken zijn vakgebied en het geeft verder geen gedonder in de coalitie.Anneke Landsman, Hillegom In het Commentaar van Raoul du Pré van 29 augustus wordt gemeld dat premier Rutte heeft gezegd: ‘Besturen is fouten maken.’ Ik heb die cursus ook gevolgd. De juiste tekst is: ‘Besturen is fouten voorkomen.’ Trouwens, besturen is ook toch gemaakte fouten structureel oplossen. Maar toen had Rutte de zaal al verlaten.Dirk Kuiper, Haarlem Op 13 augustus overleed David Kaye, de Amerikaanse wapeninspecteur die twintig jaar geleden concludeerde dat Saddam Hoessein geen massavernietigingswapens verborgen hield in Irak. Dat was dus onwelgevallig, voor Bush jr. maar ook voor de Nederlandse regering die de inval desondanks politiek steunde. De Volkskrant verkoos van Kayes heengaan geen bericht te maken. Wel van de Belgische wielrenner Herman Van Springel, die ooit tweede werd in de Tour de France.Ko Colijn, Leiden In het Magazine stond een vermakelijk artikel van Lex Uiting over mannen en hun toiletbezoek. Ik wil echter één onderwerp corrigeren. Het betreft ‘de laatste druppels’. Je moet toch echt niet van voren naar achteren duwen op het perineum, maar van achteren naar voren. Ik doe dat al vele jaren met een prima resultaat.Aldo Zimet, Apeldoorn Willem Vissers spreekt in zijn column terecht over de racistische spreekkoren van – in het geval van afgelopen weekeind – Utrecht-supporters. Te vaak wordt echter (onder andere door de NOS) bij het verbaal bejegenen van zwarte voetballers nog steeds gesproken over oerwoudgeluiden. Maar ik hoor vanaf de tribunes nooit imitaties van het zingen van de paradijsvogel, het getrompetter van de Aziatische olifant of het grommen van een Sumatraanse tijger. Noem dus, zoals Vissers, het beestje gewoon bij de naam. Of spreek anders van het geluid van een aap, een dier dat ik qua intelligentie vele malen hoger inschat dan de personen die zich schuldig maken aan dit walgelijke gedrag.Luc Lansink, Amsterdam||https://www.volkskrant.nl/columns-opinie/geen-wonder-dat-sprookjes-en-legenden-tot-de-lesstof-behoren-van-de-renaissanceschool~b4cd31e6/
2022-08-30||Buitenlandse marineschepen tijdelijk geweerd op Salomonseilanden||Het moratorium ligt gevoelig na de schok die een vaag geformuleerd maar zeer verstrekkend veiligheidspact tussen de Salomonseilanden en China in april teweegbracht. De uiteindelijke tekst daarvan is nooit bekendgemaakt, maar volgens een gelekt concept kunnen Chinese marineschepen gebruikmaken van havens op de eilanden voor bevoorrading, terwijl de regering van de Salomonseilanden ‘naar behoefte’ een beroep kan doen op Chinese veiligheidstroepen en militairen – bijvoorbeeld om overheidsgebouwen en Chinese investeringen te beschermen tijdens onlusten. Ook werkt China samen met de plaatselijke autoriteiten bij politie- en douanewerk en in de commerciële visserij. Volgens westerse critici zet dit de deur op een kier voor een Chinese militaire basis op de strategisch gelegen eilanden, op zo’n 2.000 kilometer van de Australische kust. Ook de Amerikaanse marinebasissen op Guam en Nieuw-Zeeland liggen in de buurt. Ondanks dat zowel Beijing als premier Manasseh Sogavare, die in 2019 de vriendschap met Taiwan inruilde voor diplomatieke banden met de Volksrepubliek, blijven volhouden dat er geen Chinese basis komt, zijn de verhoudingen tussen het eilandstaatje met een bevolking van ruim 700.000 mensen en de VS en Australië gespannen geraakt. Een Amerikaans ziekenhuisschip dat humanitaire hulp aan de bevolking geeft mag echter wel aanleggen, omdat al voor het moratorium toestemming was gegeven. Maar het patrouilleschip Oliver Henry moest volgens de Amerikaanse kustwacht uitwijken naar Papua-Nieuw-Guinea. Ook de Britse HMS Spey was volgens onbevestigde berichten niet welkom. De schepen zijn onderdeel van een missie die optreedt tegen illegale visserij in de Pacific, waarbij de VS, Groot-Brittannië, Australië en Nieuw-Zeeland eilandstaten als de Salomonseilanden assisteren met surveillancediensten. Meer hulp bij bestrijding van illegale visserij komt voort uit een Amerikaans initiatief uit juli om de banden met de eilandstaten aan te halen na decennia van verwaarlozing. In die jaren heeft China zijn invloed in de Pacific uitgebreid, onder meer door eilandnaties die een bondgenootschap met Taiwan hadden, voor zich in te nemen met financiële steun. Sinds de ophef over het veiligheidspact proberen de VS en bondgenoten allerlei samenwerking op gang te brengen in de Pacific om de Chinese concurrentie de pas af te snijden. Daar is het ene eiland gevoeliger voor dan het andere. Terwijl de Australische minister van Buitenlandse Zaken Penny Wong deze week opPapua-Nieuw-Guinea ‘de nauwst mogelijke banden’ probeert te smeden, nadat Papua-Nieuw-Guinea eerder tot opluchting van de Australische regering een Chinees verzoek voor een militaire basis afwees, lijkt premier Sogavare zich af te keren. In augustus liet hij verstek gaan bij een herdenkingsdienst voor de Slag om Guadalcanal, waar Amerikanen in de Tweede Wereldoorlog tegen Japan vochten. Daarvoor waren twee Amerikaanse overheidsfunctionarissen ingevlogen: onderminister van Buitenlandse Zaken Wendy Sherman, wier vader sneuvelde bij Guadalcanal, en de ambassadeur in Australië Caroline Kennedy. Haar vader raakte gewond op dat slagveld. Sherman noemde premier Sogavares afwezigheid ‘een belangrijke gemiste kans’. Daarna bracht Sogavare de publieke omroep van de Salomonseilanden onder overheidscontrole, compleet met preventieve censuur. Vorige week dreigde hij buitenlandse journalisten met uitzetting, wegens een vermeend ‘gebrek aan respect’ en ‘racistische profilering’ in publicaties over de banden van het eilandenrijk met China. Onduidelijk is in hoeverre dat mediabeleid het resultaat is van adviezen uit Beijing. Maar in het gelekte concept van het veiligheidspact staat dat de regering van de Salomonseilanden ook een beroep op China kan doen voor hulp bij het ‘handhaven van sociale stabiliteit’. In China is vergaande overheidscontrole op de media en het internet een normaal verschijnsel. In een eerdere versie van dit bericht stond dat de vader van Wendy Sherman gewond raakte en Caroline Kennedy’s vader sneuvelde. Het is precies andersom.||https://www.volkskrant.nl/nieuws-achtergrond/buitenlandse-marineschepen-tijdelijk-geweerd-op-salomonseilanden~b59b5496/
2022-08-30||Antony voor 95 miljoen van Ajax naar Manchester United: nieuw transferrecord in eredivisie||Door de verkoop van de Braziliaanse sterspeler Antony aan Manchester United voor minimaal 95 miljoen euro haalt Ajax het hoogste transferbedrag op dat een Nederlandse voetbalclub tot nog toe ontving. Met bonussen kan daar nog 5 miljoen euro bijkomen. Het hoogste transferbedrag was tot nog toe de verkoop van Frenkie de Jong in 2019, toen Ajax voor de middenvelder 86 miljoen euro van Barcelona ontving. Ajax is vaker betrokken bij toptransfers. Van de huidige top-10 werden acht spelers van Ajax gekocht. De andere twee hoge transfers betroffen PSV-spelers, waar mogelijk Cody Gakpo nog bijkomt. De hoogste transfer in de voetbalwereld blijft nog altijd de 222 miljoen euro die Paris Saint-Germain betaalde voor de Braziliaanse voetballer Neymar. De Parijse club staat ook op de tweede plek met de aankoop van Kylian Mbappé. Ook FC Barcelona telde tot voor kort hoge bedragen neer voor spelers, zoals Coutinho en Dembélé, maar is door geldgebrek inmiddels minder actief. De grote Europese topclubs hebben jaarlijks ruim 500 miljoen euro te besteden. Manchester City heeft met 645 miljoen euro de hoogste inkomsten, zo blijkt uit het meest recente overzicht van het Deloitte Football Money League-rapport uit maart 2022. Barcelona stond de afgelopen jaren bovenaan, maar is in deze ranglijst weggezakt naar de vijfde plek en zal naar verwachting door financiële zorgen op de nieuwe ranglijst nog lager uitkomen. Voetbalclubs ontvangen vooral veel geld uit verkoop van tv-rechten en uit de verkoop van allerlei merchandise. De ticketverkoop is voor grote clubs nauwelijks nog van belang.||https://www.volkskrant.nl/sport/antony-voor-95-miljoen-van-ajax-naar-manchester-united-nieuw-transferrecord-in-eredivisie~b80436d4/
2022-08-30||Ajacied Antony voor recordbedrag van 95 miljoen naar Manchester United||Nog nooit verkocht een Nederlandse club een speler voor zoveel geld. Het vorige record lag op 88 miljoen euro: Ajax kreeg dat bedrag voor Frenkie de Jong, die naar FC Barcelona ging. Antony speelde twee jaar voor Ajax en werd in die tijd twee keer landskampioen met de club. Al weken gingen er geruchten over een mogelijke overstap van Antony naar Manchester United, de club van trainer Erik ten Hag. Eerder zou Ajax een bod van 80 miljoen hebben afgeslagen. Ten Hag werkte hiervoor bij Ajax en kent Antony dus goed. Hij heeft de taak om het kwakkelende Manchester United uit het slop te trekken en denkt dat hij de Braziliaanse aanvaller goed kan gebruiken. Antony tekent een contract voor vijf seizoenen. Eerder deze zomer kocht Ten Hag al de Argentijnse verdediger Lisandro Martinez over van Ajax. Voor hem had Manchester United 57 miljoen euro over, een bedrag dat nog met 10 miljoen kan oplopen. De som die is gemoeid met beide transfers beslaat bijna de complete jaaromzet van Ajax. Overigens krijgt de Amsterdamse club niet het hele bedrag voor Antony: diens eerste profclub, São Paulo, krijgt een percentage en ook zaakwaarnemers eisen een deel op. Ook voor Manchester United gaat het om een grote som geld. In zijn historie gaf de club alleen meer uit aan Paul Pogba. De Engelse voetbalclub telde in 2016 105 miljoen euro neer om hem over te nemen van Juventus.||https://www.volkskrant.nl/sport/ajacied-antony-voor-recordbedrag-van-95-miljoen-naar-manchester-united~bd071d65/
2022-08-30||Ze zeiden iets onaardigs over ‘een columnist voor de Volkskrant’. Mijn hart sloeg over||Het circus was neergestreken. Het was niet een gewoon circus, voor zover circussen gewoon kunnen zijn (clowns), maar meer een festival. In het park stonden verspreid over het hele terrein tenten, wagens en karretjes. Het was druk, duur, overal waren rijen en de eerste voorstelling die we wilden bezoeken was uitverkocht. (Omschrijf de stad waar je woont in vier kenmerken.) We struinden wat rond. Er leken geen clowns te zijn. Wel opvallend veel relaxte mannen met lang haar en vrouwen met ringetjes door hun neusvleugel. Ik zag vaders die leuk met hun kinderen deden en moeders in lange jurken. Het was een glimp van hoe de maatschappij eruit zou zien als we anderhalf jaar lang geen elektriciteit zouden hebben. Het had ook iets tragisch. Al deze mensen, stadsbewoners, die zich zo vol overgave in deze fantasiewereld stortten, alsof ze alleen hier hun ware zelf konden zijn en de rest van hun levens kunstjes deden in hun eigen circus. In een hoekje van het park draaide een man met een bolhoed en een gestreept T-shirt aan een slinger van een soort martelwerktuig waarin een jongetje ondersteboven hing. Kinderen konden zich verkleden en een rondje rijden op een kameel (die bestond uit twee mannen in een kamelenpak). Mijn dochters wilden nergens aan meedoen, liever gingen ze op het platgetrapte gras zitten en kijken hoe iedereen zich vermaakte. We liepen naar een ijskarretje aan de rand van het park en ik bestelde. Achter ons in de rij stonden een jonge man en vrouw te praten. Ze zeiden iets onaardigs over ‘een columnist voor de Volkskrant’. Mijn hart sloeg over. Ik dacht: ze zouden het toch niet over mij hebben? Toen dacht ik: ik hoop dat ze het over mij hebben. In dat geval zou ik me met gespreide armen omdraaien, daarbij mijn dochters omzwaaiend, en mezelf met een theatraal ‘tadaaa’ aan ze kenbaar maken. Daarna kon het twee kanten op. Of deze confrontatie zou uitmonden in een hartelijk gesprek, waarbij we wat ongemakkelijk zouden lachen en ik met mijn vinger het restje framboosijs dat in de snor van de man was blijven hangen zou wegvegen en in mijn mond zou stoppen. Of dit kon ontaarden in een massale vechtpartij waar alle relaxte mannen en vrouwen bij betrokken zouden raken en plukken baard en bebloede linnen kledingstukken door de lucht zouden vliegen. Maar ze hadden het niet over mij. Ik kwam er niet achter wie ze dan wel bedoelden, vooral omdat ik met andere dingen bezig was. Zoals afrekenen, en de aanhoudende vraag die door mijn hoofd spookte: weet je zeker dat er geen clowns zijn? Die waren er niet. Nou ja, behalve ondergetekende.||https://www.volkskrant.nl/mensen/ze-zeiden-iets-onaardigs-over-een-columnist-voor-de-volkskrant-mijn-hart-sloeg-over~b5716d25/
2022-08-30||Binnenkort ook in Nederland: een feministisch buitenlands beleid||Het gebeurde tijdens de Navo-top van Madrid deze zomer. In persconferentiezaal nummer veertien. Met ongeveer veertien journalisten. De wereldprimeur van wat de Duitse minister van Buitenlandse Zaken Annalena Baerbock de ‘eerste echte vrouwelijke Navo-persconferentie’ noemde. Het ging onder meer over een concept waarover in Nederland nog weinig is gedebatteerd: feministisch buitenlands beleid. Aan gebrek aan belangstelling voor het feminisme zal het niet liggen, dus zal het te maken hebben met ons (vaak afwezige) buitenlanddebat. Maar in september organiseert Baerbock er een grote conferentie over in Berlijn. Daarom een korte samenvatting van het voorgaande: Zweden kwam er in 2014 voor het eerst mee. Sindsdien zijn Canada, Frankrijk, Luxemburg, Mexico en Spanje gevolgd. De waterscheiding was toen ook de nieuwe Duitse regering de Rubicon overstak. Toen kon Nederland niet meer achterblijven, dus wij krijgen het ook, kondigden ministers Hoekstra en Schreinemacher in mei aan. ‘Fijn om te horen dat Nederland zich voorbereidt op een feministisch buitenlands beleid’, twitterde Hoekstra’s Zweedse collega Ann Linde. ‘Fantastisch nieuws inderdaad’, ging Baerbock daar overheen. ‘Een warm welkom in de club, @WBHoekstra. Fijn dat deze steeds minder exclusief wordt.’ Een Nederlandse twitteraar reageerde minder blij, omdat Hoekstra ‘tot nu toe helaas geen vrouwen in leiderschapsposities heeft gesteund op het ministerie’. Maar voordat we al te snel afdalen naar de barre realiteit van alledag, eerst nog een conceptuele kwestie. Wat is een feministisch buitenlands beleid? Hierover is buiten onze landsgrenzen lang en fel gestreden, zoals u zich kunt voorstellen. Maar als late instapper kan Nederland op de schouders staan van de pioniers en beginnen met de definitie van Thompson et al (geciteerd door de Duitse denktank SWP). ‘Feministisch buitenlands beleid is het beleid van een staat die zijn interacties met andere staten, bewegingen en andere niet-statelijke actoren op een manier vormgeeft die prioriteit geeft aan vrede, gendergelijkheid en milieu-integriteit, de mensenrechten van allen op een voetstuk zet, tracht koloniale, racistische, patriarchale en door mannen gedomineerde machtsstructuren te verstoren, en voldoende middelen ter beschikking stelt, inclusief voor onderzoek, om die visie te bewerkstelligen.’ Een tamelijk alomvattende definitie die allerlei vragen oproept, maar we moeten ergens beginnen. Eén urgente voetnoot misschien: vrede is meestal beter dan oorlog, ook in niet-feministisch buitenlands beleid. Maar Baerbock is juist overtuigd voorstander van het bewapenen van Kyiv. Des te meer vanwege de Russische wreedheden in veroverde gebieden, inclusief seksueel geweld tegen vrouwen. Dus soms moet er ook in een feministisch buitenlands beleid worden gevochten. Waarvan akte. Nederland komt nog met een ‘nadere invulling’, maar ‘op korte termijn betekent dit dat het ministerie nog meer aandacht zal besteden aan gelijkheid, gendergelijkheid in het bijzonder, inclusief lhbti’ en aandacht voor diversiteit en inclusiviteit. Niet vergeten is ‘een implementatieplan voor gendermainstreaming’. In het Zweedse handboek van een feministisch buitenlands beleid uit 2019 (dat Hoekstra’s ambtenaren nu driftig aan het overpennen zijn) draait het om drie ‘r’-en: rights, representation, resources. Rechten, vertegenwoordiging, middelen. Later hebben de Zweden er een vierde r aan toegevoegd: die van reality. Gelukkig: hele concrete doelen. Wat rechten betreft, wijst iedereen naar Afghanistan als voorbeeld. Maar Baerbock noemde in Madrid vrouwenrechten ook een soort barometer. ‘We zien een trend in landen waar eerst vrouwenrechten worden aangevallen, bijvoorbeeld door geweld tegen vrouwen niet langer strafbaar te stellen, en daarna volgen ook aanvallen op de pers en de oppositie.’ Zoals in Rusland. Vertegenwoordiging speelt ‘op alle niveaus’ van conflictbeheersing volgens Baerbock, maar ook op politiek niveau. ‘Het maakt uit of er 2,5 of tien vrouwelijke ministers om tafel zitten.’ Bij de dertig landen tellende Navo zijn dat er nu trouwens elf (Buitenlandse Zaken) en negen (Defensie). Niet de helft, wel meer dan vroeger. Afgezet tegen de beelden van verstarde, boze autocraten en hun generaals met te grote petten, zijn de vrouwelijke premiers en ministers van Defensie allerminst een teken van zwakte - zoals je weleens leest op sociale media - maar juist een blijk van kracht en moderniteit. Dit zijn maatschappijen die (eindelijk) al hun menselijk potentieel gebruiken. Natuurlijk, er wordt ook gebromd, bijvoorbeeld dat dit geen onderwerp is in oorlogstijd. Maar dat argument is net zo’n waanzin als de mediastorm over de dansende Finse premier Sanna Marin, die haar land de Navo in leidt. Dus zing en dans met haar: ‘So tonight we gonna party like it’s 1999!’ Arnout Brouwers is historicus en redacteur van de Volkskrant. Hij schrijft om de week een wisselcolumn met Heleen Mees.||https://www.volkskrant.nl/columns-opinie/binnenkort-ook-in-nederland-een-feministisch-buitenlands-beleid~b7fe1394/
2022-08-30||Kringverjaardag ontspoort door omgekeerde Nederlandse vlaggetjes in kaasblokjes||De verjaardag van oma Tina loopt volledig uit de hand. Neef Stef heeft de Nederlandse vlaggetjes omgekeerd in de kaasblokjes gedaan, wat tot verhitte discussies binnen de familie leidt. Ook heeft hij de tuindeur geblokkeerd, tot grote ergernis van vader Thomas, die de parasol nu niet naar binnen kan halen. Door de ontregeling van de verjaardag komt moeder Emma er niet aan toe om de kinderen limonade te geven en de volwassenen koffie, waardoor sommige volwassenen zich hardop beginnen af te vragen of neef Stef niet toch een beetje gelijk heeft. Opa Bram neigt er zelfs naar om hem de plek op de bank naast oma Tina toe te bedelen, ook al zou dit ten koste gaan van baby Sem die er nu zit. Ondertussen is nicht Clara druk bezig de vlaggetjes weer normaal in de kaasblokjes te zetten. Broer Teun, die verder geen mening heeft, helpt haar vanwege de symbolische waarde van het Nederlandse vlaggetje. De kaasjes zijn inmiddels zo vaak aangeraakt dat ze beginnen te zweten. Daar is niemand bij gebaat. Neef Stef besluit daarop om de deur voorlopig met rust te laten en het verkeer tussen keuken en tuin niet meer te hinderen. Tante Els roept uitbundig hoe geweldig ze dit vindt van neef Stef en dat iedereen moet beseffen dat er echt wel met hem te praten valt, zolang de discussie maar constructief wordt gevoerd. Gelukkig komt buurvrouw San langs en begint zij meteen te bemiddelen in haar rol als onafhankelijke gast. Wanneer vervolgens ook de taart verschijnt (kwarktaart), verstommen de opmerkingen in de kring volledig. Hopelijk begint Stef op de volgende verjaardag gewoon weer met de wel-of-geen-plakjes-worstdiscussie en blijft hij van de kaasblokjes af.||https://www.volkskrant.nl/columns-opinie/kringverjaardag-ontspoort-door-omgekeerde-nederlandse-vlaggetjes-in-kaasblokjes~be138072/
2022-08-30||Birgit Meyer: ‘Intuïtie is onze opening naar de wereld’||Ongeveer tien minuten na het begin van het gesprek met religiewetenschapper en antropoloog Birgit Meyer op een terras in Amsterdam valt de term ‘the rest of what is’ – te vertalen als ‘dat wat rest’. Het is een begrip in haar vak, geïntroduceerd door antropoloog Mattijs van de Port om te beschrijven wat mensen niet kunnen bevatten of verklaren. Wat overblijft nadat we hebben gedaan wat we gewend zijn te doen: dingen begrijpen en een naam geven. ‘Mensen proberen de complexe wereld die tegenover hen staat, maar waar ze ook deel van uitmaken, te bevatten. De wetenschap zet daarbij in op de rede. Maar er is ook veel wat wij niet weten en waar nog geen woorden voor zijn. Onze kennis is beperkt. Intuïtie zou ons kunnen helpen om meer dingen te begrijpen.’ Dat levert meteen spanning op, zegt ze, want intuïtie heeft onder veel wetenschappers geen geweldige reputatie. Toch heeft de wetenschap intuïtie nodig, vindt Meyer. ‘Begrijp me goed; intuïtie moet de wetenschap niet vervangen. Maar ik zou wat meer ruimte willen voor intuïtie in ons vak.’ Birgit Meyer is hoogleraar in Utrecht, onderzocht religie in de context van zending en kolonialisme in Afrika, deed onderzoek naar de Pinksterkerken in relatie tot opkomend neoliberalisme en zette een onderzoeksgroep op die in Brazilië, West-Afrika, Zuid-Azië en het Caribische gebied de relatie tussen massamedia en religie bestudeerde. Ze onderzoekt religie als een antropoloog. Hoe religie ervaren wordt door mensen in verschillende landen en culturen, wat de invloed van globalisering is op religieuze beleving, wat er overblijft van religieuze tradities na secularisatie, en vooral: de materiële cultuur van religie. Oftewel, wat is de rol van tastbare dingen bij het ervaren van religie, van kunst tot kleding, van architectuur tot het lichaam en alle voorwerpen die in religieuze ceremoniën gebruikt worden. In 2015 ontving ze de prijs Akademiehoogleraar van de KNAW en de Spinoza Premie van NWO, ook wel de ‘Nederlandse Nobelprijs’ genoemd. Met in totaal 3,5 miljoen euro te besteden aan onderzoek gaf dit haar ruimte voor veel nieuwe projecten. Er lopen nu onder meer onderzoeksprojecten naar corona en religie en naar sacrale voorwerpen in museale context. ‘In voorbereiding op dit gesprek viel me op dat intuïtie op veel manieren wordt gebruikt. Van Dale zegt: ‘inzicht zonder nadenken’ en heeft daarmee wel de kern te pakken: intuïtie wordt tegenover de rede geplaatst, en precies daarom door sommigen verguisd als irrationeel, en door anderen opgehemeld als superieur. Ik zie intuïtie als een manier van kennis opdoen die niet gebaseerd is op bewuste en beredeneerde analyse. Intuïtie komt neer op het gewaarworden van een gebeurtenis of een object op basis van zintuigelijke waarneming in een bepaalde context.’ ‘De hele context kan meespelen in het verkrijgen van het inzicht, bijvoorbeeld ook locatie, materiaal, geluid of geur. Gewaarworden is een combinatie van waarnemen en ervaren, en ook: iets als waar ervaren. In religie is dat een belangrijk onderdeel.’ ‘Beiden werken vanuit een zogenoemd cognitiewetenschappelijk perspectief en willen laten zien dat intuïtie en rede veel dichter bij elkaar liggen dan vaak wordt aangenomen. Ik ben het met hen eens dat intuïtie het vermogen is om op basis van in het geheugen opgeslagen ervaringen te handelen zonder na te hoeven denken. Op dit vermogen wordt uiteraard ook door religies een beroep gedaan: religies kweken technieken zoals bidden of mediteren en gelovigen gebruiken die intuïtief. Maar er is ook een verschil. ‘Religie is gericht op het ervaren van iets dat de grenzen van de rede overstijgt: God, geesten, kortom het onzichtbare. Door gewaarwordingsvormen ontwikkelen gelovigen een besef van dit onzichtbare, waarvan het bestaan niet op wetenschappelijke wijze aantoonbaar is. Ik bestudeer welke middelen worden ingezet om dit besef te bereiken. Hoe ontwikkelen gelovigen een gevoel voor het bestaan van een God ‘die alle verstand te boven gaat’, zoals het in de Bijbel staat (Filippenzen 4, 6-8)? In ben dus geïnteresseerd in de rol van intuïtie bij het waarmaken van het geloof, zonder dat ik zelf als wetenschapper dit geloof beaam.’ ‘Rede is het analytische denken op basis van onderdelen die met elkaar in verband worden gebracht. Je hebt rede nodig om intuïtie te verwerken, tot kennis te maken en te delen met anderen. Maar rede alleen is eigenlijk niet productief zonder intuïtie. Intuïtie is onze opening naar de wereld. De manier waarop wij dingen beseffen die nog niet ingekaderd zijn door wat we al kennen en weten.’ ‘In mijn werk doe je veldonderzoek. Ik ben in de vroege jaren negentig naar Ghana gegaan om beter te begrijpen hoe de bekering tot het christendom door Afrikanen aldaar wordt ervaren. Het zuiden van Ghana is heel christelijk. Ik wilde begrijpen waarom ze zich hebben bekeerd, maar ook wat er gebeurde met hun traditionele geloofsvoorstellingen. Op basis van de literatuur die ik vooraf had gelezen, dacht ik dat ik moest kijken naar de Afrikaanse ideeën over God. Dat liep anders. Toen ik het onderzoek begon, merkte ik dat mensen het veel hadden over de duivel. Ik voelde toen intuïtief; ik moet die lijn van de duivel volgen. Dat is wat mensen bezighoudt. Door het geloof in de duivel serieus nemen en te onderzoeken, kon ik de samenvoeging van het inheemse en het christelijke in de geloofsbeleving beter begrijpen.’ ‘Ik had dat niet van tevoren bedacht, maar ik voelde: daar is iets, ik moet dit niet terzijde schuiven. Je moet openstaan om paden te volgen die onder de radar lijken te liggen, en waar je nog geen goede argumenten voor hebt. In de wetenschap is dat nodig om je te openen naar de wereld van het onbekende, en in veldwerk helemaal.’ ‘Het beeld van de duivel in Ghana bleek het schakelpunt tussen het christendom en de traditionele cultuur. De inheemse religie werd via de voorstelling van de duivel geïntegreerd in het christelijk pantheon, en bleef daarmee aanwezig voor de mensen. In de Pinksterkerken, die groot zijn in Ghana, is men erg bezig met zich afzetten tegen de inheemse religie. Onder meer door het uitdrijven van ‘duivelse krachten’, van allerlei geesten in de natuur en in rivieren, en in mensen. Die geesten uit het traditionele geloof worden dus wel erkend.’ ‘Intuïtie heeft een plek in geloofsbeleving, maar religie is veel meer. Het gaat ook over theologie, het bestuderen van teksten, er zijn geloofsregels en veel religies zijn institutioneel.’ ‘Nee, zelfs bij de kaalste vormen van protestantisme is intuïtie een belangrijk instrument in het begrijpen wat goed is en wat niet, wat te doen en wat niet. Maar er is wel een verschil in de manier waarop mensen binnen een religieuze context leren om iets wat onzichtbaar is ‘waar te maken’. ‘In de katholieke traditie bestaan veel geautoriseerde voorwerpen die worden gebruikt als ‘boodschappers’ van wat als het goddelijke wordt gezien; wierook, kaarsen, kunstwerken, beelden, enzovoort. In het protestantisme mogen mensen geen beelden gebruiken als bemiddelaar van het goddelijke. Daar zijn de gewaarwordingsvormen meer gericht op gemeenschappelijk zingen en het gebed. ‘In bijvoorbeeld inheemse religies in Ghana zie je veel gebruik van drums. Door bepaalde geluidsgolven worden mensen gestimuleerd, ze gaan dan bewegen op een manier die door omstanders wordt ervaren als de aanwezigheid van geesten. Ik heb heel vaak gezien dat drums worden gebruikt om geesten op te roepen. En je ziet dat dat is doorgetrokken in de Pinksterkerken aldaar, ondanks dat ze zich tegen deze traditionele ceremoniën afzetten.’ ‘Veel minder. In de islamitische geloofsbeleving is esthetiek wel belangrijk – de architectuur en decoraties in een moskee, de tapijten - en ook het lichaam, en is er ook sprake van intuïtief gewaarworden. Je trekt bijvoorbeeld je schoenen uit, en je hebt het idee van ‘het vrome oor’; een begrip van antropoloog Charles Hirschkind waarmee wordt bedoeld dat gelovigen hun gehoor gereed maken om de boodschap goed te kunnen ontvangen. Daardoor kan de boodschap je hart bereiken en niet alleen je hoofd. Dat kun je zien als intuïtief luisteren, waardoor je dieper geraakt kunt worden. De ritmiek van het gebed speelt ook een rol en kan door bewegingen worden overgenomen. Het zijn eigenlijk lichaamstechnieken om het goddelijke op te roepen. Dat zie je trouwens in alle geloven, in verschillende mate. Een katholieke processie of bidden met een rozenkrans is ook een gewaarwording waarbij bewegingen worden ingezet om het hogere aanwezig te maken.’ ‘Daar hoeft niet per se een verschil tussen te bestaan. Religie is bij uitstek een fenomeen waarin opvattingen en verbeeldingen worden ‘waargemaakt’, daarom moet je ook altijd kritisch naar religie kijken. Ik kijk als wetenschapper ook hoe religie in een politieke context functioneert en een bijdrage levert aan het scheppen van een sociaal-politieke orde.’ ‘Dat denk ik zeker. Intuïtie wordt in geloofsbeleving gemobiliseerd, het kan als instrument worden ingezet om anderen uit te sluiten of als kwaad te kwalificeren. Religieuze overtuigingen kunnen heel makkelijk onderdeel zijn van een breder machtssysteem. Religie wordt dan ingezet om regels en wetten op te leggen, gebaseerd op het religieus moreel kompas.’ ‘Er verandert veel; dat kun je bijvoorbeeld zien aan de omgang met religieuze voorwerpen in musea. Objecten die als heilig ervaren worden in bepaalde religies hebben in een museumvitrine een heel andere functie en er wordt ook anders mee omgegaan. Daar doen we momenteel onderzoek naar in het Übersee Museum in Bremen, met name naar de Afrikaanse religieuze objecten. Als zo’n voorwerp als erfgoed wordt beschouwd, betekent dat ook dat het waarde heeft, maar op een andere manier. ‘Je ziet daarnaast ook dat er iets van religieuze omgang blijft bestaan bij dit soort erfgoed, vooral bij mensen die ontkerkelijkt zijn maar de geloofspraktijk nog wel kennen. In Nederland hebben bijvoorbeeld veel kerken een nieuwe bestemming gekregen. Een poos geleden had ik een feest in de kerk achter mijn huis, en ik voelde zelf ook een soort weerzin om daar te dansen op graven. Veel mensen ervaren een botsing tussen religieuze en wereldse omgang met herbestemde religieuze gebouwen.’ ‘Ja, alleen niet op een intuïtieve manier maar juist op een zeer beredeneerde. Ik heb zelf een calvinistische achtergrond waarin religieus zijn een manier was om kritisch te zijn op de maatschappij. Een religieus standpunt hielp mij om analytisch te zijn. Daarom koos ik ook niet voor theologie – de studie naar de inhoud van een geloof – maar voor religiewetenschap, dat wil zeggen de studie naar geloof, gedrag, invloed en de instituten van verschillende religies. Dan kon ik een beetje vanaf de zijlijn observeren.’ ‘Ik zou mezelf wel omschrijven als een persoon die intuïtief is en impulsief, maar altijd een check doet. Dat laat ik voortdurend heen en weer bewegen. En deels ben ik zeker door religie gevormd. Ik denk dat je daar ook niet snel af komt.’||https://www.volkskrant.nl/cultuur-media/birgit-meyer-intuitie-is-onze-opening-naar-de-wereld~bfd05448/
2022-08-30||Marianne Verhoeven (1959-2022) gaf als hoofdredacteur Opzij de nodige opfrisbeurt||Verhoeven trad aan in 2017. Haar man, uitgever Hans van Brussel, had Opzij overgenomen van Veen Media. De Snip & Snap van Opzij, werden ze door journalistenvakblad Villamedia genoemd. Opzij keerde terug naar de keukentafel, in dit geval in een Leids grachtenpand waar Verhoeven de renovatie van het tijdschrift energiek en met een hecht team (en een bescheiden budget) ter hand nam. Als bladenmaker had ze nauwelijks praktijkervaring. Haar korte aanloop nam ze bij Zus, een zusterblad van HP/De Tijd dat ze zelf initieerde. Eerder was ze onder meer uitgever van HP/De Tijd en was ze jarenlang actief in de goededoelensector, bij de Hartstichting en het Prinses Beatrix Fonds. Verhoeven wierp haar ideeën in de strijd, en vrolijkheid en energie, en liet zich breed adviseren. Opzij fleurde op, ook visueel. Haar eerste cover als hoofdredacteur was een statement dat hier en daar tot opgetrokken wenkbrauwen leidde. Op de foto verdween de hand van regisseur Paul Verhoeven in de blouse van actrice Monique van der Ven. Beiden keken geamuseerd. De vrouw die in 1972 aan de wieg stond van blad, Hedy d’Ancona, zag er een milde provocatie in. Ze kon het waarderen. ‘Je moet leren dat er ook erotiek bestaat en grappenmakerij.’ Verhoeven maakte nóg een statement. De befaamde rubriek ‘Langs de feministische meetlat’, een geesteskind van Cisca Dresselhuys, keerde terug in Opzij. ‘We hebben het iets aangepast omdat ik vind dat je anno 2017 geen man meer zo de maat kunt of hoeft te nemen’, zei ze in een interview met deredactie.nl. De tijden waren ook anderszins veranderd. Na de bloeiperiode in de jaren zeventig en tachtig was de val van Opzij onstuitbaar. Opzij drijft voornamelijk op de trouwe lezeressen die al lang abonnee zijn, stelde Verhoeven eerder dit (jubileum)jaar vast in de Volkskrant. Nieuwe aanwas bleef uit, de doelgroep was versplinterd, jonge feministen lieten het blad links liggen. ‘De boodschap van het feminisme is nog steeds superactueel en ik vind het belangrijk dat we nog steeds bestaan, maar het wordt wel een beetje een niche.’ Een feministisch blad maken voor álle vrouwen, de opgave was onmogelijk, in de almaar krimpende tijdschriftenmarkt. Het lot van Opzij is ongewis. De oplage is nog maar 12.500 exemplaren. Het blad was de laatste jaren een particulier project van het echtpaar Verhoeven/Van Brussel. ‘Tweelingen die elkaar aanvullen’, zeiden ze in 2017 tegen Villamedia. Uitgever Van Brussel was ‘van de cijfertjes en het bellen’, Marianne Verhoeven ‘meer van het empathische soort’. Eind vorig jaar bracht ze de Opzij-lezers ervan op de hoogte dat ze was getroffen door een hersentumor. In haar laatste voorwoord voor het blad, het augustus-septembernummer, schreef Verhoeven: ‘Ik ben zo blij met hoe mijn leven is gelopen dat ik er graag en makkelijk nog zo’n dertig jaar aan had willen toevoegen.’||https://www.volkskrant.nl/cultuur-media/marianne-verhoeven-1959-2022-gaf-als-hoofdredacteur-opzij-de-nodige-opfrisbeurt~b7f57325/
2022-08-30||De nieuwe hoofdredacteur van NOS Nieuws, Giselle van Cann, wil wantrouwen bestrijden door een vriendelijke reus te zijn||Giselle van Cann is adjunct-hoofdredacteur bij Het Financieele Dagblad als ze zich in februari 2007 voor de eerste keer presenteert aan een groot publiek. Ze neemt plaats in de ‘mediaraad’ van een Vara-programma, De leugen regeert. Samen met RTL-directeur Fons van Westerloo buigt ze zich op televisie over een heikele kwestie, een bericht in De Telegraaf over de Deventer moordzaak. Haar krant, het FD, had het bericht de volgende dag overgenomen, ondanks een eerdere mededeling van het Openbaar Ministerie dat het niet klopte. Presentator Felix Meurders van De Leugen Regeert ziet zijn kans schoon en confronteert Van Cann gretig met de fout. Het gewenste effect blijft uit. Van Cann speelt open kaart en neemt de spanning weg met een snelle, ruimhartige schuldbekentenis: ‘Dit bericht had niet in de krant mogen komen’. Tweede scène, in hetzelfde tv-programma. Het gespreksonderwerp is een persbericht van een wetenschappelijk onderzoek naar criminaliteit in Europa. De onderzoekers zijn ontevreden over de interpretatie van de cijfers en de berichtgeving in de media. Meurders daagt Van Cann uit. ‘Journalisten snappen cijfers niet?’ Van Cann: ‘Die snappen journalisten wel.’ En, een tikje pinnig: ‘Onderschat journalisten niet.’ De eerste indruk: overtuigend, geen spoor van nervositeit, zelfkritisch, sterk journalistiek kompas, duidelijk. Giselle van Cann (56) begint morgen, donderdag, aan een nieuwe baan. Als hoofdredacteur van NOS Nieuws, de grootste (publieke) nieuwsorganisatie van het land, is ze de opvolger van Marcel Gelauff. Ze is de eerste vrouw op de post en gerekruteerd uit eigen kring. Al sinds 2008 maakt Van Cann bij de NOS deel uit van de hoofdredactie. ‘Grote opdracht, zeer vereerd’, liet Van Cann vorige maand op netwerkplatform LinkedIn weten nadat de NOS haar benoeming bekend had gemaakt. De vraag is: wie is zij? Voormalig hoofdredacteur Fred Bakker van Het Financieele Dagblad, verontschuldigend: ‘Wat een loftrompet hè.’ Bakker heeft zojuist enthousiast een schets gegeven van het eerste stadium van de carrière van Van Cann; van haar komst naar de krant in 1992, haar verslaggeving in de financieel-monetaire sector - het was de tijd van de introductie van de euro -, haar overstap naar de politieke redactie van het FD en haar toetreding, tien jaar na haar komst, tot de hoofdredactie. ‘Ze is bekwaam en collegiaal. Het is een vrouw die haar vak verstaat, goed kan samenwerken, moed heeft en kritiek niet achterhoudt, maar uitspreekt.’ Een entree in de journalistiek lag niet voor de hand. Van Cann groeide op in Santpoort-Zuid - haar vader, Jacques, verhuisde vanuit Limburg naar Noord-Holland en werkte op bestuurlijk niveau bij uitgever VNU - en studeerde bedrijfseconomie in Rotterdam. Haar afstudeerscriptie ging over de opkomst van de financiële markten in Oost-Europa. In een huis van de Rotterdamsche Vrouwelijke Studenten Vereeniging leerde ze Josja Zijlstra kennen, een oudere studiegenoot. Ze raakten onmiddellijk bevriend en zijn dat nog steeds. ‘Giselle is onderzoekend, geestig en trouw. Enorm trouw. Het klikte meteen. In Rotterdam is een vriendschap voor het leven gesmeed.’ Na een stage in het bedrijfsleven trok Van Cann snel een conclusie. Dit was niet wat ze wilde. Net zoals Zijlstra koos ze voor de media, het FD. Het verbaasde Zijlstra niet. ‘De journalistiek past goed bij haar. Ze was altijd al nieuwsgierig en onderzoekend van aard en ze stelde de goede vragen; vragen die tot nadenken dwingen. En ze neemt geen genoegen met standaardantwoorden. Ze is niet bang.’ Zonder journalistieke ervaring ging Van Cann aan het werk bij het FD, destijds een mannenbolwerk. De krant had het tij mee; de belangstelling voor financiën en economie nam toe, de oplage groeide. Fred Bakker: ‘Onze uitdaging was om complexe thema’s in de financieel-monetaire sector voor een breed publiek toegankelijk te maken en uit het jargon te treden, zonder in jip-en-janneketaal te vervallen. Want dan zou je je autoriteit verliezen. Het is een spel dat je in de vingers moet krijgen. Ze was er heel goed in. En dat karakteriseert haar.’ Als adjunct-hoofdredacteur had Van Cann later veel te maken met Jacques Kuyf, destijds algemeen directeur van de FD Mediagroep. De digitalisering was in opkomst. Van Cann verkende het terrein en richtte zich vooral op innovaties. Kuyf herinnert zich een ‘behendige gesprekspartner’, standvastig, duidelijk en altijd gericht op de inhoud. ’Saai was het nooit. Ze liet niet over zich lopen. Ze is een tough cookie, maar we stonden nooit met de ruggen tegen elkaar. Ze is ook het type dat aan het eind van de dag bier met je gaat drinken.’ Haar vertrek naar de NOS werd door Kuyf zwaar betreurd. ‘Omdat ze zich verdiept in de inhoud, een bovengemiddelde intuïtie heeft en een authentieke persoonlijkheid is. Geen windvaan.’ Fred Bakker: ‘Als Amsterdammer zeg ik: een goed wijf.’ Twee sollicitatiegesprekken voerde NOS-hoofdredacteur Hans Laroes met de kandidaat-adjunct. Van Cann was gevraagd te solliciteren. ‘Ze maakte een heel goede indruk. Het was alleen nog zaak om te checken of een vrouw die van een papieren krant komt, in een audiovisuele omgeving tot haar recht zou komen. En dat was het geval.’ Haar extra vinkje dankte Van Cann aan haar studie en haar ervaring bij het FD. ‘Voor een journalistieke organisatie is het goed om mensen met een andere achtergrond binnen te halen; mensen met een financieel-politieke achtergrond.’ Consistent, noemt Laroes haar. ‘Ze neemt graag verantwoordelijkheid en duikt niet onder in de kantoorpolitiek. What you see is what you get. Ze kan nieuwe projecten aan en heeft verstand van journalistiek’. De digitale koers stippelde Van Cann samen uit met Lara Ankersmit, in die periode hoofd digitale media bij de NOS. Gepoogd werd onder meer een doelgroep te bereiken, jongeren, die door de omroep was veronachtzaamd. Ankersmit: ‘Ik had veel te maken met de ontwikkelaars en de designers. Maar bij een journalistieke organisatie gaat het vooral om de inhoud. Die werelden kunnen ver uit elkaar liggen. Ik trof godzijdank Giselle aan op de redactie. De techniek moest worden afgestemd op de inhoud en er moesten journalistieke keuzes worden gemaakt. Met een-op-een uitzenden van een fragmentje uit het Achtuurjournaal ben je er niet. Dat is voor televisie, niet voor een digitaal product.’ Ze legden de basis voor innovaties als NOS Stories en het NOS Lab, aanvankelijk experimentele vertelvormen die niet door iedereen op de redactie meteen werden omarmd. Het leverde ‘wel wat discussie op’, zegt Ankersmit. ‘Bij de NOS zijn veel mensen met televisie bezig. Wij zochten naar alternatieve manieren om het nieuws te brengen. Dat leidde tot discussies op de redactie. Moeten we echt op YouTube? Op Instagram? De NOS-redactie is kritisch en vraagt zich bij alles af waarom het moet worden gedaan, wat het kost en wat het oplevert. Daar had Giselle altijd een antwoord op.’ Tim Overdiek was een van de getuigen, als een van de andere adjuncten. Ze raakten snel bevriend en deelden hun verwondering over de cultuur bij de omroep. ‘We waren samen op ontdekkingsreis. Soms stonden we met grote ogen te kijken hoe het er bij de NOS aan toe ging. We waren een hogere snelheid gewend, in Hilversum ging alles trager. Voordat er bij de NOS iets verandert, moet er heel wat in gang worden gezet.’ Van Cann excelleerde, zegt Overdiek. ‘Met steun van Lara begon ze redacties voor zich te winnen en mee te nemen met haar plannen.’ Daadkrachtig en streng, noemt hij haar. ‘Ze geeft alles om het grotere doel te verwezenlijken.’ Ze deelden hun ervaringen en zochten elkaar regelmatig op in Amsterdam-Zuid, het stadsdeel waar ze allebei wonen. ‘We hebben in het café wel eens een beleidsnotitie bedacht, dat kan daar beter dan in zo’n kamer op het Mediapark in Hilversum. Bier? Nee, wijn, volgens mij.’ Toen de vrouw van Overdiek in 2009 om het leven kwam bij een verkeersongeluk, ving Van Cann hem op. ‘Ze is compassievol en ze is er ook echt voor je als je haar nodig hebt. Na mijn terugkeer op de redactie wist ze precies wanneer ze even bij me moest komen zitten. Ze is altijd bereid om tijd voor je te nemen.’ Hans Laroes vertrok in 2011 bij de NOS. Van Cann schonk hem als afscheid een bezoek aan een alternatieve voorstelling van De Kersentuin, een toneelstuk van Anton Tsjechov. ‘Ze nam me mee naar een leegstaand gebouw op de Zuidas. Op elke verdieping was iets te zien. Ze had die voorstelling uitgekozen omdat creativiteit ons op de redactie had verbonden. Giselle gaf voortdurend voedsel voor mijn gedachten. En het stuk was ontregelend, dat had ze ook mee laten wegen. Geweldig.’ De eerste woorden van Jan de Jong, algemeen directeur van de NOS van 2010 tot 2017, over Giselle van Cann: ‘Ik ben fan.’ Zijn lofzang is uitgebreid en varieert van ‘she fills the room’ en ‘enorme karaktervrouw’ tot ‘sterke persoonlijkheid’ en ‘onafhankelijk.’ De Jong: ‘Ze acteert geen persoonlijkheid, ze is er echt een. Mijn beeld is dat ze echt klaar is voor deze baan. Ze was er aan toe. En het komt haar ook echt toe.’ Na het vertrek van hoofdredacteur Laroes in 2011 werd Van Cann gepasseerd. Een andere adjunct kreeg de baan, Marcel Gelauff. De Jong: ‘Giselle kwam van het FD, ze moest zich de NOS nog meer eigen maken. Want de positie van hoofdredacteur bij de NOS is onvergelijkbaar met welk hoofdredacteurschap dan ook, vanwege de complexiteit. NOS Nieuws is tv, radio, internet, een organisatie van meer dan vierhonderd man en een begroting van ruim 100 miljoen. Haar journalistieke kwaliteiten stonden buiten kijf, maar ze moest de NOS nog helemaal doorgronden.’ Hans Laroes: ‘Toen ik wegging, had ze het ook al gekund.’ Tim Overdiek: ‘Ze was er toen ook al klaar voor. Ze had de skills, de ervaring en de kennis en zou het moeiteloos hebben aangekund.’ Van Cann kijkt zonder wrok om. Ze had het gevoel dat ze er klaar voor was, ‘maar ik zou de onwaarschijnlijke keuze zijn geweest, omdat Marcel meer ervaring had.’ Gelauff benoemde haar tot plaatsvervangend hoofdredacteur. ‘Marcel en ik hebben elkaar in de ogen gekeken en afgesproken dat we het met z’n tweeën zouden gaan doen. Tussen ons was geen spanning. Ik kijk met ongelooflijk veel plezier en tevredenheid op de afgelopen jaren terug.’ Hans Laroes: ‘Bij de NOS werd wel eens gezegd dat ze niet genoeg empathisch was. Maar empathie is geen doorslaggevende eis die je aan een hoofdredacteur stelt. Een hoofdredacteur moet grenzen stellen, terug zeuren en eisen stellen. Ze is er niet op uit om aardig gevonden te worden, dat is juist prettig bij een leidinggevende.’ Lara Ankersmit: ‘Slechte eigenschappen?’ Lachend: ‘Poeh. Ik zou er niet één kunnen noemen.’ Fred Bakker: ‘Ze denkt snel en wil snel handelen. Actie! Daar moest ze bij het FD mee in het reine komen en bij de NOS waarschijnlijk ook. Het gaat erom dat je anderen eerst meekrijgt, daarna is het tijd voor actie. In de hoofdredactie was ze ongeduldig, maar het is goed om iemand naast je te hebben die onrustig is en snelheid wil maken. Dan heb je een gesprek.’ Tim Overdiek: ‘Soms merkte ik aan de manier waarop ze op haar laarzen terugliep naar ons kantoor dat er iets was gebeurd wat haar niet zinde. Dan haalde ze even diep adem en ging ze door. Ze heeft geleerd geduld te betrachten. Dat heb je nodig in Hilversum en bij de NOS.’ Laroes: ‘Ik kan geen slechte eigenschap van haar noemen. Ze is niet heilig, maar ik zou het niet weten.’ Nieuwsfabriek NOS draait 365 dagen per jaar en 24 uur per dag, op radio, televisie, teletekst en online. Een tanker, noemt Tim Overdiek het, ‘en het is niet makkelijk om die van koers te laten veranderen.’ De dagelijkse praktijk van de hoofdredacteur, volgens Jan de Jong: ‘Je bent een Chinees staatscircus in je eentje en moet oneindig veel schoteltjes in de lucht houden, samen met de redactie. En als er onverhoopt een schoteltje valt, kijken de redactie en de buitenwereld meteen naar jou.’ Volgens Hans Laroes is de NOS de laatste jaren onder Marcel Gelauff een ‘redelijk gesloten, defensieve organisatie’ geworden als het gaat om journalistieke kwesties. ‘Wel succesvol, dat is het punt niet, maar het is een beetje gesloten burcht. Dat heeft echt met het karakter van de hoofdredacteur te maken. Dat gaat door de hele redactie, het druppelt door.’ Of Van Cann de ramen en deuren verder open zal zetten? Laroes: ‘Ik hoop het en ik verwacht het. Dat zit in haar karakter.’ Van Cann: ‘Ik vind de NOS niet gesloten, maar we kunnen nog meer naar buiten. De NOS moet aanspreekbaar zijn; niet alleen als er iets te verdedigen of uit te leggen valt, maar ook op andere plekken. Daar maak ik me sterk voor. De NOS bepaalt mede de maatschappelijke agenda, in ieder geval het gesprek van de dag. Dan moet je er zelf ook zijn. En niet alleen in bijvoorbeeld talkshows. Ik ga er ook met de redactie over in gesprek.’ Laroes: ‘De NOS moet zich niet gek laten maken door al die idioten die zeggen dat de omroep net zoals alle andere mainstreammedia niet deugt. Maar je moet er wel een eigen antwoord op hebben. Dat kan door te laten zien wie je bent, door uit te leggen wat je doet en door je journalistieke visie te delen; door een vriendelijke reus te zijn.’ Na haar benoeming tot hoofdredacteur deelde Van Cann haar sollicitatiebrief met de chefs van alle NOS-redacties. ‘Het zijn ervaren mensen die strategisch goed meedenken. Ik wil ze er vanaf het begin bij betrekken.’ Grote opdracht, zeer vereerd, Van Cann schreef het zelf. ‘Als grote publieke omroep en nieuwsbrenger zit de NOS in een glazen huis. Iedereen vindt er wat van en mag er wat van vinden. Daar moeten we ons goed mee verhouden. Het zijn roerige tijden en dat maakt het tot een grote opdracht. Hoe hou je je journalistieke opdracht goed in de gaten? Stel je de juiste vragen? Pak je je rol in de samenleving?’ Van Cann wilde vroeger alleen gewaardeerd worden om haar kwaliteiten, ‘en niet omdat ik een vrouw ben.’ Daar denkt ze nu anders over. ‘Toen ik bij de NOS kwam werken merkte ik dat veel vrouwen het prettig vinden dat er een vrouw in de hoofdredactie kwam. Het is van belang, als voorbeeldfunctie en rolmodel. Dat heb ik geleerd. Voor anderen heeft het betekenis, dus ben ik verplicht om daar iets mee te doen. Het is belangrijk dat vrouwen zichtbaar zijn bij de NOS; in de uitzendingen, maar ook in dit soort functies.’||https://www.volkskrant.nl/cultuur-media/de-nieuwe-hoofdredacteur-van-nos-nieuws-giselle-van-cann-wil-wantrouwen-bestrijden-door-een-vriendelijke-reus-te-zijn~b31c339f6/
2022-08-30||Hoe weet je als ouder of je een slaapcoach moet inschakelen?||‘Slaapt-ie al door?’ Het is zo’n vraag die kersverse ouders standaard op zich afgevuurd krijgen. Goedbedoeld, maar het geeft ook druk. Alsof een doorslapende baby het doel is waar je zo snel mogelijk naartoe moet werken, desnoods door een slaapcoach in te schakelen. Hoe weet je of je inderdaad wat hulp kan gebruiken of dat het een kwestie is van even doorbuffelen? Uit internationale onderzoeken blijkt dat een kind gemiddeld genomen tussen de negen en twaalf maanden gaat doorslapen. ‘Veel ouders verwachten dat dit eerder gebeurt. Ze denken: ‘Wat is mijn kind laat’, terwijl het eigenlijk een normale ontwikkeling laat zien’, zegt Maartje Luijk, hoogleraar pedagogiek aan de Erasmus Universiteit Rotterdam. Het is volkomen normaal dat baby’s ’s nachts wakker worden. ‘Wij volwassenen hebben dat ook, maar merken dit niet doordat we zelf snel weer in slaap vallen. Een baby moet dat nog leren, met hulp van de ouders’, zegt senior onderzoeker en orthopedagoog Eline Möller van het Expertisecentrum Ontwikkelingsondersteuning Prematuren van het Amsterdam UMC. Dat kan bijvoorbeeld door wiegen of huid-op-huidcontact. ‘Rond de zes maanden zie je dat baby’s leren om zichzelf te kalmeren.’ Waarom zijn kinderslaapcoaches opeens zo in trek? ‘Vergeleken met vroeger zijn er meer vrouwen gaan werken, waardoor een goede nachtrust belangrijker is geworden’, zegt Luijk. Wat ook meespeelt is dat ouders zich soms niet kunnen vinden in de adviezen van bijvoorbeeld het consultatiebureau, aldus Eline Möller: ‘Ze horen daar dat ze hun kind altijd wakker in bed moeten leggen. Nou, succes, denk ik dan. Veel baby’s vallen niet vanzelf in slaap en dan heb je als ouder direct een faalervaring.’ Welke slaaptechnieken zijn er, en is er wetenschappelijk bewijs dat het werkt? Vroeger was de methode van ‘ongemodificeerde uitdoving’ populair: het kind gewoon laten huilen. ‘Er is inderdaad bewijs dat je kinderen met deze methode kunt aanleren om zelfstandig te slapen’, zegt Maartje Luijk, ‘kinderen slapen dan iets langer, zo’n 15 tot 20 minuten.’ Voor het welzijn van ouders en kinderen is deze methode minder goed. ‘Het is erg stressvol voor de ouders en het kind. Kinderen hebben juist hun ouder nodig om met stress te leren omgaan. Interessant genoeg is een negatief effect op hechting tot nu niet aangetoond.’ Bij graduele uitdoving komen ouders om de zoveel minuten bij hun kindje kijken, met steeds langere tussenpozen, net zolang tot het slaapt. Dan is er nog de methode waarbij ouders bij het kind blijven tot het slaapt, maar elke dag iets verder van het bedje af gaan zitten. Volgens de experts is er niet één goede methode. ‘Net als bij eten en schermtijd heeft ieder gezin eigen rituelen die goed werken’, aldus Luijk. ‘Vreemd genoeg denken we bij slaap dat er één magische tip is die bij ieder kind werkt.’ Dat ouders hun toevlucht zoeken bij een coach past in een breder patroon. ‘We zien dat ouders vraagschaamte hebben: ze gaan niet naar vrienden voor advies, maar proberen alles zelf op te lossen’, zegt Luijk. ‘Lukt dat niet, dan kloppen ze aan bij het formele hulpcircuit, terwijl het gaat om milde opvoeduitdagingen, die er gewoon bij horen.’ Wil je toch een slaapcoach inschakelen? Kijk dan goed naar de expertise van de coach, raadt Möller aan, want het niveau verschilt. ‘Er zijn gedegen kinderslaapcoaches die daarnaast psycholoog of pedagoog zijn, maar ook moeders die zelf een slecht slapend kind hadden en ergens een cursus hebben gevolgd.’ Bedenk overdag alvast het plan van aanpak als je kind ’s nachts wakker wordt, adviseert Luijk. ‘Je ziet dat ouders weten dat de nacht een probleem gaat worden, maar zich daar toch door laten verrassen.’ Wees realistisch. ‘Heb je de volgende ochtend een belangrijke vergadering, dan kun je ervoor kiezen om je kind in bed te nemen en geen strijd te voeren. Op een rustiger moment ga je weer aan de slag met zelf leren slapen.’ Uit wanhoop gaan ouders van alles door elkaar proberen, ziet Möller. ‘De ene keer het kind niet oppakken, daarna weer wel in slaap wiegen.’ Het helpt om één aanpak te kiezen. ‘Ouders zijn soms bang om ‘toe te geven’ aan hun baby, alsof het een soort manipulatiemonster is.’ Möller, zelf ook moeder, denkt altijd maar zo: wat je zogenaamd ‘verkeerd’ aanleert, kun je ook weer afleren. Het is niet het einde van de wereld.||https://www.volkskrant.nl/beter-leven/hoe-weet-je-als-ouder-of-je-een-slaapcoach-moet-inschakelen~b10d16c5/
2022-08-30||Nieuwe sof voor Philips: vervuild plastic in beademingsmachines||Philips dacht aanvankelijk dat er slechts 43 BiPAP-apparaten retour afzender hoefden, dit aantal blijkt nu opgeschroefd tot 1.700, allemaal buiten Nederland. Het euvel met het vervuilde plastic kan ertoe leiden dat de apparaten schadelijke stoffen uitwasemen, wat tot hoofdpijn, braken, duizeligheid, allergische reacties en irritatie aan de luchtwegen en ogen kan leiden. Ook kunnen de stoffen kankerverwekkend zijn, laat de FDA weten. Tot nog toe zijn er geen gevallen van ernstig letsel bekend door het ‘plasticprobleem’, zoals de zorgwaakhond het noemt, dat ook uitval van de machines tot gevolg kan hebben. De nieuwste terugroepactie staat los van de al anderhalf jaar durende sores met het afbrokkelende schuim in slaapapneu- en beademingsapparaten van Philips. Met deze terugroepactie, die Philips al bijna 900 miljoen euro heeft gekost, zijn 5,5 miljoen slaapapneu-kastjes gemoeid. En dat probleem staat weer los van enkele andere terugroepacties, bijvoorbeeld van beademingsapparaten in ziekenhuizen die door een storing zonder een alarmsignaal af te geven plotsklaps kunnen uitvallen. Ook bleek de lijm in sommige beademingsmachines van Philips over de houdbaarheidsdatum te zijn, wat eveneens tot uitval kan leiden. Philips offerde twee weken geleden zijn topman Frans van Houten, maar de benoeming van de nieuwe bestuursvoorzitter Roy Jakobs, die medio oktober het stokje overneemt, heeft nog niet tot betere tijden geleid. De beursimplosie van Philips is na de bekendmaking van Van Houtens vervroegde vertrek gewoon doorgegaan. Inmiddels is het aandeel-Philips onder de 17 euro gedoken, zo’n 15 procent lager dan twee weken geleden en de laagste stand in precies een decennium. In anderhalf jaar tijd heeft Philips tweederde van zijn beurswaarde verloren.||https://www.volkskrant.nl/economie/nieuwe-sof-voor-philips-vervuild-plastic-in-beademingsmachines~bfb1fd6d/
2022-08-30||Jumbo is een kritische podcast, tot de makers op bezoek gaan bij Frits van Eerd ★★★☆☆||Wie boodschappen doet bij de Jumbo, krijgt én een breed assortiment én goede service én de laagste prijzen. Deze ‘én-én-én-formule’ staat aan de basis van het succes van de Brabantse supermarktketen met meer dan 100 duizend werknemers, miljoenen klanten en ruim 10 miljard euro omzet. Kan het bedrijf misschien nog een vierde ‘én’ aan zijn missie toevoegen: de duurzaamste supermarkt van Nederland worden? Dat is een van de centrale vragen in de zevendelige podcast Jumbo: van supermarkt naar supermacht. Van achter de schermen vertelt de podcast hoe het bedrijf in twintig jaar uitgroeide van onopvallende groothandel tot de uitdager van marktleider Albert Heijn. Het is fascinerend om te horen hoe het bedrijf van de familie Van Eerd uit Veghel de ‘supermarktoorlog’ overleefde die Albert Heijn in 2003 ontketende en hoe Jumbo erin slaagde filialen van Super De Boer, C1000 en Konmar in te lijven. Journalisten Tobias van der Valk en Beike Looijse van onderzoekscollectief Spot On Stories maakten de podcast met BNR. Ze spraken onder anderen met oud-directeuren en met een lid van de raad van commissarissen over het succes van Jumbo. Een leverancier vertelt hoe keihard de supermarktketen onderhandelt om zo goedkoop te blijven. Experts op het gebied van duurzaamheid kraken kritische noten. Op dat vlak bungelt Jumbo volgens onafhankelijk onderzoek onderaan. Fascinerend is om te ontdekken hoe Jumbo (en de andere supermarktketens) ons koopgedrag beïnvloeden, vaak onbewust. De makers vragen zich af of Jumbo die ‘macht’ niet ook zou kunnen aanwenden om ons te bewegen tot gezondere en meer duurzame keuzes. Het is een kritische en interessante podcast – totdat de makers in de slotaflevering op het hoofdkantoor bij Frits van Eerd mogen langskomen. De topman steekt de loftrompet over de aard van familiebedrijven en komt weg met weinig concrete antwoorden over duurzaamheid. De interviewers mogen ‘je’ en ‘Frits’ zeggen tegen ‘de grote baas’ en ze verbeteren zichzelf als ze halverwege toch op ‘u’ overschakelen. Zo eindigt een interessante en kritische podcast helaas in een al te gezellig onderonsje.||https://www.volkskrant.nl/cultuur-media/jumbo-is-een-kritische-podcast-tot-de-makers-op-bezoek-gaan-bij-frits-van-eerd~b30a05b9/
2022-08-30||De droogte legt archeologische vondsten bloot: de opmerkelijkste locaties, van Irak tot Utah ||Te midden van een ramp is in China iets moois te zien. Door een hittegolf valt de rivier de Yangtze droog en wordt water schaars voor mensen, dieren en planten. Maar door het lage waterpeil werden in augustus bij de zuidoostelijke stad Chongqing drie boeddhistische beelden zichtbaar, van zo’n zeshonderd jaar oud. Normaal stroomt de Yangtze daar overheen, nu staken ze meters boven de rivier uit. Ook in de rest van de wereld maakt de droogte archeologische resten zichtbaar. Grotendeels is dat slecht nieuws, vinden archeologen. Luc Amkreutz van het Leidse Rijksmuseum van Oudheden (RMO), en bijzonder hoogleraar public archaeology aan de Universiteit Leiden, legt uit: ‘Hout, bot en ander organisch materiaal dat onder water ligt, is normaal gesproken goed beschermd. Maar als het droogvalt, en in contact komt met zuurstof, kunnen bacteriën hun gang gaan. Dan gaat het materiaal snel achteruit.’ En mankracht om al die sporen te beschermen is er niet. Maar toch. Naast ellende bood de droogte ook archeologische kansen, want behalve de beelden bij Chongqing vielen meer archeologische resten bloot. Extra opmerkelijk zijn drie locaties, van Irak tot Utah. In de 20ste eeuw werden ze welbewust onder water gezet om stuwmeren te creëren. Nu vallen ze droog en kunnen archeologen er weer gaan kijken. In Irak, niet ver van Mosul, lag in de bronstijd een stad met verdedigingswerken, een paleis, een pakhuis en werkplaatsen. Rond 1400 v.Chr. was het een plaats van betekenis in het rijk Mitanni, toen een van de grote mogendheden in de regio. De overblijfselen verdwenen in de jaren tachtig onder water, toen onder de Iraakse president Saddam Hoessein de Mosuldam werd gebouwd en een stuwmeer ontstond. Maar de omgeving droogt uit en daarom laten Irakezen water uit het meer naar het omringende land vloeien. Zo wordt het waterpeil lager en lager en de afgelopen jaren waren af en toe resten van de bronstijdstad te zien. Dit jaar lagen ruïnes helemaal open en bloot. Dus grepen Koerdische en Duitse archeologen hun kans om de stad in kaart te brengen en interessante resten op te sporen. Ze vonden meer dan honderd teksten in spijkerschrift uit de nadagen van de stad, rond 1350 v.Chr. Toen had een aardbeving er grote schade aangebracht en bovendien waren de politieke verhoudingen aan het schuiven. Met Mitanni ging het minder, terwijl een oud rijk, van de Assyriërs, begon aan een nieuwe bloeiperiode. Over die veranderingen kunnen de teksten meer vertellen, hopen de archeologen. Ook in Spanje droogt een kunstmatig meer op. Daardoor komt een groepsgraf boven water, van misschien wel zesduizend jaar oud. Het gaat om de dolmen van Guadalperal, een soort hunebed, maar dan groter en complexer, in het Valdecañas-reservoir. Dat werd onder Franco aangelegd op zo’n 150 kilometer ten zuidwesten van Madrid. De dolmen was al in 1925 ontdekt en onderzocht, maar het Franco-regime vond het niet de moeite waard hem te behoeden voor het water. Nu krimpt het reservoir en zijn de stenen af en toe zichtbaar. Deze zomer konden archeologen daardoor onderzoeken uitvoeren met technieken die in 1925 nog niet bestonden. Zo namen ze monsters om gehalten aan radioactief koolstof (C14) te meten, want dat is een maat voor ouderdom. Archeologen vermoeden dat er van ongeveer 4000 tot 2200 v.Chr. doden werden bijgezet, en met C14-onderzoek testen ze dat idee. Verder zoeken ze naar aanwijzingen over hoe de bouwers de stenen ooit op hun plek hebben gekregen en wat de gebruikers zoal deden in, en vooral ook rondom, de dolmen. Waar nu de grens ligt tussen de Amerikaanse staten Utah en Arizona, en waar de Coloradorivier stroomt, bloeide tijdens de Europese Middeleeuwen de Pueblocultuur. Die liet mooi geschilderd aardewerk achter, en afbeeldingen op rotsen die ook na eeuwen nog te zien waren. Maar vanaf 1959 werd in de Colorado een stuwmeer aangelegd, dat veel sporen zou bedekken. Tijdens de constructie van dit Powellmeer werkten archeologen hard om overblijfselen te redden. Maar veel ervan, zoals de rotskunst, zat vast in het landschap en bleef achter toen het water kwam. Kenners gingen ervan uit dat het voorgoed verloren was. Door klimaatverandering slinkt het meer, net als zijn Iraakse en Spaanse evenknieën, en komen resten weer boven water. En een belangrijk deel blijkt nog intact. Archeologen zijn druk bezig in kaart te brengen wat er over is en hoe ze dat kunnen beschermen. Tegen het water, dat ook weer kan stijgen, en tegen toeristen, die het niet kunnen nalaten de Pueblokunst te bekrassen.||https://www.volkskrant.nl/nieuws-achtergrond/de-droogte-legt-archeologische-vondsten-bloot-de-opmerkelijkste-locaties-van-irak-tot-utah~b9a72b10/
2022-08-30||Verkiezingswinst voor regerende partij in Angola, maar oppositie wint terrein||President João Lourenço’s MPLA-partij blijft door de krappe overwinning aan de macht. In zijn overwinningsspeech belooft Lourenço de ‘president van alle Angolezen’ te zullen zijn. Hij spreekt van een ‘overwinning voor Angola’ en een ‘stemming van vertrouwen’, maar benadrukt ook dat zijn partij nu ‘de enorme verantwoordelijkheid heeft om dialoog en sociaal overleg te bevorderen’. De MPLA heeft het al bijna vijftig jaar voor het zeggen in het grondstofrijke Angola, maar moest bij de verkiezingen van vorige week flink inleveren. Na kritiek over onder meer de hoge werkloosheid en armoede in het land kreeg de partij 51,2 procent van de stemmen. Bij de vorige verkiezingen, in 2017, was dat nog 61 procent. Veel Angolezen uitten hun onvrede in het stemhokje: nooit eerder kwam oppositiepartij Unita zo dichtbij de macht. De oppositiepartij, die onder leiding staat van Adalberto Costa Júnior, ging van 21 procent van de stemmen in 2017 naar 44 procent bij de verkiezingen van vorige week. Maar Costa Júniors partij heeft eerder aangegeven dat het overweegt om de uitslag aan te vechten, omdat de resultaten die toen bekend werden gemaakt niet overeen kwamen met de berekeningen die zij zelf hadden gemaakt. Volgens Costa Júnior moet de uitkomst worden onderzocht door een internationaal panel dat onder meer de stemmen opnieuw zou moeten tellen. Een deel van de internationale waarnemers heeft aangegeven vragen te hebben, onder meer over de vooringenomen berichtgeving van de staatstelevisie, die van oudsher onder controle staat van de MPLA. Het merendeel van de waarnemers stelt echter dat de stembusgang vreedzaam is verlopen en goed georganiseerd was. De MPLA, die al sinds Angola in 1975 onafhankelijk werd aan de macht is, en Unita staan al decennialang lijnrecht tegenover elkaar. Die strijd begon met een burgeroorlog, die tot 2002 voortduurde. De spanningen blijven echter aanwezig: volgens Unita heeft de MPLA er niet voor gezorgd dat de gemiddelde Angolees er de afgelopen jaren op vooruit is gegaan. Ongeveer de helft van de bevolking leeft van minder dan 2 euro per dag, terwijl Angola de op een na grootste exporteur van olie in Afrika is.||https://www.volkskrant.nl/nieuws-achtergrond/verkiezingswinst-voor-regerende-partij-in-angola-maar-oppositie-wint-terrein~b4715d84/
2022-08-30||NS-medewerkers staken: ‘Normaal gesproken gebruiken 1,3 miljoen reizigers per dag de trein’||‘Leeg, op een paar verdwaalde toeristen na. Gisteren zei een vakbondsbestuurder dat bijna alle medewerkers van de NS in Midden-Nederland aan de staking zouden meedoen, voor zover ik het kan zien, lijkt dat aardig te kloppen. De stakers melden zich bij de vakbond en krijgen van de bond een dagvergoeding. Sommigen gaan naar huis, anderen verblijven op het station, in een soort kantine op spoor 5-7. ‘Niemand mag daar naar binnen. Vanmorgen zag ik een groepje PvdA’ers vrolijk de stationshal binnenkomen met een taart in de hand. Ze wilden de stakers een hart onder de riem steken, toch de arbeidersstrijd een beetje aanslingeren, maar zelfs zij mochten niet naar binnen. Ik zag ze even later op de treden van het station hun eigen taart oppeuzelen. ‘Verder wordt er niet met vlaggen gezwaaid, er zijn geen vurige speeches, de medewerkers vinden het zelfs niet spannend. Het oogt haast routinematig, deze staking. Dat is niet zo gek: het spoorpersoneel is goed georganiseerd. Van het rijdend personeel, dat op de trein werkt, is 70 procent aangesloten bij een vakbond. Zij staken vaker. In 2017 en 2019 gebeurde dat ook. ‘Volgens de NS waren de gesprekken met de bonden nog niet voorbij toen de stakingen werden afgekondigd. Dit kan spin zijn, maar het bedrijf zegt het gevoel te hebben dat de vakbonden alleen maar staken om tegen hun achterban te kunnen zeggen dat ze er alles aan gedaan hebben als er eenmaal een cao-akkoord ligt. De stakingen komen bijna over als een ritueel.’ ‘Normaal gesproken gebruiken 1,3 miljoen reizigers per dag de trein, onder meer voor werk en school. Als je geen auto hebt, kun je vandaag nauwelijks reizen. Anna (de Haas, red.), onze collega, staat in Amsterdam en op Schiphol. Ook zij ziet dat de meeste Nederlanders het nieuws goed hebben gevolgd en de trein mijden. Mensen die niet van de stakingen weten, zijn veelal toeristen of internationale studenten. Anna sprak een paar studenten die uit Taipei en New York kwamen. Die moeten naar Groningen en delen nu een taxi voor 100 euro per persoon. Taxichauffeurs hebben vandaag geen gebrek aan klandizie, in elk geval.’ ‘Daar hebben ze een punt. Je kon op je klompen voelen aankomen dat je op zijn minst met een logistieke nachtmerrie zou zitten als Utrecht Centraal, het grootste treinknooppunt van Nederland, plat komt te liggen. En het was ook al duidelijk dat een fors deel van het kantoorpersoneel in Utrecht, dat de coördinatie doet voor het hele land, zou gaan staken. ‘Toch noemen de stakers in Utrecht het overdreven van de NS om bijna alle treinverbindingen plat te leggen. Je kunt best een trein heen en weer laten rijden tussen Rotterdam en Den Haag, of Zwolle en Groningen, zeggen zij.’ ‘Het belangrijkste is het aanpakken van de werkdruk. Zoals veel organisaties kampt de NS met personeelstekorten: ze krijgen 1.400 vacatures niet ingevuld. De rest probeert toch de dienstregeling overeind te houden, dus dat zorgt voor een hogere werkdruk. Laatst hadden we een verhaal in de krant over een conducteur die vertelde dat ze amper tijd had om tussen ritjes naar het toilet te gaan of op adem te komen. ‘Daarnaast hebben ook NS-medewerkers last van de inflatie, die voor dit jaar op bijna 10 procent wordt geraamd. Naast een loonsverhoging en een verlaging van de werkdruk willen ze automatische prijscompensatie. Stel dat de inflatie volgend jaar 5 procent is, dan willen ze dat de lonen automatisch, zonder onderhandeling, ook 5 procent stijgen. ‘De NS zegt: we kunnen niet ál jullie eisen inwilligen, zeker nu onze inkomsten lager zijn omdat er nog altijd niet zoveel reizigers de trein pakken als voor corona. Daar hoort wel een kanttekening bij: de NS is volledig in handen van de Nederlandse staat. Als het kabinet het openbaar vervoer belangrijk genoeg vindt, dan kan het geld bijleggen.’ ‘Vanaf september gaan er stapsgewijs minder treinen rijden, in december gaat een nieuwe, soberdere dienstregeling in. Dat is wel wrang: als je mensen de auto uit wil hebben om ze van het duurzamere openbaar vervoer gebruik te laten maken, is het een verlies als je als land minder treinen laat rijden. Ook de bonden willen concrete afspraken over werkdrukverlaging, en als je wil dat mensen minder weekenddiensten hoeven te draaien, moet dat ergens vandaan komen.’||https://www.volkskrant.nl/nieuws-achtergrond/ns-medewerkers-staken-normaal-gesproken-gebruiken-1-3-miljoen-reizigers-per-dag-de-trein~bcff3562/
2022-08-30||De Hemelschijf van Nebra vertoont geen mythische dieren, maar de hemel zoals ze op dat moment was||In de winter van 2002 legde de Zwitserse politie beslag op een bijzonder object. Het ging om een gepatineerde, met goud ingelegde schijf die afkomstig zou zijn uit de vroege bronstijd. Een groep helers had het voorwerp tezamen met een verzameling prehistorische zwaarden, bijlen en armbanden kort ervoor aangeboden op de zwarte markt. Door een gewiekste undercoveroperatie, waarbij Harald Meller, de directeur van het Landesmuseum für Vorgeschichte in Halle, fungeerde als lokvogel, wist de politie de schijf te confisqueren. Deze schijf staat tegenwoordig bekend als de Hemelschijf van Nebra, en is nog bijzonderder dan men destijds bevroedde. Ze is oud, werkelijk oud: rond de 3600 jaar, al zijn er wetenschappers die het houden op 2600 jaar. Het betreft de eerste bekende afbeelding van het nachtelijk firmament. Ze werd gemaakt in Midden-Duitsland, waar ze in 1999 in de buurt van het plaatsje Nebra (Midden-Duitsland) door illegale schatgravers uit de grond werd gehaald, en zou licht werpen op de verdwenen beschaving die daar ooit was gevestigd. Tegenwoordig vormt de Nebraschijf het heilige der heiligen van het museum in Halle an der Saale. Tot en met 18 september is de schijf te zien in het Drents Museum in Assen. Wie er gaat kijken, treft een object aan ter grootte van een frisbee. Met haar ruim twee kilo zweeft ze waarschijnlijk niet als een frisbee. Een van de fascinerende dingen van de schijf, vertelt Bastiaan Steffens, conservator archeologie bij het Drents Museum, is dat ze ons een relatief feitelijke weergave biedt van het heelal. Anders dan bij veel antieke afbeeldingen vertoont het uitspansel in dit geval geen mythische figuren of dieren, maar de oplichtende hemellichamen waarmee het in werkelijkheid is gevuld: een zon (of volle maan), een maansikkel en vele sterren, waaronder een sterrenwolkje waarin je de Plejaden kunt herkennen, het Zevengesternte uit het sterrenbeeld Stier. Er is meer te zien. In de loop van de eeuwen, vertelt Steffens, werden er elementen aan de hemelschijf toegevoegd: twee vergulde stroken ter weerszijden, een boogje aan de onderkant. Dat boogje zou in werkelijkheid een zonnebootje zijn, een boot waarmee de zon (of maan) werd verplaatst, een motief dat ook voorkomt in Egyptische iconografie, en mogelijkerwijs duidt op de noordwaartse verspreiding van mediterrane motieven. De stroken aan weerszijden (waarvan tegenwoordig alleen de rechter resteert), worden beschouwd als ‘horizonbogen’: wanneer je de schijf horizontaal houdt zouden ze het bereik aangeven waarbinnen de zon gedurende het jaar op- en ondergaat, waarbij de uitersten de zonnewenden markeren. Volgens Steffens suggereren dergelijke toevoegingen dat er bij de gebruikers van de schijf een verschuivend besef was van hun positie ten opzichte van de sterrenhemel: ‘Kennelijk vond men het nodig om aanpassingen te doen.’ ‘Men’ slaat in dit geval op leden van de Únětice-cultuur, een samenleving gevestigd in huidig zuidoost-Duitsland, een betrekkelijk welvarende cultuur, naar het schijnt. De leden van deze samenleving exploiteerden talloze zout- en kopermijnen en lieten gigantische grafheuvels na gevuld met goud en andere schatten. Het einde van de pakweg zeshonderd jaar durende Únětice-cultuur, weet Steffens, viel grofweg samen met het moment waarop de Hemelschijf van Nebra werd geofferd. Waarschijnlijk diende de schijf zowel een astronomisch als religieus doel. De schijf is geen kalender, zegt Steffens, maar ze heeft wel te maken met het conceptualiseren van tijd. ‘Je kunt haar misschien het best opvatten als de codificatie van een kalenderregel, ongeveer zoals een verkeersbord een verkeersregel codificeert.’ De schijf, zegt hij, laat zien wanneer een extra schrikkelmaand diende te worden ingelast: ‘Een Babylonische tekst van later datum meldt dat een dergelijke maand moest worden ingevoegd op het moment dat de Plejaden en een drie dagen oude maan in elkaars nabijheid verkeerden. Het is precies dat moment dat we op de schijf zien.’ Daarmee kantelt de schijf het bestaande beeld van de vaak als tamelijk basaal voorgestelde bronstijdmens, zegt Steffens: ‘Men hield zich zichtbaar bezig met het visualiseren van kennis en regels, al zal het nut van de schijf het praktische waarschijnlijk hebben overstegen. Een metafysisch doel diende ze vermoedelijk ook. De gaten in de zijkant lijken te wijzen op een functie als standaard. Het is goed mogelijk dat ze dienstdeed in processies.’ Wat vaststaat, is dat de schijf ook binnen de Únětice-cultuur al gold als iets bijzonders. Parallellen ervan zijn niet bekend en de kostbaarheid staat buiten kijf. De gebruikte materialen kwamen van elders: Oostenrijk voor het brons, Cornwall voor het tin en goud. Steffens: ‘Alles wijst erop dat er indertijd verrijkende uitwisselingsnetwerken bestonden. De schijf belichaamt een soort globalisering.’ Voor de presentatie van de Hemelschijf van Nebra, die vanwege corrosie-gevaar onder strikte klimatologische condities wordt tentoongesteld, heeft men in Assen uitgepakt. De schijf wordt getoond in een maanvormig decor bekleed met spiegels waar lichtbanen doorheen schrijnen; een poging om het feitelijke karakter van veel archeologie-exposities te overstijgen. Steffens: ‘Indertijd bood de schijf waarschijnlijk een diepe religieuze ervaring. Iets daarvan wilden we invoelbaar maken.’||https://www.volkskrant.nl/cultuur-media/de-hemelschijf-van-nebra-vertoont-geen-mythische-dieren-maar-de-hemel-zoals-ze-op-dat-moment-was~b8cfd397/
2022-08-30||Opinie: Nederland handhaaft privacywetgeving veel strikter dan de EU beoogt||In de Volkskrant van 24 augustus hekelen de medische specialisten Martijn de Kruif en Martijn Beudel de wijze waarop de wet op gegevensbescherming (AVG) in Nederland wordt toegepast (Opinie&Debat, 24/8). De AVG heeft volgens hen een remmende werking op de uitvoering van wetenschappelijk onderzoek naar bijvoorbeeld corona. In hun eigen woorden: ‘wij vinden dat de interpretatie en mogelijk ook de wettekst zelf aan revisie toe zijn: aan juridische nuance gaat niemand dood, aan covid-19 wel.’ Het deed me denken aan een lezing van een hoge Europese ambtenaar die me vier jaar geleden hoofdschuddend uitlegde dat het EU-beleid vooral was gericht tegen de techgiganten van deze wereld. Tot zijn verbijstering zag de ambtenaar dat juist in Nederland de interpretatie veel strikter was dan beoogd. Dit leidde ertoe dat wetenschappelijk onderzoek en ook allerhande maatschappelijke organisaties en sportclubs worden gehinderd door de te strenge toepassing van privacyregels. Een mooi voorbeeld komt uit de sportwereld. De app voetbal.nl kreeg na de lancering in 2017 grote belangstelling. Het was geweldig dat je met één klik de uitslagen en opstellingen en wedstrijdverloop van alle amateurclubs kon volgen. Nog mooier was het toen VoetbalTV de lucht inging en we in staat waren de omhaal van de kleinzoon of de neef te bekijken. Inmiddels bestaat VoetbalTV niet meer. Onze privacywaakhond Autoriteit Persoonsgegevens (AP) legde het bedrijf in 2019 een boete van 575.000 euro op. Omdat deze samenwerking tussen KNVB en Talpa toch al niet veel geld opleverde, vroeg het bedrijf faillissement aan. Exit VoetbalTV. Inmiddels heeft de Raad van State door dat de maatregel te rigoureus was, want zij komt nu tot de conclusie dat de boete onterecht was. Het geld moet worden teruggestort. Voor VoetbalTV komt het geld te laat, maar de gang van zaken is wel een reden om een grondige discussie te voeren over privacyregels. Het bewijst ook dat we die discussie niet alleen aan juristen moeten overlaten. Al tijden erger ik me eraan dat bij elke maatschappelijke vraag inmiddels wordt gesteld: ‘maar kan het juridisch?’ Niet langer overheerst de vraag of iets rechtvaardig is of tot een groter welzijn leidt, maar vooral of het juridisch kan en mag. Het doet me denken aan de anekdote over wat een jurist moet doen om aan werk te komen en te blijven: Zo snel mogelijk zorgen voor een concurrent.||https://www.volkskrant.nl/columns-opinie/opinie-nederland-handhaaft-privacywetgeving-veel-strikter-dan-de-eu-beoogt~b00a07ed/
2022-08-30||Franse belastingdienst stuurt naheffing naar duizenden Franse zwembadbezitters, opgespoord via luchtfoto’s ||Een artificial intelligence-systeem, ontwikkeld door Google en het van oorsprong Franse consultancybedrijf Capgemini, vond op luchtfoto's maar liefst 20.356 ongeregistreerde zwembaden. Het staat de Fransen vrij om een zwembad bij hun huis te bouwen, maar ze moeten dat binnen negentig dagen opgeven bij de belastingdienst. Omdat de onroerendgoedbelasting wordt gebaseerd op de huurwaarde van het vastgoed, leidt een verbouwing – dus ook de aanleg van een zwembad – tot een verhoging daarvan. Een zwembad van 30 vierkante meter levert de fiscus gemiddeld zo’n 200 euro per jaar extra op. Na de AI-test met de luchtfoto’s bleek de belastingdienst 10 miljoen aan niet-betaalde belastingen te zijn misgelopen. Bij duizenden zwembadbezitters viel dus een naheffing op de mat. Frankrijk inde in 2019 bijna 94,8 miljard euro aan onroerendgoedbelasting. De Franse belastingdienst begon vorig jaar als proef met het kunstmatige-intelligentie-systeem. Luchtfoto’s uit Google Maps werden vergeleken met informatie uit het kadaster. Zwembaden die wel op de foto’s verschenen maar niet in het kadaster stonden, werden op die manier gesignaleerd en alsnog geregistreerd. Frankrijk telt volgens de datawebsite Statista naar schatting ruim 3,2 miljoen privézwembaden. Vooral in het begin van de coronapandemie, toen veel mensen meer tijd in en om hun huis doorbrachten, steeg de omzet van de privézwembadbranche fors, met ruim 51 procent. De AI-proef werd in oktober 2021 in negen departementen gedaan, maar na dit succes wil de Franse belastingdienst het systeem landelijk gaan invoeren, meldt de fiscus aan de Britse krant The Guardian. De belastingdienst verwacht dat belastinginkomsten uit ongeregistreerde zwembaden kunnen oplopen tot 40 miljoen euro als de AI-software in heel Frankrijk wordt gebruikt. Er zijn tevens plannen in de maak om de kunstmatige intelligentie in te zetten om ongeregistreerde aanbouwen en veranda’s op te sporen. Hiervoor blijkt het AI-systeem nu nog niet geavanceerd genoeg. In april claimden de ontwikkelaars van de software dat het systeem een foutmarge van ongeveer 30 procent heeft. Op dit moment kan de kunstmatige intelligentie nog geen onderscheid maken tussen een aanbouw, een hondenkennel of een zeildoek op de grond. Ook konden zwembaden die op luchtfoto’s verscholen gingen onder bomen of in de schaduw lagen niet worden gedetecteerd, en werden zonnepanelen soms ten onrechte voor zwembad aangezien. Er wordt nu gewerkt aan het verbeteren van de software. Hoewel menige zwembadbezitter zal balen van de maatregel, kan de software de belastingbetaler ook ten goede komen. ‘We gaan de tweede onderzoeksfase in, waardoor we straks ook kunnen verifiëren of een landgoed leeg staat en niet langer belast moet worden’, zei Antoine Magnant, topambtenaar bij het Franse ministerie van Financiën, tegen de krant Le Parisien.||https://www.volkskrant.nl/nieuws-achtergrond/franse-belastingdienst-stuurt-naheffing-naar-duizenden-franse-zwembadbezitters-opgespoord-via-luchtfoto-s~b0259982/
2022-08-30||Olcay Gulsen beschikt over het vermogen mensen te zien als meer dan hun karikatuur||Een roerige zomer was het, merkte Sophie Hilbrand op, in de eerste uitzending van het nieuwe seizoen van Khalid en Sophie. Zeg dat wel. Het was een zomer waarin – ik neem even aan dat ik niet alleen voor mezelf spreek – de drang tot emigratie sterker was dan ooit. Een zomer waarin de verschillende crises en de ‘schurende’ reacties daarop het maatschappelijk nihilisme tot een kookpunt brachten. Een zomer waarin we onszelf bezighielden met discussies over blote dan wel bedekte tieten, over sinterklaasliedjes, over de vraag of Nick Simon verlaten heeft of andersom – terwijl onze leefomgeving ecologisch en humanitair gezien sneller dan ooit naar de knoppen leek te gaan. Een zomer waarin je je ergerde aan omgedraaide Nederlandse vlaggen, terwijl je met dat hele Nederland eigenlijk ook niets te maken wilde hebben. Bleek overigens dat ik de nieuwste crisis nog niet eens op de radar had: de Eftelingcrisis, of beter gezegd de Spookslotnood. Aan het begin van de uitzending liet Olcay Gulsen – deel van het duo van dienst – beelden zien van duizenden pretparkbezoekers die de hele dag in de rij hadden gestaan voor een laatste rondje door het spookhuis, dat na 44 jaar sluit. Te zien: rennende mensen, dringende gezinnen. Dit Spookslot is vol, eigen ritje eerst, iedereen welkom, maar niet in mijn karretje. Ik zat al klaar met de aso-vinger: daar had je ze, de onverdraagzamen, de kern van alle problematiek. Zij Die Alleen Aan Zichzelf Denken. Maar Gulsen begreep deze mensen. Ze groeide zelf op in de buurt van de Efteling, in een ‘heel arm gezin’. Haar ouders kregen van de gemeente gratis kaartjes voor het pretpark. Drie keer per week fietste de familie ‘met eigen boterhammetjes mee’ richting Kaatsheuvel. ‘Tijd van mijn leven’, aldus Gulsen. Ook later bleek Gulsen over het vermogen te beschikken situaties van verschillende kanten te bekijken en mensen te zien als meer dan hun karikatuur in de (sociale) media. De boze mensen rond Ter Apel die vluchtelingen gelukszoekers noemden, die zeiden dat ze uit waren op onze huizen, banen en zwemlessen: Gulsen zag in hen geen racisten, maar ongeïnformeerde burgers. Er bestaat onrust, zei ze, er heerst angst, en dan gaan mensen wijzen. De media zouden deze mensen moeten informeren, vond ze, in plaats van opruiende clickbaitkoppen verspreiden. Hun leren dat de woningcrisis, koopkrachtcrisis en vluchtelingencrisis verschillende crises zijn. Dat het een het ander niet veroorzaakt. Gulsen was ervan overtuigd dat elke Nederlander bereid is een vreemdeling te helpen – als die Nederlander diens situatie maar begrijpt. En net toen ik begon te denken dat Gulsen de politiek in moest, zodat ik weer iemand had om op te stemmen, stelde ze een handtekeningenactie voor om het omgesmolten wassen beeld van tafelgast Jeroen Krabbé terug te krijgen in Madame Tussauds. Ja, het was verfrissend, wat medemenselijkheid in tijden van polarisatie. Maar ergens moest ik toch een grens stellen.||https://www.volkskrant.nl/columns-opinie/olcay-gulsen-beschikt-over-het-vermogen-mensen-te-zien-als-meer-dan-hun-karikatuur~b8694da5/
2022-08-30||Boeren toch in gesprek met kabinet over stikstof, nu Remkes hun agenda-eisen inwilligt||Johan Remkes heeft alle boerenorganisaties die voor het eerste gesprek op 5 augustus waren uitgenodigd, ook nu weer aan de vergadertafel genood. Deze tweede overlegronde staat gepland voor woensdagochtend. Namens de gangbare landbouw zijn dat naast LTO Nederland de vier grote sectorvakbonden voor de akkerbouw en de pluimvee-, varkens- en melkveehouderij. Ook de actiegroepen Dutch Dairymen Board, Agractie en Farmers Defence Force (FDF) mogen mee vergaderen. Deze acht kwamen maandagavond in Nijkerk bijeen om gezamenlijk te bepalen of ze de uitnodiging zouden aannemen. Het antwoord was in eerste instantie een eensluidend ‘nee’, omdat het kabinet tot dusver geen concessies heeft gedaan. Dinsdagochtend lieten ze Remkes weten dat ze verstek zouden laten gaan, omdat ze het niet eens waren met de gespreksonderwerpen die de oud-informateur voorstelde. Ze stuurden de gespreksleider een nieuwe agenda, die hij in zijn geheel moest overnemen om hen aan tafel te krijgen. Dinsdagavond gaf Remkes gehoor aan die eis en accepteerden de boerenbelangenclubs de uitnodiging alsnog. Ook de radicaalste boerenleider, FDF-voorzitter Mark van den Oever, is woensdag van de partij. Namens het kabinet zitten premier Rutte en de ministers Staghouwer (Landbouw), Van der Wal (Natuur en Stikstof) en Harbers (Waterstaat) aan tafel. De gangbare boeren willen dat het kabinet op minstens vier punten concessies doet. Ten eerste moet het kabinet de graadmeter voor stikstofneerslag, de zogeheten kritische depositiewaarde (kdw), als norm voor vergunningverlening uit de wet halen. Dit is een van de eisen waar CDA-partijleider Hoekstra onlangs in zijn geruchtmakende AD-interview begrip voor toonde. Dat CDA-geluid is in strijd met het kabinetsstandpunt dat Hoekstra als minister geacht wordt te onderschrijven. Premier Rutte zei vorige week nog dat het loslaten van de kdw als stikstofnorm de juridische houdbaarheid van de vergunningverlening onderuit haalt. De boeren eisen ook dat het kabinet afziet van 2030 als doeljaar voor de halvering van de stikstofuitstoot. Ze willen meer tijd om hun ammoniakemissies te verlagen. Ook op dit punt toonde Hoekstra in het AD begrip; volgens hem is 2030 voor het CDA ‘niet heilig’. Het jaartal 2030 staat wel in het coalitieakkoord. Dat zou dus opengebroken moeten worden als het kabinet deze eis van de boeren wil inwilligen. Twee andere voorwaarden die de boeren stellen is dat de zogenoemde PAS-melders snel gelegaliseerd worden en dat de beoogde stikstofreductie vooral bereikt moet worden met technische innovatie in plaats van krimp van de veestapel. Meer innovatie toestaan ligt echter moeilijk, omdat dit de juridische houdbaarheid van het stikstofbeleid op het spel zet. PAS-melders zijn veehouders die in de periode 2015-2019 hun bedrijf hebben uitgebreid op basis van regelgeving die inmiddels door de rechter buiten werking is gesteld. Daardoor zijn die bedrijfsuitbreidingen met terugwerkende kracht illegaal geworden. Het kabinet heeft toegezegd deze bedrijfsuitbreidingen alsnog te legaliseren, maar dat gaat naar de zin van de boeren niet snel genoeg. Dat Remkes deze boerenwensen alsnog op de gespreksagenda heeft gezet, betekent niet per se dat het kabinet ook aan al deze eisen tegemoet zal komen. Vooralsnog worden de boereneisen alleen nog maar besproken. En zowel Remkes als Rutte hebben van begin af aan gezegd dat er bij de gesprekken ‘geen taboes’ zouden zijn.||https://www.volkskrant.nl/nieuws-achtergrond/boeren-toch-in-gesprek-met-kabinet-over-stikstof-nu-remkes-hun-agenda-eisen-inwilligt~bd0b1902/
2022-08-30||Lees hier het liveblog van dinsdag 30 augustus terug||||https://www.volkskrant.nl/nieuws-achtergrond/lees-hier-het-liveblog-van-dinsdag-30-augustus-terug~bbe8df6c/
2022-08-30||De laatste jaren zit diesel in de beklaagdenbank||Oude zekerheden wankelen: diesel is bijna even duur als benzine. Ik dacht meteen terug aan onze zilvergrijze Golf Diesel die we rond 1985 kochten omdat de diesel zo goedkoop was, een kwartje per liter (in guldens). We reden ermee naar Rome, even romantisch als low budget. Ons Golfje was een trouwe, zij het wat stugge en trage metgezel, met keiharde stoelen en een dashboard dat al een beetje was losgetrild, hoewel de auto maar vijf jaar oud was. Diesel was nog omgeven met mysterieuze rituelen als het ‘voorgloeien’ om de motor startklaar te maken. De eerste kilometers moest je rustig rijden, alsof de auto een levend wezen was dat niet over de kling gejaagd mocht worden. In 1936 was de Mercedes 260 D de eerste personenauto met dieselmotor. Uitvinder Rudolf Diesel maakte het niet meer mee. Op 29 september 1913 ging hij in Antwerpen aan boord van de SS Dresden die hem naar Londen zou brengen. Hij gebruikte het diner en zei zijn medereizigers om 10 uur goedenacht. De volgende ochtend was hij spoorloos. Zijn bed was onbeslapen, maar bij de railing op het achterdek lagen zijn hoed en zijn netjes opgevouwen jas. Volgens een theorie heeft de Duitse geheime dienst hem te grazen genomen omdat hij, niet lang voor de Eerste Wereldoorlog, met de Engelsen wilde samenwerken. Misschien plausibeler is de veronderstelling dat hij zelfmoord pleegde vanwege financiële problemen. De grote doorbraak voor de dieselmotor kwam in de jaren tachtig, toen hij geschikt gemaakt werd voor kleinere auto’s, zoals de Peugeot 205. Diesel werd de brandstof voor de kleine man: een verhoging van de dieselaccijns leidde in 2018 tot de opstand van de gele hesjes. Toen we in Parijs woonden, reden we in een Renault Megane diesel. Snel, stil en comfortabel, niet te vergelijken met onze rammelende Golf uit de jaren tachtig. Maar de laatste jaren zit diesel in de beklaagdenbank: dieselgate, fijnstof, stikstofoxide. Daarom ging de motorrijtuigenbelasting voor dieselauto’s flink omhoog. Volgens sommige experts is dat slechte imago niet terecht. In Autoweek zegt hoogleraar Bart Somers van de Technische Universiteit Eindhoven dat moderne diesels schoner zijn dan benzineauto’s. We hebben die schone diesels nog hard nodig, zegt hij, als de overgang naar een elektrisch wagenpark minder voorspoedig verloopt dan wordt aangenomen. Stiekem hoop ik dat hij gelijk heeft. Heerlijk zo’n diesel die me terugvoert naar de jaren tachtig, toen zijn lage takke-takke-takgeluid de thuiskomst van een geliefde aankondigde.||https://www.volkskrant.nl/cultuur-media/de-laatste-jaren-zit-diesel-in-de-beklaagdenbank~b5a6b6ce/
2022-08-30||Automerken verkiezen touchscreens boven veiligheid||Vijftig jaar geleden was Nederland in de ban van wat nog altijd de grootste kettingbotsing is: die van 25 augustus 1972. Toen botsten tientallen auto’s op de A16 bij Prinsenbeek op elkaar. Sinds die tijd, toen het snel drukker werd in het verkeer, was het design voor een belangrijk deel gericht op het veiliger maken van de auto's. Toch vallen er wereldwijd jaarlijks in het verkeer nog altijd bijna 1,5 miljoen dodelijke slachtoffers. Er zijn in die vijftig jaar zogeheten passieve veiligheidssystemen ontworpen, zoals veiligheidsgordels, kreukelzones en airbags, en actieve systemen, zoals lasers, camera’s, sensoren en snelle computers. Bij het veiliger maken van auto's gaan techniek en vormgeving hand in hand: jarenlang designonderzoek resulteert bijvoorbeeld in een betere ergonomie van stoelen, wat zorgt voor een frissere bestuurder die beter rijdt. Beter ontwerp van de bedieningsorganen verhoogt gebruikersgemak, wat afleiding van de bestuurder vermindert: zonder te kijken kan die de goed geplaatste knoppen op gevoel gebruiken. Vreemde uitspattingen op designgebied maakten plaats voor ergonomisch verantwoorde toepassingen op stengels en draaiknoppen. Wie herinnert zich nu nog de remknop op het tapijt van de Citroën DS of de satellieten op de stuurkolom van de eerste Seat Ibiza, de Citroën Visa en de Citroën GSA uit de jaren tachtig, waarop de bediening van de verlichting, knipperlichten en ruitensproeiers was ondergebracht? Inmiddels zijn er universele locaties voor veel knoppen gevonden: links op het dashboard een draaiknop voor de koplampen, richtingaanwijzers op een stuurkolom-stengel en alarmlichtknop midden op het dashboard. En ook de stuurwielbediening van cruisecontrol en radio, die rond 2000 hun entree maakten, is bijna bij alle auto's hetzelfde. Een met het oog op de veiligheid minder belicht onderdeel is het schijnsel in het interieur, achter de klokkenwinkel en de knoppen op het dashboard. Zowel overdag als ’s nachts moet dat licht optimaal bedieningsgemak en de minste afleiding bieden. Het Duitse automerk BMW deed in de jaren zeventig onderzoek naar interieurverlichting. Optometristen toonden aan dat de balans tussen de helderheid van de binnenverlichting en van de buitenomgeving essentieel is. Logisch: het oog wordt moe van het openen en sluiten van de iris. Overdag op het dashboard hoog contrast, vanwege de grote hoeveelheid licht van buiten, dus: witte letters op een zwarte wijzerplaat. ’s Nachts bleek okerkleurige verlichting optimaal. Deze kleur verhoogt het contrast zonder het oog te hard te stimuleren. In het donker is niet hoog contrast maar voldoende contrast het toverwoord. BMW besloot na het onderzoek alle interieurverlichting in oker uit te voeren – in vliegtuigen, schepen en onderzeeërs wordt de kleur ook veel gebruikt. Saab introduceerde in 1993 ‘Night Panel’, geïnspireerd op haar luchtvaartwortels. Het systeem doofde de meeste, niet essentiële dashboardverlichting met een druk op de knop om de ogen van de bestuurder rust te gunnen en vermoeidheid – tijdens rijden net zo gevaarlijk als dronken zijn – te verminderen, door lichtvervuiling in het interieur tegen te gaan. Tot zover niets dan goed nieuws. Maar met het oog op luxe en veiligheid kwamen er vervolgens veel nieuwe functies bij: adaptieve cruisecontrol, die de auto zelf afstand laat behouden tot de voorligger, navigatiesystemen en uitgebreide aan telefoons gekoppelde infotainmentsystemen. En daarvoor moesten weer knoppen worden bedacht en voor die knoppen weer plekken op, achter, onder, boven of naast het stuur en op het dashboard. Er ontstond een knoppenprobleem, dat ontwerpers voor nieuwe problemen stelde: waar laat je die allemaal? Het was opnieuw BMW die voorop liep met een oplossing. BMW’s topmodellen telden door het toegenomen aantal opties ruim honderd knoppen op het dashboard. Om dat allemaal kwijt te kunnen werden de knoppen steeds kleiner, wat bedieningsgemak en intuïtief gebruik negatief beïnvloedde. Daarom ontwierp BMW voor de 7-Serie uit 2001 de iDrive. Diverse systemen, zoals navigatie, radio, cd-speler en telefoon werden verenigd onder één enkele ronde knop op het middenconsole en een scherm op het dashboard. De iDrive was nog nauwelijks door andere merken overgenomen, of de volgende uitbreiding stond alweer voor de deur. Tien jaar geleden kregen infotainment- en navigatiesystemen eindeloos meer mogelijkheden, 3D-weergave in het scherm, projectie in de voorruit, verbinding met de telefoon, de keuze tussen FM, DAB en streamingsdiensten, en zeer uitgebreide geluidsinstellingen. Tevens deed telemetrie haar intrede: het verzamelen en versturen van data (temperatuur, luchtvochtigheid, conditie van de motor) waarmee de fabrikant diensten en producten kan verbeteren. Voor knoppen was inmiddels geen plek meer. Dat was het moment dat touchscreens op grote schaal werden toegepast, eerst als prettige secundaire bedieningsfunctie voor zaken die minder vaak gebruikt werden. Dat beviel zo goed dat ontwerpers de knoppen van het dashboard meer en meer gingen vervangen door functies op het aanraakscherm. Dat was allereerst goedkoper dan vele losse knoppen, en de mogelijkheden zijn, door de menustructuur van een touchscreen, in principe onbeperkt. Maar ze ontberen één aspect dat voor de veiligheid van groot belang is. Dankzij hun tactiele eigenschappen zijn knoppen intuïtief te bedienen, waardoor de ogen van de bestuurder op de weg gericht kunnen blijven. Wie zijn raam wil opendoen, doet dat zonder te kijken. Naar een touchscreen moet je daarentegen wel kijken. Het onafhankelijke Engelse vervoersonderzoek- en adviesbureau Transport Research Laboratory toonde aan dat automobilisten die tijdens het rijden ingebouwde touchscreentechnologie gebruiken, méér afgeleid zijn dan wanneer ze onder invloed zijn van alcohol of drugs, of telefoneren tijdens het rijden. De BMW-optometristen toonden vijftig jaar geleden al aan dat fel licht het zicht van automobilisten negatief beïnvloedde. Nu brengen fabrikanten dat licht willens en wetens weer terug het interieur in. En anders dan bij de oude Saab kun je die schermen bij veel auto's niet eenvoudig uitzetten, ook al omdat ze soms de meters achter het stuur en de bedieningsorganen op het dashboard hebben vervangen: zonder scherm geen informatie en geen bedieningsmogelijkheden. De bestuurder is in het donker dus gedwongen zijn ogen op een stortvloed van licht te richten – ook met nachtverlichting is er nog veel fel, vermoeiend schermlicht. En daarna met gesloten iris weer de donkere nacht in turen om onverlichte fietsers te ontwaren… De leesbaarheid van wijzerplaten en bedieningsorganen waren door tientallen jaren onderzoek en innovatie voorzien van uitgekiende lettertypes en voldoende lichtcontrast. Die perfecte meters zijn nu ingeruild voor soms bezopen 3D-animaties op dashboardbrede schermen. Bij BMW, dat ook schermdorst kreeg, verdween de okerkleurige verlichting, ondanks de bewezen effectiviteit. Mercedes-Benz, vroeger het toonbeeld van wereldklasse op het gebied van ergonomie en veiligheid, heeft op de elektrische EQS van links tot rechts op het dashboard schermen geïnstalleerd en alle knoppen van het dashboard weggelaten. Liepen vroeger de duurste modellen voorop in design- en veiligheidsinnovatie, nu hebben die de grootste schermen en leiden ze aan een chronisch knoppengebrek. Volgens een onderzoek van de Foundation for Traffic Safety (een liefdadigheidsorganisatie in Washington die met verkeersveiligheidsonderzoek beoogt levens te redden) spreekt een groot scherm autokopers aan, vooral door het strakke uiterlijk en de mogelijkheid om apps te gebruiken. Maar, aldus het onderzoek, dat infotainmentsysteem met mogelijkheden is zeer afleidend: het risico van een ongeluk verdubbelt voor een bestuurder al als de ogen slechts 2 seconden van de weg af gaan. Bijkomend nadeel van de schermen is dat de bestuurder visueel moet controleren of het gegeven commando daadwerkelijk is uitgevoerd. Fysieke knoppen geven direct tactiele en vaak ook auditieve feedback: klik! En dan nog iets over die grote touchscreens in vooral de luxere modellen. Het interieur van de nieuwe, elektrische Mercedes-Benz EQS oogt met die schermen, in combinatie met sfeerverlichting in dashboard, deurpanelen en zelfs hemelbekleding, ’s avonds laat niet als een chique limo maar als een red light district. En hoe fraai is zo’n gigabreed scherm nog als het volledig besmeurd is met vette vingers? Weliswaar geen levensbedreigende problematiek, maar de esthetische ervaring wordt ernstig aangetast door een smerig aanraakscherm – komt u graag terug in het sterrenrestaurant waar u lippenstift op uw wijnglas aantrof? Een aantal automerken keert alweer enigszins op zijn schreden terug met systemen die zich laten bedienen door fysieke knoppen in combinatie met een niet te groot scherm, uitgerust met subtiel, voldoende contrast. In het verkeer is het met touchscreens als in het algemeen met alcohol: geniet, maar gebruik met mate.||https://www.volkskrant.nl/beter-leven/automerken-verkiezen-touchscreens-boven-veiligheid~b56a6523/
2022-08-30||Begraven worden in een doodskist van paddenstoelen? ‘Dit gaat heel groot worden’||De kist kleurt wit, binnenin zit een laagje mos. Het wit komt van de paddenstoelen waaruit de kist binnen een week tijd is gegroeid. Eenmaal onder de grond composteert het wortelnetwerk van de paddenstoel, mycelium, de kist en overledene binnen 45 dagen. De schimmel zet dode organische stoffen om tot voedingstoffen voor de bodem, giftige stoffen worden opgeruimd. Tot nog toe werd de zogeheten ‘Living Cocoon’ van het Delftse bedrijf Loop Biotech vooral bij natuurbegrafenissen gebruikt. Dat kan zomaar veranderen nu de kist een positieve beoordeling heeft gekregen van de brancheorganisatie van crematoria, die onder meer op brandtijd en hoeveelheid geproduceerde as testte. Het was voor uitvaartverzorger Dela aanleiding de paddenstoelkist in de catalogus op te nemen. Het bedrijf stelt op basis van eigen onderzoek dat twee op de vijf Nederlanders duurzaamheid belangrijk vindt bij een uitvaart. ‘Daarom geloven we dat er een voedingsbodem is voor deze kist, zegt Dela-woordvoerder Martijn van de Koolwijk. Composteren is niet aan de orde wanneer een kist meteen in de verbrandingsoven verdwijnt. Toch prijst Dela het product nadrukkelijk als meest duurzame optie aan. ‘Het klinkt tegenstrijdig dat de schimmels worden verbrand’, zegt Van de Koolwijk. ‘Maar de paddenstoelen moeten een week groeien en een eik of wilg twintig jaar. De voetafdruk is dus kleiner.’ Schimmels zijn de ultieme ‘recyclers van de natuur’, realiseerde ontwerper Bob Hendrikx zich tijdens zijn studie aan de TU Delft. Na zijn afstuderen betrok hij ‘een schuurtje’ op de campus om te onderzoeken welk product er er met paddenstoelen te maken valt. Het werden doodskisten, hij kweekte al zo’n 200 exemplaren. ‘Dit gaat heel groot worden’, aldus Hendrikx. ‘We schalen onze ambities en productie op. We bouwen een fabriek en er is buitenlandse interesse.’ Bij zijn bedrijf Loop Biotech werken nu tien mensen, volgende week neemt hij zeven nieuwe medewerkers aan. Via televisieprogramma Dragons’ Den haalde hij een investering van 1 miljoen euro op. Aan de kisten hangt een behoorlijk prijskaartje. Waar een reguliere kist tussen de 200 en 500 euro kost, moet er voor de paddenstoelvariant tussen de 900 en 1.250 euro worden betaald. Nu de kisten aan een opmars bezig zijn, verwacht Hendrikx dat de prijs iets daalt. ‘Vergelijk het met de beginfase van zonnepanelen: ook die kostten veel toen ze in de ontwikkelfase zaten.’||https://www.volkskrant.nl/nieuws-achtergrond/begraven-worden-in-een-doodskist-van-paddenstoelen-dit-gaat-heel-groot-worden~bae83d8d/
2022-08-30||Zo mogelijk nog meer dan covidmaatregelen hekelt Van Morrison ‘computerschermpjes’||We moeten het even hebben over de ooit geweldige Noord-Ierse troubadour Van Morrison, want zijn in de covidtijd geconcipieerde album Latest Record Project Volume 1 is een wrange muzikale vrucht. Het zegt iets dat Willem Engel een toonbeeld van nuance is vergeleken bij wat de iconische zanger op dit album beweert over een bekend virus. Het zegt óók iets dat zelfs hondstrouwe Van-fans er bezwaren bij hebben: op de site Rate Your Music scoort het album een 1,8. Die echte Van-fans hebben wel humor. Een nummer waarin de levende legende gebrek aan verzet tegen covidmaatregelen hekelt, draagt de titel Where Have All the Rebels Gone?. ‘De rebellen liggen allemaal in het ziekenhuis, Van!’, luidt een ultrakorte recensie. Morrison traceert ze ergens anders: hidin’ behind computer screens. Waarmee we zijn aanbeland bij de reden voor de aandacht in deze rubriek. Zo mogelijk nog meer dan covidmaatregelen hekelt Morrison ‘computerschermpjes’. Deze artiest deed nooit aan modes mee. Dat hij de pest had aan drumcomputers, is een reden dat zijn platen uit de jaren tachtig nog steeds genietbaar zijn. Schermpjes kunnen wat mij betreft niet genoeg worden gehekeld. Voorwaarde is wel dat critici weten waarover ze het hebben. Van The Man weet over de vruchten van het digitale prachttijdperk helaas even weinig als over covid-19. Neem een tekstueel én muzikaal hoogst beroerd nummer als Why Are You on Facebook?. Citaatje: ‘Did you miss your 15 minutes of fame? Or do you not have any shame?’ Die tekstregels hadden eventueel gepast bij een nummer Why Are You on Twitter?. Toegepast op al die 60-plussers die op Facebook hun balkonplanten etaleren, klinken ze potsierlijk. Hoeveel beter was het geweest als de troubadour met een nummer als Zuck Sucks de baas van Facebook had aangepakt. Uit een ultrakorte recensie: ‘Als criticus van lockdowns en sociale media telt Van voor tien pleitbezorgers.’||https://www.volkskrant.nl/mensen/zo-mogelijk-nog-meer-dan-covidmaatregelen-hekelt-van-morrison-computerschermpjes~b134bf50/
2022-08-30||Vandaag geen NS-treinen in heel Nederland, op traject Amsterdam-Schiphol na||Dinsdag rijden alleen treinen op enkele internationale trajecten (de Thalys naar Parijs en de Eurostar naar Londen), de verbinding Amsterdam Centraal-Schiphol en lijnen van regionale vervoerders. De staking in de regio Midden-Nederland raakt de NS ‘in het hart’, zegt interim-baas Bert Groenewegen. Veel treintrajecten beginnen of stoppen in Utrecht, of ze passeren Nederlands grootste station op hun route. Daarnaast staat het hoofdkantoor van de NS in de stad. Mogelijk staakt ook het personeel dat daar werkzaam is. Dat zou ertoe leiden dat de NS ook elders in het land geen ‘betrouwbare en verantwoorde’ dienstregeling kan rijden, zegt een woordvoerder. Het bedrijf heeft maandag veel nagedacht over ‘tussenscenario’s’, zoals één trein per uur op trajecten als Breda-Amsterdam of Zwolle-Roosendaal. Maar de treinen zouden veel te druk kunnen worden en op elk moment kunnen uitvallen, was de conclusie. ‘Het zou een handreiking zijn waaraan de reiziger niets heeft.’ Aan het begin van de maandagavond zei de NS niet te weten of de werknemers op het hoofdkantoor daadwerkelijk het werk zullen neerleggen. Maar de kans erop is aanzienlijk. Volgens FNV-vakbondsbestuurder Henri Janssen is het aantal medewerkers dat in eerdere dagen meedeed met de acties ‘bijna honderd procent’. NS-topman Bert Groenewegen vraagt voor dinsdag om ‘begrip en zelfredzaamheid’ van reizigers. Omdat de staking al enige tijd geleden is aangekondigd, is de NS niet verplicht om vervangend busvervoer te regelen. Door een personeelstekort onder buschauffeurs was dat sowieso een onmogelijke opgave geweest. Eerdere communicatie over de uitval van al het treinverkeer was volgens de NS niet mogelijk. De impact van de stakingen zou eerder nog niet goed te overzien te zijn. Ook kostte het onderzoeken van alternatieven en het regelen van de andere stakingsdagen tijd, zegt de woordvoerder. Reizigersbond Rover is niet te spreken over de staking en had liever ‘minder extreme’ acties gezien, zegt directeur Freek Bos. De organisatie hoopt dat er snel een uitweg komt uit de impasse. ‘Beide partijen moeten inzien dat het zo niet verder kan.’ De ‘stakingsestafette’ (de NS-medewerkers leggen deze weken per regio beurtelings het werk neer) is een gevolg van de stukgelopen cao-onderhandelingen. De vakbonden FNV Spoor, VVMC en CNV eisen dat de directie met een beter cao-voorstel komt. Dat is vooralsnog niet gebeurd, laat FNV-bestuurder Janssen weten. Ook is er sinds de staking geen contact geweest tussen beide onderhandelingspartijen. De kans is groot dat er uiteindelijk landelijke stakingen gaan volgen. Er is nog niet besloten wanneer dat is. De bonden beloven dat minstens 48 uur tevoren te communiceren. Treinreizigers hebben op die manier voldoende tijd om op de verstoring te anticiperen. NS-topman Groenewegen stelt maandag dat de boodschap van de vakbonden is aangekomen. ‘Staken doe je niet zomaar. Daarom willen we graag in gesprek met de vakbonden om tot een goede cao te komen.’||https://www.volkskrant.nl/nieuws-achtergrond/vandaag-geen-ns-treinen-in-heel-nederland-op-traject-amsterdam-schiphol-na~b4ab95bb/
2022-08-30||Tussen de bloedzuigers en huilebalken van de letteren||Een straat in Batignolles, een te kleine hoerenwoning. Daarin een zoon, mooi als een efebe die de kindersmart uitdrukt. En verder al die bezoekers van literaire begrafenissen (bij de uitvaart van de schrijver Roger de Beauvoir, red.), al die bedelaars om de publiciteit van het in memoriam, groen van jaloezie, al die huilebalken die aan de letteren hebben geroken. Niet één echte emotie, niet één hartelijke handdruk, iedereen loert naar de ander. In de kerkbanken sluipen langzaam de zaken binnen en zoemen daar voort. Lévy, de bloedzuiger van de letteren, hoor ik achter me twee sous voor de collecte lenen van Houssaye, de woekeraar van de letteren. Maar de waarheid zeggen? De waarheid over de begrafenis, de waarheid over de overledene? De overledene, die in alle necrologieën wordt beschreven als een goedmoedige gentleman; die man, alles welbeschouwd die sadistische en boosaardige gladjanus, die zich in de mond liet schijten, die zijn oude huisknechten sloeg... Ach wat bezorgt de pers, het gedrukte woord, in een tijd als de onze toch een leed aan al degenen wier gemoed nog geraakt wordt door de leugen en het cynische van beweringen die met de waarheid in strijd zijn! Maar de waarheid zeggen, wie kan dat voordat hij zelf gestorven is?||https://www.volkskrant.nl/cultuur-media/tussen-de-bloedzuigers-en-huilebalken-van-de-letteren~b3c9b849/
2022-08-30||Nederland bindt de strijd aan tegen  de muskusrat: ‘Benieuwd wat ik morgen in de klemmen vind’ ||Rond 8 uur ’s ochtends stuurt muskusrattenbestrijder Tjitse Kuipers (43) zijn aluminium boot het gladde water van de Steenbanktocht in, de Noordoostpolder op. In de rietkragen aan de linkeroever van de smalle sloot doorbreekt het lied van een blauwborst de stilte. Een kleine karekiet vliegt op van de suikerbietakker aan de rechterkant. Kuipers, in groen waadpak, zijn zonnebril vol modderspatten, tuurt voortdurend naar het water, dat zachtjes tegen de oevers van de tocht klotst. Zijn ogen flitsen langs het riet. Op sommige plaatsen staan de stengels niet fier overeind, maar hellen ze treurig over het water. ‘Hier moeten we opletten’, zegt hij. Als de boot grote, losse kluiten riet voorbijvaart, draait Kuipers de motor uit en manoeuvreert hij de stompe neus naar de kant. Hij grijpt een stel oksellange, groene handschoenen van de voorplecht, zwaait beide benen over de rand en stapt in het water. ‘Ja hoor’, zegt hij triomfantelijk, terwijl hij een rietstengel uit het troebele water vist. ‘Schuin afgebeten: hier is een muskusrat aan het werk geweest.’ Het verhaal gaat dat een Tsjechische graaf begin 20ste eeuw zes muskusratten meenam uit Noord-Amerika voor hun kostbare vacht. Vijf kwamen er levend aan in Europa. Waar de graaf niet op bedacht was, is dat muskusratten zich razendsnel voortplanten. Een vrouwtje, de moer, kan wel drie keer per jaar een nest werpen van gemiddeld vijf à acht jongen. In datzelfde jaar zijn de muskusratjongen uit de eerste worp alweer oud genoeg om zich voort te planten. Tegen de tijd dat de Tsjechische graaf doorhad dat het tijd werd om de beesten af te schieten, waren het er al miljoenen. Muskusratten vormen een gevaar voor de dijken en oevers. Het bruine knaagdier, dat 40centimeter lang kan worden, graaft in één jaar een kuub zand weg. Dat zijn ruim twaalf kruiwagens vol. Vermenigvuldig dat met de tienduizenden muskusratten die in Nederland rondzwemmen en het dier vormt een bedreiging voor een land onder zeeniveau. Daarnaast verstoort het dier de biodiversiteit door oevervegetatie – tevens broedplaats voor andere dieren – weg te knagen. In Nederland heeft de muskusrat nauwelijks natuurlijke vijanden. Daarom besloot de Unie van Waterschappen in 2019 om de invasieve exoot terug te dringen tot aan de landsgrenzen. Om die klus namens Waterschap Zuiderzeeland te klaren, vaart Kuipers elke dag samen met zijn hond Floris, een wit-bruine heidewachtel, over de sloten tussen de polders om muskusratten te vangen. In 2021 ving hij samen met zijn collega’s ruim drieduizend exemplaren. In heel Nederland waren dat er ongeveer 45 duizend. Elk jaar neemt de hoeveelheid gevangen muskusratten in Nederland af. Dat betekent volgens Kuipers dat de muskusrattenvangers hun werk goed doen. In Friesland hebben de bestrijders de strijd tegen de muskusrat zelfs bijna gewonnen: in 2021 troffen ze in hun klemmen nog maar tweehonderd ratten aan. De dieren graven holen in de oever met de ingang net onder water, zegt Kuipers, terwijl hij tot aan zijn dijen in het water staat. ‘Een waterslot, superslim’. Met zijn voet tast hij de blubber af rond de afgekloven rietstengels, totdat de punt van zijn laars in een gat verdwijnt. Hij graait met zijn gehandschoende hand in het gat en houdt een handje modder op. Uit de bruine smurrie steken sprietjes gras. ‘Beet’, zegt Kuipers. ‘Moertjes met jongen moeten veel gras eten om de melkproductie op gang te krijgen. Dit is een bouw met jongen.’ Hij tilt zijn rugzak met klemmen uit de boot en zet een ijzeren klem voor alle gangen die hij met behulp van zijn hond Floris vindt. Het zijn krachtige klemmen: als een rat erin loopt, is het dier op slag dood. Kuipers: ‘Gisteren zat mijn hand er nog tussen. Daar houd je een beroerde blauwe plek aan over.’ Soms treffen bestrijders ook bijvangst in de klemmen aan. De dierenambulance kent voorbeelden van verstrikt geraakte zwanen, aalscholvers en reigers. Mede daarom is de Dierenbescherming tegen de uitroeiing van de muskusrat, zegt woordvoerder Niels Kalkman. ‘Bovendien is het streven van de Unie van Waterschappen om in 2034 een nulstand te bereiken irreëel. Dieren houden zich niet aan de door ons gestelde landsgrenzen. Onbezette leefruimte zal vroeg of laat weer ingenomen worden door muskusratten, van binnen of van buiten Nederland.’ Toch is het geen optie om de dieren te laten zwemmen, vindt invasiebioloog Rob Leuven van de Radboud Universiteit. ‘Als je niets doet, ontwikkelt de populatie zich jarenlang explosief. Veiligheid tegen overstromingen en negatieve effecten op biodiversiteit wegen zwaarder dan dierenwelzijn.’ Hij pleit voor diervriendelijk vangen. Zo wordt geëxperimenteerd met slimme vangkooien, die alleen dichtgaan als er een muskusrat of beverrat binnenloopt. Ook zet de Unie van Waterschappen in op de zoektocht naar dna-sporen van de dieren in watermonsters. Daarmee wordt bepaald of er muskusratten in het gebied zijn en waar ze zich bevinden, zodat bestrijders gerichter kunnen vangen. Kuipers komt uit een heuse vangersfamilie. Zijn vader ving mollen, net als zijn grootvader en overgrootvader. Toch is muskusrattenvanger niet zijn droombaan. Als zijn vrouw haar veto niet had uitgesproken, zat hij nu in een blokhut in Canada als bosbeheerder. ‘Maar muskusrattenbestrijder komt het dichtst in de buurt. Kijk hoe mooi het hier is’, zegt hij, gebarend naar de zonnige polder. ‘Als ik vanavond voor de tv zit, ben ik alweer benieuwd wat ik morgen in de klemmen vind.’ Dat zo’n natuurliefhebber als hij elke dag dieren doodt, vindt hij allesbehalve tegenstrijdig. ‘Ik ben deel van de natuur. Grotere dieren doden de kleinere. Als ik toch nog eens in dat Canadese bos beland, word ik misschien wel verslonden door een poema. Dan is de cirkel rond.’||https://www.volkskrant.nl/nieuws-achtergrond/nederland-bindt-de-strijd-aan-tegen-de-muskusrat-benieuwd-wat-ik-morgen-in-de-klemmen-vind~bd6bc842/
2022-08-30||Snel meer flexwoningen voor vluchtelingen? In Maurik verrees een chaletpark voor Oekraïners||Tot enkele maanden geleden graasden er nog schapen in het weiland aan de rand van het Gelderse Maurik. Nu staan er 37 chalets, in strakke rijen opgesteld. Die worden sinds begin deze maand betrokken door vluchtelingen uit Oekraïne, er komen ongeveer 160 nieuwe bewoners. Het is een opvallende woonlocatie die de gemeente Buren in een paar maanden uit de grond heeft gestampt. Op het eerste gezicht lijkt het een vakantiepark, compleet met een receptie bij de ingang en een parkeerplaatsje. Maar voor een recreatiebestemming is het wat weinig pittoresk gelegen, naast een zorgcentrum en tegenover een straat met rijtjeswoningen. Buren is zeker niet de enige gemeente die vluchtelingen onderbrengt in tijdelijke flexwoningen. Maar wel op deze manier, in een nieuw opgetrokken chaletpark aan de rand van het dorp. Veel andere gemeenten lukt het bovendien beduidend minder snel de door het Rijk zo gewenste flexwoningen voor vluchtelingen te realiseren. Het kabinet wil dat er daarvan de komende jaren ruim 37 duizend bij komen. 12 duizend flexwoningen zijn bestemd voor statushouders, de overige voor andere woningzoekenden, zoals starters. In mei stemde de Burense gemeenteraad unaniem in met het plan. Op 1 augustus namen de eerste Oekraïners hun intrek in de overwegend lichtgrijze chalets, voor vier, vijf of zes personen. Een van hen is Imad, een 63-jarige technicus uit Kyiv. Twee weken geleden verruilde hij de noodopvang in Scherpenzeel voor een van de kleinere woningen op het park met twee slaapkamers, die hij deelt met twee landgenoten. Goedkeurend wijst hij naar het van nieuwheid glimmende keukenblok in een lichte houttint, en naar de parasol die hij heeft gekregen zodat hij voor zijn chalet in de schaduw kan zitten. ‘Ze doen hier echt alles om het ons naar de zin te maken.’ Veel omwonenden zijn minder enthousiast. In mei vonden ze een informatiebrief van de gemeente op hun deurmat, vertelt een 71-jarige bewoner – ‘liever geen naam in de krant’ – wiens tuin grenst aan de omheining van het chaletpark. ‘Het was al beslist voor we er wat over mochten zeggen. De week erna begonnen ze met bouwen.’ De bewoner haalt zijn schouders op, vooralsnog ondervindt hij geen overlast van zijn nieuwe buren. Na tienen ’s avonds is het stil. Met veel andere omwonenden heeft hij wel een opvallende eis aan de gemeente gesteld: mochten de chalets op een gegeven moment niet meer gevuld kunnen worden met Oekraïners, dan mogen er geen andere vluchtelingen komen wonen. ‘Ik heb de oorlog meegemaakt, ik begrijp dat Oekraïners hier komen voor rust’, zegt een 88-jarige buurtbewoner die een ommetje maakt, steunend op haar rollator. ‘Maar er moeten geen mensen komen uit andere landen. Die zijn de vrijheid van Nederland niet gewend en dat gaat problemen geven.’ Lopend tussen de chalets vertelt waarnemend burgemeester Josan Meijers (PvdA) dat ze het ‘ingewikkeld’ vindt, dat sommige inwoners zeggen dat ze hier geen andere vluchtelingen willen dan Oekraïners. Het klopt, zegt Meijers, dat de bewoners zijn geconfronteerd met een voldongen feit na de beslissing van de gemeenteraad, en ze begrijpt de zorgen van de omwonenden. ‘Ik heb gezegd: dit chaletpark staat hier de komende twee jaar voor Oekraïners. Maar ik kan niet in de toekomst kijken naar hoe die oorlog zich gaat ontwikkelen. De grond hebben we in elk geval maar voor twee jaar ter beschikking gesteld gekregen van de eigenaren.’ Bij een van de net betrokken huisjes treft de burgemeester enkele kersverse bewoners die een beetje Engels spreken. Het zijn Nikita en Polina, beiden 24 jaar oud. ‘I’m Ukrainian’, staat er op de boord van Nikita’s witte sweater, waar zijn getatoeëerde onderarmen uit steken. Het jonge stel uit Odesa bedankt Meijers uitvoerig voor de woonruimte. ‘Het staat vol nieuwe spullen van Ikea, zoals keukengerei en handdoeken’, zegt Nikita met een brede glimlach. ‘Dat is perfect, want we hadden niet veel meer bij ons dan de kleren die we nu aan hebben.’ Hij vertelt de burgemeester dat ze zo lang mogelijk in Odesa zijn gebleven, terwijl de raketten over hun hoofden vlogen. Als hij hun zorgen verwoordt over hun familie die nog daar is, tranen Polina’s ogen. ‘Ik ben blij dat jullie veilig zijn en dat de woonruimte in de smaak valt’, zegt Meijers. ‘En’, verzekert ze Nikita en Polina, ‘hier gaan jullie het niet koud krijgen in de winter, met dubbel glas en deugdelijke verwarming.’ Aanvankelijk waren er ook andere opties om de vluchtelingen op te vangen. Een vleugel van het gemeentehuis, het dorpshuis en een oude school zouden kunnen worden verbouwd tot woonruimte. Maar die voldeden niet, vond de Veiligheidsregio. Toen kwam dit stuk grond in beeld. Vervolgens zijn er, in samenwerking met de Veiligheidsregio, chalets aangeschaft via een evenementenbedrijf. Hoge ambtenaren van het ministerie hebben al gevraagd of ze kunnen komen kijken, zegt de zichtbaar trotse burgemeester. ‘Dit geeft mensen die al zoveel hebben meegemaakt meer rust en privacy dan een omgebouwd gebouw met gedeelde voorzieningen.’ Op het park beginnen de nieuwe bewoners langzaamaan te wennen aan de nieuwe situatie. Een meisje op rolschaatsen sjeest over de net aangelegde weg tussen de chalets, haar vriendinnetje dat haar nauwelijks kan bijhouden eet een ijsje. Maar als er een straaljager laag overvliegt met donderend geraas, kijken sommige bewoners toch wat verschrikt naar boven. De kosten van het geheel – aanschaf van de chalets, aanleg en inrichting – bedroegen zo’n 2,5 miljoen euro, het Rijk betaalt. De chalets kunnen in de toekomst mogelijk aan andere ‘doelgroepen’ onderdak bieden, vertelt de burgemeester. ‘Aan starters op de woningmarkt bijvoorbeeld, of mantelzorgers. Maar dat moet de gemeenteraad tegen die tijd beslissen.’ De algehele woningnood is het hete hangijzer dat opspeelt bij zulke plannen, blijkt ook uit de talrijke niet malse reacties, waaronder bedreigingen, die de gemeente binnenkreeg. Veel daarvan hadden de strekking: hoe kan het dat voor vluchtelingen zo snel woonruimte wordt geregeld, terwijl jongeren in Maurik niet aan een woning kunnen komen? ‘Jammer dat eigen inwoners het nakijken hebben’, luidt een nog relatief vriendelijk geformuleerde reactie op Facebook. Ook deze frustratie zegt de burgemeester te begrijpen, van woningzoekenden en ‘van ouders van wie de kinderen jarenlang op een woning moeten wachten’. Meijers: ‘Het is niet zo dat we hun probleem minder urgent vinden. Ook voor hen gaan we bouwen. Maar het is balanceren. Hier zijn nu mensen in nood die we moeten helpen.’ Dat er snel meer opvang nodig is voor vluchtelingen, is duidelijk. Ook aan opvangplekken van Oekraïense vluchtelingen dreigt nu een tekort. Gemeenten hadden de aanvankelijk door het Rijk gevraagde 50 duizend bedden voor Oekraïners gerealiseerd, maar dat blijkt nu niet genoeg. Het lukt de gemeenten evenwel niet om in een keer op te schalen met nog eens 25 duizend plekken. Elke week komen er meer dan duizend nieuwe Oekraïense vluchtelingen aan in Nederland. Daarnaast heeft de nood in de opvang van andere asielzoekers een kookpunt bereikt. Bovendien wachten nog ruim 14 duizend statushouders op een woning in een gemeente. Het Rijk ziet het neerzetten van flexwoningen als mogelijkheid om deze problemen te verlichten. Maar dat lukt niet overal zo snel als in Buren. Niet alleen door de weerstand van omwonenden, die er op veel plekken is. Maar ook door procedures die moeten worden doorlopen en bestemmingsplannen. Er is gebrek aan materialen en werklieden om ze op te bouwen. Daarbij moeten de woningen worden aangesloten op bijvoorbeeld elektriciteit en water en moeten er toegangswegen worden aangelegd. En als zo’n tijdelijke woonlocatie er is, is de gemeente nog lang niet klaar, zo is te zien bij de ingang van het chaletpark, waar beheerder Henk aanspreekbaar is in de ‘receptiechalet’. Daar ontvangt hij bewoners met vragen, die ze hem stellen met hulp van een vertaalapp. ‘Hoe komen we aan een BSN-nummer, aan een bankrekening en een school voor mijn kinderen’, wil een vrouw dringend van hem weten. ‘Mijn zoon is autistisch’, voegt een andere moeder toe. Geduldig probeert Henk hun vragen te begrijpen en te beantwoorden. De spraakverwarringen lachen ze weg. Technicus Imad hoopt dat hij zo snel mogelijk aan het werk kan. Hij verveelt zich al een beetje, bekent hij, in dit dorp met nauwelijks openbaar vervoer, hij is een miljoenenstad gewend. Nu doodt hij de tijd met naar de Jumbo lopen. Drie keer per dag, voor het ontbijt, de lunch en het avondeten. Nikita en Polina hebben een uitlaatklep gevonden in het zwemmen in een meertje in de buurt. ‘Als bewoners van een havenstad hebben wij water nodig om ons thuis te voelen’, legt Nikita uit, ‘dan vergeten we even onze zorgen.’||https://www.volkskrant.nl/nieuws-achtergrond/snel-meer-flexwoningen-voor-vluchtelingen-in-maurik-verrees-een-chaletpark-voor-oekrainers~bf381702/
2022-08-30||In Afghanistan is iedereen de wanhoop nabij, ook de Taliban: ‘De wereld moet ons helpen’||‘Het water kwam van alle kanten. We schrokken wakker van het natuurgeweld, renden naar buiten en zagen dat het graan dat klaarstond bij de oven om ’s ochtends ons brood mee te bakken, weg was. Toen pas drong tot ons door dat álles was weggespoeld.’ Boer Abdel Karim staat beteuterd met zijn rubberlaarzen en een schep in de hand in de dikke laag modder die zijn landerijen heeft bedekt en de weg naar het dorp heeft weggespoeld. ‘We waren zo blij dat er na twintig jaar oorlog eindelijk vrede was en nu dit.’ Met enkele van zijn zoons probeert de 50-jarige Karim uit de modder een nieuwe weg te banen naar zijn dorpje. Onder een loodgrijze lucht waaruit de regen nog nadruppelt, wijst hij naar de moddervlakte om zich heen waar eerder zijn aardappelen en bonen groeiden. ‘Wat moeten we nu? We hebben niets meer. De wereld moet ons helpen.’ De noodkreet van Karim galmt door Khoshi-district in Logar, een van de vele provincies in Afghanistan die, net als buurland Pakistan in nog veel heviger mate, de afgelopen weken zijn getroffen door hevige regenval en overstromingen. Maar internationale hulp is een gevoelig onderwerp sinds de machtsovername door de streng-islamitische Taliban. Afghanistan is door de internationale gemeenschap tot pariastaat verklaard nadat op 30 augustus, dinsdag een jaar geleden, het allerlaatste Amerikaanse vliegtuig vanuit hoofdstad Kabul was vertrokken. De beelden van de chaotische evacuatie vanaf het vliegveld in de hoofdstad Kabul die hieraan voorafging, staan in het collectieve geheugen gegrift. In twee weken tijd wisten 122 duizend westerlingen en Afghanen die met hen hadden samengewerkt te ontsnappen, middels de grootste luchtbrug uit de geschiedenis. Duizenden anderen konden het vliegveld niet bereiken voor het definitief sloot en bleven achter. Vanaf dat moment waren de ongeveer 38 miljoen inwoners van Afghanistan aan hun lot overgelaten. In de dorpjes van Khoshi waden bewoners deze vrijdagochtend door de modder op zoek naar huisraad, vee en waardevolle spullen die tijdens de vloedgolven niet door het kolkende water zijn meegesleurd. Voor een verwoest huis zit Homeira, een klein meisje, boven op een knalroze kaptafel die net als haar bemodderde knuffels en pop uit het puin is gered. De omvang van de ramp dringt tot de ontheemde peuter nog niet door. De watersnood die al aan ruim 180 mensen het leven heeft gekost en zeker 3.100 huizen heeft verwoest, is de zoveelste ramp die de Afghanen over zich heen kregen nadat de Taliban vorig jaar de macht hadden gegrepen. Afgelopen winter begon de ergste droogte sinds mensenheugenis, in maart volgde een aardbeving die aan elfhonderd mensen het leven kostte en nu is er dan de regen waaraan maar geen einde lijkt te komen. Iedereen is de wanhoop nabij, ook de Taliban. ‘Het Islamitische Emiraat van Afghanistan kan deze overstromingen niet alleen aan’, zo zei Taliban-woordvoerder Zabihullah Mujahid afgelopen donderdag op een persconferentie. ‘We vragen de wereld, de internationale gemeenschap en de islamitische landen om ons te helpen.’ Maar de hulp aan Afghanistan was juist stopgezet als onderdeel van de financiële sancties om het Taliban-regime te boycotten. Direct na de machtsovername bevroor het Westen voor 9 miljard dollar aan buitenlandse tegoeden en draaide het de hulpkraan voor Afghanistan – goed voor 40 procent van het bbp en 70 procent van de overheidsuitgaven – dicht. Er kwam geen geld het land meer binnen en salarissen konden niet meer worden uitbetaald. In de publieke sector volgde een ontslaggolf van jewelste; iedereen die voor de vorige regering had gewerkt moest plaatsmaken voor Taliban-getrouwen en vrouwen mogen niet meer deelnemen aan het openbare leven en dus ook niet werken. Door het gebrek aan valuta en de torenhoge werkloosheid stortte de economie volledig in; naar schatting tweederde van de bevolking leeft onder de armoedegrens. Voedselprijzen stijgen, mede als gevolg van de oorlog in Oekraïne, met de dag, evenals het aantal mensen met ernstige ondervoeding. Voor het leven van een miljoen kinderen wordt gevreesd. Op de kleurrijke markten en bazaars ligt het voedsel hoog opgestapeld, maar mensen hebben eenvoudigweg het geld niet om het te betalen. Vanwege de humanitaire crisis – volgens hulporganisaties de ernstigste ooit in Afghanistan – is de hulpkraan eerder dit jaar weer enigszins opengedraaid. Maar omdat niemand rechtstreeks zaken wil doen met het Taliban-regime en de Afghaanse banken zijn afgesloten van het internationale betalingsverkeer, komt noodhulp moeizaam op gang. De oorlog in Oekraïne eist bovendien een groot deel van de aandacht en hulpfondsen op. Bij een voedseldistributie van het Wereldvoedselprogramma (WFP) in Kabul wordt duidelijk hoe groot de nood is. Een lange rij van kruiers met roestige kruiwagens slingert de hoek om, omringd door bedelende kinderen en andere wanhopige Afghanen die hopen op ‘de’ lijst te komen die deze dag zestienhonderd gezinnen toegang bezorgt tot een zak bloem, een zak bonen, een fles olie en een zakje zout; genoeg om een maand van te leven. Voor Ahmad Hossein, een 40-jarige kruier die met zijn 5-jarige zoontje in de rij staat, levert de maandelijkse voedseldistributie eindelijk wat werk op – families moeten de zware zakken voedsel immers thuis zien te krijgen. Inkomsten van zijn stukje agrarisch land heeft hij al drie jaar niet meer vanwege de aanhoudende droogte, dus probeert hij dagelijks zijn kostje bij elkaar te scharrelen met bezorgritjes met zijn kruiwagen. ‘De mensen hebben geen geld meer, dus vaak verdien ik helemaal niets en gaan we met honger naar bed.’ In het Indira Gandhi-kinderziekenhuis elders in de stad bekijkt dokter Haji Gul de status van een ernstig ondervoed meisje. Zarlasht is 4 maanden oud en weegt 2,5 kilo. Het vel staat strak om haar jukbeenderen en haar magere nek kan haar hoofdje nauwelijks ophouden. Haar moeder kon geen borstvoeding geven, maar na zo’n twee maanden was het geld voor melkpoeder ook op. Zarlasht mag het ziekenhuis pas verlaten als ze een kilo is aangekomen. Het aantal opnamen van ernstig ondervoede kinderen is in een jaar tijd omhooggeschoten. ‘Vaak liggen er wel vier kinderen in een bed en soms zelfs op de vloer’, vertelt Gul in de zaal waar moeders lopen te redderen met eten en kleding voor hun zieke kroost. Een mager meisje met rood haar eet stilletjes met haar handen rijst en bonen van een bord, de 25-jarige Rica aait over het hoofd van haar uitgemergelde peuter. Het meisje werd ziek nadat ze een schoonmaakmiddel binnen had gekregen, daarna herstelde haar lichaam niet meer en raakte ze kritisch ondervoed. Ze staart met doffe ogen naar het plafond, ‘no improvement’ wordt er al dagen op haar status genoteerd. Dokter Gul schudt met zijn hoofd, zij gaat het niet redden. Het ziekenhuis krijgt sinds enkele maanden rechtstreeks steun van het Internationale Rode Kruis, maar voor medicijnen, melkpoeder en bijvoeding is het nog volledig afhankelijk van andere donoren. ‘Aan de Taliban hebben we niets’, zegt dokter Gul. ‘Ze hebben geen geld voor dit ziekenhuis, niet voor medicijnen, niet om de patiënten te helpen. Niks hebben ze de bevolking te bieden, want er is geen geld.’ Toch wordt de humanitaire crisis in Afghanistan niet de Taliban aangerekend, maar vooral het Westen; door de weigering het Taliban-regime te erkennen komt er immers geen geld het land meer binnen. Bovendien wijzen Afghanen erop dat de economische crisis al onder het westerse bestuur is ingezet. De Taliban zouden wel een eind gemaakt hebben aan de gierende corruptie onder de gevluchte oud-president Ashraf Ghani – maar dat is volgens veel Afghanen dan ook hun enige erkende verdienste. ‘Dit krijg je als je land twintig jaar wordt bezet door buitenstaanders’, zegt ziekenhuisdirecteur Mohammed Hasib streng. Met zijn imposante grijze baard en zwarte tulband op zijn hoofd zit hij op de divan in zijn kantoor, de witte Taliban-vlag staat parmantig op zijn bureau. ‘Mijn advies: volgende keer als jullie westerlingen hier komen, kom in vrede, geniet van de schoonheid van ons land, maak mooie selfies, maar laat de wapens en de munitie thuis.’ Ook boer Karim op zijn verwoeste akkers in Khoshi-district hoopt dat de internationale gemeenschap dit keer de wapens thuislaat maar wel hulp biedt. ‘Deze ramp is niet door mensenhanden veroorzaakt maar door God daar boven’, wijst hij naar de grijze hemel. ‘Aan de natuur kan niemand iets doen.’ Bij een ingestorte brug – in de oorlog al eens opgeblazen door de Taliban maar nu gaf het water de genadeklap – is een file ontstaan op de overstroomde weg. Een auto is diep weggezakt in de modder en moet door omstanders in opgetrokken broeken onder hun traditionele lange gewaad worden losgetrokken. Gewapende Taliban rijden langs in hun Toyota’s met de bekende wapperende witte vlag, de achterbak is volgeladen met gevluchte dorpelingen met matrassen en hun overgebleven bezittingen. Gholam Mohammad, een 75-jarige man met lange witte baard, huilt als hij vertelt hoe hij de kleine kinderen in zijn familie nog net op tijd op een muurtje wist te helpen toen de vloedgolf kwam. Op zijn modderige en onttakelde erf zijn de resten van maïsplanten te ontwaren, zijn driewieler werd meters door de stroom meegesleurd en in een ondergelopen boomgaard gedumpt. Verderop in het dorp zijn de fruitbomen door de kracht van het water uit de grond gerukt. ‘Ik heb nog nooit zo’n vloedgolf gezien’, vertelt de 33-jarige Mohamed Ibrahim met zijn zoontje aan de hand bij een in de haast door lokale weldoeners opgetrokken tentenkamp. ‘We stonden in mum van tijd tot aan onze schouders in het water toen de Taliban langskwam en de mensen opriep de bergen in te vluchten. Ik kon nog net op tijd mijn vrouw en kinderen in veiligheid brengen. Na een paar uur zakte het water en zijn we hierheen komen lopen. De weg was weggespoeld. Net als alles wat ik heb. Ik heb alleen nog de kleren die ik aan heb.’ Voor de inwoners in Khoshi-district is het duidelijk dat hun toekomst niet langer hier in de laaggelegen kom tussen de bergen ligt. ‘Deze regens zijn het gevolg van klimaatverandering. We zullen onze huizen elders moeten opbouwen’, zegt Ibrahim met zichtbaar verdriet. ‘Ik kan gewoon niet geloven dat dit ons overkomt nadat we al twintig jaar hebben moeten lijden onder de oorlog.’||https://www.volkskrant.nl/nieuws-achtergrond/in-afghanistan-is-iedereen-de-wanhoop-nabij-ook-de-taliban-de-wereld-moet-ons-helpen~b83739c9/
2022-08-30||Serena Williams stelt haar afscheid voor een uitzinnig New Yorks publiek nog even uit  ||Eerder deze maand kondigde Serena Williams (40) haar naderende afscheid van het tennis aan, maar het publiek bij de US Open in New York, waarschijnlijk haar laatste toernooi, bleek maandagnacht (Nederlandse tijd) nog niet bereid om haar te laten gaan. In een op momenten oorverdovend Arthur Ashe Stadium rekende de Amerikaanse af met de Montenegrijnse Danka Kovinic: 6-3, 6-3. Alleen al de entree van Williams, door de stadionspeaker aangekondigd als ‘de grootste allertijden’, was voor sommigen het dure prijskaartje meer dan waard. De Amerikaanse betrad het stadion als een rockster, gehuld in een met diamanten uitgeruste tennisjurk van Nike, compleet met een gouden sleep. Ook in haar haren schitterden enkele diamanten. Uiterlijk onbewogen door de gillende orkaan op de tribunes nam Williams plaats voor haar warming-up. Vanuit het publiek regende het hartenkreten. ‘Ik houd van je, Serena!,’ klonk het bovenin het stadion. ‘Ik nog meer!’ daarna vanaf de overkant. Voormalig president Bill Clinton was een van de vele beroemdheden die toekeken. Toen de Amerikaan in 1998 in het Witte Huis woonde, maakte Williams als tiener haar debuut bij de US Open. De witte kraaltjes die ze destijds in haar haren droeg, waren nu op de tribune te zien bij haar 4-jarige dochter Olympia, die het net als de rest van de toeschouwers uitschreeuwde bij het zien van haar moeder: ‘Maaaaam!’ Getennist werd er ook. Williams had op 16 augustus haar laatste wedstrijd gespeeld bij het toernooi van Cincinnati, waar ze kansloos was tegen regerend US Open-winnares Emma Raducanu. Williams oogde uit vorm en niet fit. Ze was geen schim van haar vroegere, dominante zelf. Het leidde tot vraagtekens over haar aanstaande optreden in New York. Tegen Kovinic, de ongeplaatste nummer 80 van de wereld, kwam Williams stukken beter voor de dag. Haar eerste servicebeurt, met een aantal dubbele fouten, leidde tot een voelbare, plaatsvervangende nervositeit bij het New Yorkse publiek, maar eenmaal op dreef speelde Williams haar beste tennis sinds tijden. De Amerikaanse maakte een scherpe, bijna zakelijke indruk. De blik stond gefocust. Pas na het laatste punt, een schreeuw en wat vreugdehupjes beantwoordde Williams de liefde van haar aanbidders met enkele handkussen. ‘Het publiek was te gek’, sprak ze. ‘Ze sleepten me er echt doorheen.’ Hoewel ze had gewonnen, had de avond alsnog veel weg van een afscheidsfeest. Williams werd na afloop van haar partij in het zonnetje gezet door Billie Jean King en kreeg een eerbetoon van Oprah Winfrey. ‘Ik had dit allemaal niet verwacht’, zei Williams. ‘Ik probeer gewoon het beste uit mezelf te halen als ik hier op het veld sta.’ Williams blikte terug op haar beslissing om te stoppen, op 9 augustus aangekondigd in modeblad Vogue van hoofdredacteur Anna Wintour, een vriendin en tennisfanaat. Het was een moeilijk besluit geweest. ‘Als je ergens veel passie en liefde voor hebt, is het lastig om er afstand van te nemen,’ zei Williams. Toch leek ze nog altijd vastberaden, klaar voor het volgende hoofdstuk van haar leven. Voor haar bedrijf, de mode, en vooral haar dochter. ‘Ik zal er nog altijd zijn’, sprak Williams. ‘Het wordt Serena 2.0.’ Voorlopig is de Amerikaanse nog tennisster, en niet uitgespeeld in New York. In de tweede ronde treft ze de Estse Anett Kontaveit. Op papier is de nummer twee van de wereldranglijst de betere tegen Williams, zelf nummer 608, maar de gevolgen van een recente, hardnekkige coronabesmetting tornden aan de vorm en conditie van Kontaveit. Verder speelt Williams nog in het dubbeltoernooi met haar zus Venus, voor het eerst sinds lange tijd. Het vooruitzicht maakte haar zichtbaar enthousiast. Voor Williams de baan verliet, vormde het publiek met kartonnen posters gezamenlijk de zin ‘We houden van Serena’. Woensdag krijgt het feestje een vervolg.||https://www.volkskrant.nl/sport/serena-williams-stelt-haar-afscheid-voor-een-uitzinnig-new-yorks-publiek-nog-even-uit~b3cd4b2e/
2022-08-30||Tim van Rijthoven overleeft liefst zeven matchpoints tegen Zhizhen Zhang en plaatst zich voor tweede ronde US Open||Na een droom van een grasseizoen, met toernooiwinst in Rosmalen en een plek in de vierde ronde op Wimbledon, maakte Tim van Rijthoven (25) maandag ook maar meteen naam op het grootste hardcourtpodium. In New York, op de US Open, voltooide de Brabander in de eerste ronde een daverende comeback tegen de Chinees Zhizhen Zhang: 3-6, 6-7, 7-6, 6-1, 6-4. Van Rijthoven overleefde liefst zeven matchpoints. Zijn oerkreet na het laatste punt werd gevoed door de onwaarschijnlijke ontsnapping, nadat hij zichzelf onnodig in de problemen had gespeeld. Van Rijthovens trage start was mogelijk te verklaren door een langdurige periode waarin hij nauwelijks een racket oppakte. Door blessureleed was van een voorbereiding vrijwel geen sprake. Sinds 21 juli had hij geen wedstrijd meer gespeeld. In de tweede ronde van het challengertoernooi van Indianapolis, een opwarmer voor de US Open, schoot het bij een service in zijn rug, iets dat hem naar eigen zeggen in zijn loopbaan zes keer eerder was overkomen. Tijd om zich warm te draaien voor New York had hij daarna maar weinig. De Roosendaler werd in Nederland behandeld en was net op tijd hersteld voor het Amerikaanse grandslamtoernooi, waar hij maandag debuteerde. Dat het met zijn conditie wel goed zat, bewees hij in de marathonpartij van bijna vier uur. Zijn tegenstander, Zhang, had zich geplaatst via het kwalificatietoernooi, waarin de Chinees geen set verloor. Waar de nieuwkomer duidelijk de smaak van het winnen te pakken had, ontbeerde het Van Rijthoven aanvankelijk zichtbaar aan ritme. Na de eerste twee sets leek de Nederlander zijn retourticket te kunnen boeken. Groot was het verschil met Zhang niet, maar op beslissende momenten maakte de Nederlander te veel fouten. In de eerste set kostten twee opeenvolgende dubbele fouten hem een game, die hij later, ondanks drie breekpunten, niet terug kon pakken. Maar ook Zhang toonde zich niet feilloos, en bovendien bepaald niet koelbloedig. In de derde set verspeelde de opeens haperende Chinees liefst zeven wedstrijdpunten, en kwam Van Rijthoven in een zenuwslopende tiebreak terug van een achterstand van 5-1. Daarna was het gedaan met de Chinees, de eerste mannelijke tennisser uit het Aziatische land op de US Open in het moderne tijdperk. Van Rijthoven, eindelijk warmgedraaid, won de laatste twee sets, al maakte hij het nog spannend door zijn break voorsprong in het slotstuk nog bijna uit handen te geven. ‘Come on Timmy’, klonk het soms uit Amerikaanse kelen naast de kleine baan 6, pal naast het imposante Arthur Ashe Stadium. Van Rijthoven bleek nog niet vergeten na zijn recente droomdebuut op Wimbledon, waar de Nederlander de vierde ronde haalde en als enige een set van de latere winnaar Novak Djokovic afsnoepte. ‘Cinderella Man’ doopte de Britse krant The Guardian hem. Het sprookje was begonnen in Rosmalen, waar hij uit het niets, als nummer 205 op de wereldranglijst, de finale haalde en daarin de huidige nummer één van de wereld, Daniil Medvedev, verraste. ‘Er is een last van me afgevallen,’ sprak hij toen. ‘Ik besef dat het nu pas gaat beginnen.’ Op Wimbledon versloeg hij de Amerikaan Reilly Opelka en de Georgische Nikoloz Basilashvili, beiden gearriveerde spelers uit de top-30. Tegen Djokovic speelde Van Rijthoven op het heiligdom van het Centre Court, waar hij zich nauwelijks onder de indruk toonde. Het smaakte naar meer. Na Wimbledon speelde Van Rijthoven nog eenmaal op gras in het Amerikaanse Newport, waarna een reeks hardcourttoernooien op het programma stond. In Indianapolis won de Nederlander een ronde voordat zijn rug het begaf. Het was een fysieke, maar bovenal een mentale tik. Voor zijn doorbraak in Rosmalen worstelde Van Rijthoven als jong talent jarenlang met verschillende blessures. Juist zijn fitheid bracht hem nu, bij de kickstart van een tweede tennisleven, deels het vertrouwen om de internationale tennistop te gaan bestormen. In New York, waar hij begon met een ranking van 117, hield het voorheen fragiele lichaam het dus vijf sets vol in de zinderende hitte. Tijdens onderbrekingen hield Van Rijthoven zich in zijn stoeltje koel met een soort bladblazer. Van rugklachten leek de man uit Roosendaal geen hinder te ondervinden. De eerste paar games zouden een testmoment vormen, verklaarde hij eerder, en hoewel zijn spel te wensen overliet, kwam hij lichamelijk niet in de problemen. In zijn openingspartij tegen Zhang transformeerde de ‘Cinderella Man’ zo tot een ‘Comeback Kid’, zij het mede mogelijk gemaakt door de inzinking van zijn Chinese tegenstander. In de volgende ronde wacht Van Rijthoven de als vijfde geplaatste Noor Casper Ruud.||https://www.volkskrant.nl/sport/tim-van-rijthoven-overleeft-liefst-zeven-matchpoints-tegen-zhizhen-zhang-en-plaatst-zich-voor-tweede-ronde-us-open~bdf8c867/
2022-08-30||Nederlands ambassadepersoneel Irak geëvacueerd om politieke onrust na vertrek Muqtada al-Sadr ||Demonstranten gooiden met stenen en bestormden de zogeheten Groene Zone, waar zich behalve het parlement ook een aantal regeringspaleizen bevindt. Het Iraakse leger schoot met scherp, en zette waterkanonnen en traangas in. Honderden demonstranten raakten gewond, sommigen door kogels, anderen door traangas. De staf van de Nederlandse ambassade is omwille van hun veiligheid tijdelijk naar de Duitse ambassade verplaatst. Het ministerie laat weten dat de Nederlandse ambassade midden in de Internationale Zone ligt en dat het daar momenteel ‘erg onrustig’ is. ‘Rond de compound vinden vuurgevechten plaats. De Duitse ambassade ligt ver buiten dit gebied. Zodra het weer veilig kan, zullen de medewerkers terugkeren naar de Nederlandse ambassade’, aldus het ministerie. Ook het reisadvies van Buitenlandse Zaken is aangepast. Zowel voor Bagdad als voor Basra geldt nu code rood. ‘Nederlanders in deze rode gebieden worden dringend opgeroepen om het land te verlaten als dat veilig kan’, aldus het ministerie. ‘Er zijn daar grote veiligheidsrisico’s. Stel uw besluit om te vertrekken niet uit tot het laatste moment.’ Het ministerie benadrukt dat de ambassade Nederlanders die besluiten toch in Irak te blijven waarschijnlijk niet kan helpen als de veiligheidssituatie verder verslechtert. Verder meldt het ministerie dat er op veel plaatsen in Irak gewelddadige demonstraties plaatsvinden, en dat er vanaf maandag in het hele land een straatverbod geldt vanaf 19.00 uur lokale tijd. ‘Vermijd deze demonstraties en samenscholingen. Alle toegangswegen van en naar de hoofdstad Bagdad zijn gesloten’, aldus het ministerie. De onrust volgde op een onverwachte aankondiging, maandagmiddag, van de populistische politicus en geestelijke Muqtada al-Sadr (48). Hij zei de Iraakse politiek te zullen verlaten en alle kantoren van zijn beweging te sluiten. In 2014 en 2016 kwam de sjiitische leider ook al met zo’n mededeling, maar dit keer zou het om een ‘definitief’ besluit gaan. Sadrs aanhangers reageerden onmiddellijk. Nu hun leider zich terugtrok, leek alles toegestaan. In Sadr City, de sjiitische sloppenwijk van Bagdad, riepen omroepers van moskeeën op om naar de Groene Zone op te trekken. Betogers scandeerden ‘revolutie’ en ‘Wij willen het regime omverwerpen’. Leden van Sadrs militie, Saraya al Salaam (‘vredesbrigades’), reden met veel machtsvertoon en wapens door Bagdad en de zuidelijke stad Basra. Het leger kondigde voor het hele land een uitgaansverbod af, maar de ‘sadristen’ trokken zich daar weinig van aan. Op sociale media was te zien hoe ze de muren van het Republikeins Paleis forceerden en een duik namen in het zwembad. In het paleis komt doorgaans de ministerraad bijeen. Ook in het zuiden van het land waren er betogingen en ontwrichtten demonstranten het openbare leven door autobanden in brand te steken. De zittende premier Mustafa al-Kadhimi deed een vergeefse oproep aan Sadr om zijn mensen tot de orde te roepen. Alle zittingen van het nationale kabinet zijn tot nader order uitgesteld. De VN-missie onder leiding van Jeanine Hennis-Plasschaert sprak van een ‘extreem gevaarlijke escalatie’ waarbij ‘het voortbestaan van de staat’ in het geding is. Sadr kondigde later op de avond via zijn partijchef Hassan al-Athari op Twitter aan dat hij in hongerstaking gaat om de rust te herstellen in Irak. Volgens het staatspersbureau INA is Sadr van plan niet te eten en te drinken totdat de gewelddadigheden en het gebruik van wapens in het land ophouden. ‘De corrupte gemeenschap geeft, wat er ook gebeurt, niemand een rechtvaardiging voor het gebruik van geweld.’ De taferelen van maandag waren de bloedigste in een politieke crisis die Irak al tien maanden gijzelt. Sadrs beweging won in oktober vorig jaar de verkiezingen en deed daarna een poging om een kabinet te vormen met twee andere (soennitische en Koerdische) partijen. De overige sjiitische partijen probeerde hij buitenspel te zetten – een unicum in het Irak van de voorbije twintig jaar. Toen die poging mislukte, trok hij zijn 73 parlementariërs terug uit het parlement en stuurde hij zijn loyale aanhangers – de sadristen – naar het parlement voor een wekenlange sit-in. Ze eisten nieuwe verkiezingen. Aan het ‘vertrek’ van de opportunist Sadr wordt in Irak weinig waarde gehecht. Iedereen verwacht hem snel terug op het politieke toneel. Mogelijk reageerde hij op de pensionering van een andere vooraanstaande sjiitische geestelijke, de ayatollah Kadhim al-Haeri (84). Die kondigde zondag zijn vertrek aan als religieuze autoriteit en riep zijn volgelingen op voortaan de Iraanse ayatollah Ali Khamenei te volgen. Dit wordt gezien als een steek onder water naar Sadr, die zich juist afzet tegen Iran. Sinds de val van dictator Saddam Hoessein in 2003 heeft Sadr zich tot een van de dominante figuren in de politiek ontpopt. Het zou niet voor het eerst zijn dat hij terugkomt op zijn eigen beloften. Vorig jaar verklaarde hij de verkiezingen te boycotten, maar uiteindelijk deed hij gewoon mee.||https://www.volkskrant.nl/nieuws-achtergrond/nederlands-ambassadepersoneel-irak-geevacueerd-om-politieke-onrust-na-vertrek-muqtada-al-sadr~ba686dc4/
2022-08-30||Gasverbruik fors omlaag in Nederland, extra import van lng vangt tekort aan Russisch gas op||Nederland heeft in het eerste halfjaar van 2022 een kwart minder aardgas verbruikt dan in de eerste helft van 2021. Huishoudens schroefden, mede dankzij een zachte winter, hun gasverbruik met 16 procent terug. De grootste besparing kwam vanuit de industrie en de elektriciteitscentrales, zo blijkt uit een overzicht van het Centraal Bureau voor de Statistiek (CBS). Door de oorlog in de Oekraïne probeert Nederland in rap tempo minder afhankelijk te worden van Russisch gas. Met name in de aardolie- (59 procent) en de chemische industrie (32 procent) kromp het gasgebruik. De invoer van gas lag in de eerste zes maanden van 2022 hoger dan in 2021. De gedaalde invoer van Russisch gas via een pijplijn werd opgevangen door de toename van invoer van vloeibaar aardgas (lng). De invoer van lng steeg met 57 procent en zal dit najaar naar verwachting verder toenemen. Het overgrote deel van dit lng kwam uit de VS en – opmerkelijk genoeg – ook uit Rusland. De gasprijs duikelde maandag na dagen van continue stijging plotseling met bijna 20 procent, van 339 euro per megawattuur gas naar rond de 282 euro. Deze prijs is nog altijd aanzienlijk hoger dan vlak voor de zomer, toen na de aanvankelijke onrust over de oorlog in de Oekraïne de prijs lange tijd rond de 100 euro cirkelde. De recente hoge prijzen en de duikeling van maandag houden verband met de massale inkoop van landen om hun gasvoorraden aan te vullen. Voor veel bedrijven zijn de prijzen te hoog geworden. Veel landen hebben hun opslagvelden inmiddels voor meer dan 80 procent gevuld, zodat de druk om flink bij te kopen iets minder groot wordt. Als de overheden minder gas opkopen, zakt haast automatisch de prijs.||https://www.volkskrant.nl/economie/gasverbruik-fors-omlaag-in-nederland-extra-import-van-lng-vangt-tekort-aan-russisch-gas-op~b6efc474/
