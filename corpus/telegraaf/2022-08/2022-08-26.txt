2022-08-26||De Volkskrant tv-selectie voor zondag 28 augustus||BBC 2, 15.20 uur (Thriller, John Frankenheimer, 1964) Aan het einde van de Tweede Wereldoorlog willen de Duitse bezetters een trein volgestouwd met geroofde Franse kunst naar Duitsland rijden. Het Franse verzet probeert daar met een ingewikkeld plan een stokje voor te steken. Stationschef Paul Labiche (Burt Lancaster) speelt daarbij een grote rol. Deze vroege film van regisseur Frankenheimer (The Manchurian Candidate) zit vol spanning en actie, en ademt een authentieke sfeer. Paul Scofield speelt een heerlijke Duitse schurk en er is een klein maar belangrijk rolletje voor Jeanne Moreau. NPO 2, 19.17 uur Dankzij kunstmatige intelligentie (AI) kunnen artsen in een eerder stadium dodelijke ziekten opsporen, houden automobilisten zich beter aan de verkeersregels en hebben we allemaal een persoonlijke spraakassistent in onze broekzak. Maar zoals elke technologie kan AI ook verkeerd worden gebruikt. Dit gebeurde bijvoorbeeld door de verantwoordelijke ambtenaren in de toeslagenaffaire. In een special van Brainwash spreekt Maaike Schoon met experts uit de filosofie, politiek en kunst over een eerlijk en verantwoord gebruik van kunstmatige intelligentie. NPO 2, 20.15 uur Psychiater Bessel van der Kolk is een van de vooraanstaande experts op het gebied van trauma. De laatste Zomergast van dit seizoen vertelt over zijn werk en had geen moeite om dit te illustreren. ‘Er zijn heel veel films die over trauma gaan en dus toepasselijk zijn op mijn vakgebied. En het mooie is: films zijn vaak sprekender dan boeken omdat trauma niet gaat over woorden maar over reacties en gevoelens.’ De 79-jarige is altijd op zoek gebleven naar nieuwe behandelmethoden voor trauma en onderzoekt momenteel het gebruik van psychedelica en MDMA. NPO 3, 20.19 uur Het leven van de 18-jarige Sihame (Ahlaam Teghadouini) komt op z’n kop te staan als er een video van haar online wordt geplaatst. Niet zomaar een filmpje, maar een seksvideo van haar en haar ex. Sihame wordt door vrienden en familie aan de schandpaal genageld en online uitgescholden en bedreigd. Ze weigert echter in een slachtofferrol te kruipen en besluit wraak te nemen op de jongens die haar dit kunstje hebben geflikt. De nieuwe dramaserie Sihame werd bedacht door Achmed Akkabi, een van de schrijvers en hoofdrolspelers van Mocro maffia. NPO 1, 21.24 uur Tijdens de Amsterdamse Uitmarkt krijgt het publiek ook een voorproefje van het nieuwe musicalseizoen. Simone Kleinsma, Freek Bartels en Pia Douwes betreden het podium op het Museumplein, waar Marlijn Weerdenburg en Frits Sissing Musical Awards, the Kick-off presenteren. De cast van Les Misérables 2023 stelt zich voor en er zijn hoogtepunten uit onder meer Charlie and the Chocolate Factory, Dagboek van een herdershond en Blind Date. Natuurlijk is Weerdenburg naast presentator ook musicalster, en dat laat ze vanavond zien in een speciaal optreden. Canvas, 21.35 uur (Drama, Michaël R. Roskam, 2011) Aanvankelijk denk je te kijken naar een dappere doch rommelige Vlaamse poging een Amerikaanse maffiafilm na te doen. Eén akelige flashback later verandert Rundskop in wat-ie eigenlijk is: een prachtig noodlotsdrama, gedragen door Matthias Schoenaerts, die à la Robert De Niro 27 kilo aankwam. In de film, deels gebaseerd op een berucht Vlaams veehormoonschandaal, geeft hij grotendeels zwijgend gestalte aan een plattelander die na een dramatische gebeurtenis in zijn jeugd in alle opzichten het vermogen mist iets van zijn leven te maken. NPO 2, 23.24 uur (Drama, Ingmar Bergman, 1982) De keuzefilm van de laatste Zomergast van dit seizoen, psychiater Bessel van der Kolk, is dit imposante familie-epos van de Zweedse filmgigant Ingmar Bergman (1918-2007). Met Fanny & Alexander verhaalde hij over een broer en zus die na het overlijden van hun vader lijden onder het nieuwe huwelijk van hun moeder, een actrice, die hertrouwt met een predikant. Bergman toont het kinderperspectief op uitmuntende wijze, kijkt min of meer autobiografisch terug (hij baseerde de belangrijkste personages op zijn zus Margareta, zijn vader Erik en zichzelf) en verwerkt in zijn ruim drie uur durende meesterwerk talrijke thema’s uit zijn leven en zijn vroegere films.||https://www.volkskrant.nl/cultuur-media/de-volkskrant-tv-selectie-voor-zondag-28-augustus~beb02ce1/
2022-08-26||De Volkskrant tv-selectie voor zaterdag 27 augustus||BBC 2, 14.45 uur (Thriller, Alfred Hitchcock, 1959) Volgens sommigen gaan alle films van Alfred Hitchcock over Hitchcock zelf: steeds zou hij zijn eigen obsessies hebben uitgebeeld. In North by Northwest lijkt een van die obsessies te schuilen in het kleedgedrag van Roger O. Thornhill (Cary Grant), die verzeild raakt in een moordintrige en daarbij zijn goedgesneden pakken telkens weer aan- en uittrekt. Natuurlijk is er ook een ijzige blondine (Eva Marie Saint). Veel memorabele scènes (het sproeivliegtuigje, de achtervolging op Mount Rushmore), maar minstens zo spectaculair zijn de verleidingsmomenten tussen de hoofdpersonages. RTL 4, 20.00 uur Vier Nederlandse en vier Belgische duo’s van legobouwers betreden vandaag het strijdperk in de populaire spelshow Lego Masters. In een reeks eliminaties moeten ze met hun bouwwerken laten zien wat ze in huis hebben aan creativiteit, originaliteit en technische vaardigheid. RTL verving voor het nieuwe seizoen zowel de presentatoren als de jury. Jamai Loman en zijn Vlaamse collega Andy Peelman begeleiden de bouwers, maar zoals altijd heeft de Brickmaster het voor het zeggen. Dit seizoen is dat Esmee Kuenen, Lego’s jongste ‘senior element designer’. NPO 1, 20.28 uur Je oude leven achterlaten om ergens anders een nieuwe start te maken: het klinkt aantrekkelijk, maar gaat zelden van een leien dakje. Ik vertrek XL volgt de komende weken twee gezelschappen die het avontuur aangaan. Hans en Marja hebben samen met een ander koppel en een vriend het plan om vanuit het Italiaanse Friuli groepsreizen te organiseren. Het beoogde pand levert echter veel problemen op. Voor echtpaar Rinse en Francine is Bonaire hun droombestemming. Samen met vrienden en aannemers Oscar en Vanessa willen ze er een appartementencomplex bouwen. NPO 2, 20.40 uur Na hun ontdekkingsreizen langs de Rijn en de Maas gaan presentator Huub Stapel en schrijver Martin Hendriksma de komende weken op verkenning in het Nederlandse kustgebied. In vijf afleveringen trekken ze in Langs de kust van Zeeland naar Groningen, waarbij ze op boeiende historische verhalen stuiten en kennismaken met de kustbewoners. De reis begint in het Verdronken Land van Saeftinghe, een groot brakwatergebied waar veldslagen om de Schelde hebben plaatsgemaakt voor rust en natuur. Kees Pouwelse herinnert zich nog de geallieerde bombardementen. NPO 2, 22.10 uur Het nieuwe culturele seizoen heeft weer veel moois te bieden. De Amsterdamse Uitmarkt geeft daarvan alvast een voorproefje. Op het Museumplein presenteert Eric Corton een programma met oude bekenden en nieuwe gezichten. De avond wordt geopend door de Nijmeegse rockband De Staat, waarna cabaretier en filosoof Tim Fransen de staat van het land bespreekt in een miniconference. Er zijn liedjes van Thijs Boontjes, Raymond van het Groenewoud, Nai Barghouti en Thomas Azier, en het Nederlands Kamerkoor brengt audiovisueel spektakel met een ode aan Van Gogh. NPO 3, 21.57 uur (Thriller, Halina Reijn, 2019) Met haar Amerikaanse thriller Bodies Bodies Bodies in de startblokken – de Nederlandse première is op 8 september – is het een goed moment om het zelfverzekerde, intrigerende en knap opgebouwde regiedebuut van actrice Halina Reijn te bekijken. Instinct gaat over het grijze gebied tussen liefde en erotische aantrekkingskracht. Hoe kan het dat we soms zo snakken naar iets dat slecht voor ons is? Nicoline (Carice van Houten) werkt als psycholoog in een tbs-kliniek. Zij moet inschatten of de voor gewelddadige verkrachtingen veroordeelde Idris (Marwan Kenzari) toe is aan onbegeleid verlof. De internationaal doorgebroken hoofdrolspelers stellen niet teleur: Instinct is een showcase van hun kunnen. Canvas, 23.10 uur (Drama, Kenneth Lonergan, 2016) Klusjesman Lee (Oscar voor Casey Affleck) is een solitaire man, die na de dood van zijn oudere broer voogd wordt van diens tienerzoon. Daar is Lee niet de meest geschikte persoon voor. Hij wil ook helemaal niet terug naar dat kustplaatsje uit de filmtitel, waar hij een kwalijke reputatie geniet. Michelle Williams, als ex van Lee, deelt een emotionele maar toch terloopse filmscène met Affleck, waarin alle pijn wordt gevat in een ontmoeting op straat. Cineast Kenneth Lonergan scheurt de conventies van het traditionele Amerikaanse rouwdrama aan flarden.||https://www.volkskrant.nl/cultuur-media/de-volkskrant-tv-selectie-voor-zaterdag-27-augustus~b40a8c01/
2022-08-26||Grote groep asielzoekers Ter Apel met bussen naar andere locaties, tientallen blijven achter, inspectie slaat alarm over schrijnende gezondheidssituatie||Na het vertrek van de laatste bussen uit Ter Apel blijven nog tientallen mensen achter rondom het aanmeldcentrum. Ook zijn tientallen mensen in het donker te voet richting Ter Apel gelopen, meldt een ANP-fotograaf ter plaatse. Een woordvoerder van Vluchtelingenwerk zegt dat het gaat om zo’n vijftig tot tachtig mensen die achterblijven. Veel asielzoekers zijn ‘bang om in een bus te stappen’ uit vrees dat hun asielaanvraag daardoor later behandeld wordt. Vrijdagavond meldde een woordvoerder van het Centraal Orgaan opvang asielzoekers (COA) dat zo’n 390 mensen weg kunnen bij het aanmeldcentrum om de nacht door te brengen in Utrecht, Stadskanaal, Zuidbroek, Almere en Groningen. Hoeveel mensen precies in de bussen zijn gestapt is niet duidelijk, maar de COA-woordvoerder zei al dat sommige mensen twijfelen of weglopen van de bussen. Rond middernacht was het terrein voor het aanmeldcentrum nog niet volledig ontruimd, constateert de ANP-fotograaf. Wel is de sfeer rustig. Vluchtelingenwerk kreeg vrijdagavond veel vragen van asielzoekers die het heel moeilijk vinden om te kiezen wat ze moeten doen. ‘In een bus stappen betekent dat ze niet buiten hoeven te slapen, maar ze zijn bang dat ze dan veel later een asielaanvraag kunnen doen. Velen hebben een gezin waarmee ze willen herenigen. Dat kan pas als ze een verblijfsvergunning hebben gekregen en dan telt elke dag’, legt een woordvoerder uit. Ook zijn mensen bang dat het COA er niet in slaagt om iedereen in de juiste volgorde terug te brengen naar Ter Apel om hun asielverzoek te doen. Daarom zijn mensen bang dat ze ‘veel later aan de beurt zijn’ als ze het Groningse aanmeldcentrum achterlaten. Deze vrees is volgens Vluchtelingenwerk ‘begrijpelijk en niet geheel onterecht’. Er is in Ter Apel een gebrek aan water, schone wc’s en douches en beschutting, zo meldt de Inspectie Gezondheidszorg en Jeugd (IGJ) aan minister Ernst Kuipers (Volksgezondheid) en de voorzitter van Veiligheidsregio Groningen, Koen Schuiling. Volgens de inspectie levert een uitbraak van infectieziekten niet alleen een gezondheidsgevaar op voor de asielzoekers op het terrein, ‘maar ook voor iedereen die daar werkt of woont’. Er zijn onmiddellijk voldoende water, sanitaire voorzieningen en beschutting nodig om de hygiëne weer op peil te brengen. Ook moet bij het verplaatsen van mensen naar opvanglocaties rekening worden gehouden met de verspreiding van infectieziekten. Elke nacht slapen honderden wachtende mensen buiten bij het aanmeldcentrum. Vrijdagavond stonden meerdere bussen klaar om asielzoekers naar andere locaties in het land te brengen. Zeker vijftig mensen kunnen naar Almere, honderd gaan er naar de Jaarbeurs in Utrecht. De gemeente Utrecht heeft de asielzoekers vrijdag eerst opgevangen in de Jaarbeurs. Zaterdag krijgen zij onderdak in een andere locatie in de stad of de regio, zo meldde burgemeester Sharon Dijksma, voorzitter van de Veiligheidsregio Utrecht. Om de ‘schrijnende en acute situatie’ te helpen oplossen, stuurt de gemeente Utrecht op korte termijn eigen mensen naar Ter Apel om bij te springen. Het gaat onder anderen om crisismanagers en andere hulpverleners die gaan ondersteunen om inschrijving en de opvang van mensen zo snel en soepel mogelijk te laten verlopen. De Inspectie Gezondheidszorg en Jeugd liet vrijdag weten onder de indruk te zijn ‘van de inzet door mensen van het Rode Kruis en van Artsen zonder Grenzen in Ter Apel. Zij bieden basale medische zorg onder uiterst moeilijke omstandigheden’. Het Rode Kruis is al langer actief in Ter Apel, waar het zich vooral bezig houdt met ehbo. Artsen zonder Grenzen besloot donderdag voor het eerst in zijn geschiedenis in actie te komen in Nederland vanwege de ‘mensonwaardige’ omstandigheden in Ter Apel. De hulporganisatie heeft vrijdag tachtig mensen behandeld bij het terrein. Zij hadden vooral verwaarloosde verwondingen, maar ook huidinfecties komen veel voor. Eén persoon is doorgestuurd naar een ziekenhuis, het is niet bekendgemaakt met welke klachten. Volgens Artsen zonder Grenzen zijn er onder de buitenslapers onder meer zwangere vrouwen, kinderen en mensen met chronische ziekten. Sommige mensen zouden zich al een week niet hebben kunnen wassen. ‘Als deze situatie zo doorgaat, kan dit leiden tot ernstige medische noodgevallen’, aldus de organisatie. Staatssecretaris Eric van der Burg (Asiel en Migratie) zei het ‘heel erg’ te vinden dat Artsen zonder Grenzen zich genoodzaakt zag in te grijpen. Toch zei hij ‘heel blij’ te zijn met de ondersteuning, ‘want het helpt wel om de kwaliteit daar te verbeteren.’||https://www.volkskrant.nl/nieuws-achtergrond/grote-groep-asielzoekers-ter-apel-met-bussen-naar-andere-locaties-tientallen-blijven-achter-inspectie-slaat-alarm-over-schrijnende-gezondheidssituatie~b8e401de/
2022-08-26||FBI ontdekte dat Trump staatsgeheimen in villa bewaarde door dozen die hij zelf terugzond||Dit staat in een vrijdag vrijgegeven document waarin het Amerikaanse ministerie van Justitie onderbouwt waarom het de huiszoeking van Trumps villa Mar-a-Lago in Florida nodig achtte. The New York Times en The Washington Post hadden openbaarmaking geëist van de verklaring, waarin noodzaak van de huiszoeking werd gemotiveerd. De twee kranten stapten naar de rechter, die in een uitzonderlijke uitspraak het ministerie van Justitie beval het document vrij te geven. Wel zijn de 32 kantjes voor een groot deel zwartgelakt omdat het ministerie wil voorkomen dat de identiteit van betrokkenen te achterhalen valt, waaronder ‘een groot aantal burgergetuigen’. Na lang aandringen had Trump begin januari zelf vijftien dozen met papieren teruggegestuurd. In veertien daarvan bleken 184 geclassificeerde documenten te zitten, waarvan 25 topgeheim, zo valt te lezen. Uit het nu vrijgegeven document blijkt dat het ministerie van Justitie ook dit jaar doorlopend contact te heeft gehad met de advocaten van Donald Trump over het feit dat er nog steeds geclassificeerde documenten in Mar-a-Lago zouden liggen. Grote delen van deze berichtenwisseling zijn zwartgelakt. Al met al was er genoeg bewijs voor een strafrechtelijk onderzoek naar het op onrechtmatige wijze meenemen en bewaren van vertrouwelijke documenten, schrijft het ministerie van Justitie. De rechter vaardigde op basis van de aangedragen feiten het huiszoekingsbevel uit. Bij de inval, begin augustus, nam de federale politiedienst nog eens twintig dozen vol papieren in beslag, waartussen opnieuw staatsgeheimen bleken te zitten. De FBI zou alles bij elkaar zo’n driehonderd vertrouwelijke en geheime documenten hebben gevonden, onder andere van de CIA, de Nationale Veiligheidsdienst en de FBI, meldt The New York Times op basis van vertrouwelijke bronnen. Eerder deze maand schreef The Washington Post op basis van betrokkenen dat de FBI op zoek zou zijn geweest naar documenten die te maken hebben met kernwapens. Over kernwapens staat niets in het vrijgegeven document, zegt Donald Trump in een reactie op zijn eigen sociale medium Truth Social. Dat geldt in ieder geval voor het niet-zwartgelakte deel. De voormalig president vindt dat hij goed met justitie heeft meegewerkt. Trump noemt het onderzoek tegen hem ‘politiek gemotiveerd’. Er is geen aanklacht tegen hem ingediend. De regering-Biden gaat niet in op de zaak. Gevraagd of hij denkt dat Trump de nationale veiligheid in gevaar heeft gebracht, antwoordde de president dat het aan justitie is om dat te bepalen.||https://www.volkskrant.nl/nieuws-achtergrond/fbi-ontdekte-dat-trump-staatsgeheimen-in-villa-bewaarde-door-dozen-die-hij-zelf-terugzond~bfbe31e1/
2022-08-26||Het weerbericht voor zaterdag 27 en zondag 28 augustus: voorlopig droog en niet al te warm||Een hogedrukgebied even ten oosten van IJsland wordt de ­komende dagen steeds krachtiger. Doordat het een uitloper heeft naar het zuiden, laten de barometers in West-Europa eveneens een behoorlijk hoge waarde zien. Het gevolg is dat lagedrukgebieden met bewolking en regen op ruime afstand van ons land te vinden zijn. De droogte zal dan ook nog wel aanhouden in ons land. In het stroomgebied van de Rijn kunnen soms nog wat buien vallen, maar dat zal waarschijnlijk slechts een beperkte invloed op het waterpeil hebben. Wel is de positie van het hogedrukgebied zodanig dat de wind meer uit het noorden waait. Zo staat er zaterdag een matige tot vrij krachtige noordenwind. Hoewel het water van de Noordzee behoorlijk warm is, blijven hoge temperaturen voorlopig uit. Zaterdag wordt het 21 graden ­direct aan zee en 25 graden in het zuidoosten van het land. Zondag valt de temperatuur nog een graadje lager uit. Beide dagen wisselen zonnige perioden en ­stapelwolken elkaar af. Ook na het weekend zal de zon een belangrijke rol vervullen, al kan dat maandag misschien wat tegenvallen. Als de kern van het hogedrukgebied geleidelijk naar Scandinavië schuift, zoekt de wind bij ons de oosthoek op en wordt het weer iets warmer.||https://www.volkskrant.nl/nieuws-achtergrond/het-weerbericht-voor-zaterdag-27-en-zondag-28-augustus-voorlopig-droog-en-niet-al-te-warm~b7033a02/
2022-08-26||Kabinet wil de asielcrisis oplossen met flexwoningen en opschorting van gezinshereniging  ||Die afspraken staan in het nieuwe asielakkoord dat het kabinet vrijdag na afloop van de ministerraad presenteerde. Het kabinet trekt miljoenen uit om de asielcrisis te bedwingen. Het geld moet de komende jaren gaan naar de bouw van meer noodopvangplekken, maar ook flexwoningen voor statushouders – vluchtelingen die recht hebben op verblijf. Op dit moment zitten zij door de woningnood nog vast in asielzoekerscentra, waardoor de asielketen vastloopt. Het kabinet wil tot en met 2024 37.500 van deze flexwoningen bouwen. 12 duizend zijn bestemd voor statushouders, de overige woningen voor andere woningzoekenden, zoals starters. Voordat de flexwoningen er zijn, moeten gemeenten dit najaar al huizen beschikbaar stellen voor 20 duizend statushouders om de hoogste nood te lenigen. Het is nog niet duidelijk waar die woningen, gezien de nijpende woningnood, gevonden moeten worden. Verder is het extra geld bedoeld voor de inburgering en voor de aanpak van overlastgevers. Het kabinet, de coalitiepartijen en gemeenten voerden deze week koortsachtig overleg over een maatregelenpakket. Al weken gaat het aanmeldcentrum in Ter Apel gebukt onder de toestroom van asielzoekers die zich alleen in het Groningse dorp kunnen melden om in de asielprocedure terecht te komen. Honderden mensen sliepen er de afgelopen dagen voor de poorten. De omstandigheden zijn er zo slecht dat de hulporganisatie Artsen zonder Grenzen voor het eerst in Nederland medische hulp heeft moeten verlenen. ‘We denken nu een weg uit dit probleem te hebben’, zei Rutte na afloop van de ministerraad. Hij voegde daaraan toe dat het pakket niet direct een oplossing is voor de problemen in Ter Apel. Dat kost meer tijd. Het kabinet wil met de afspraken de druk op de asielketen verlichten door enerzijds de doorstroming van statushouders naar een woning te bevorderen en tegelijkertijd de instroom ‘beheersbaar’ te krijgen. Om dat te bereiken wordt overwogen de regels voor nareizigers aan te scherpen: tot eind 2023 komt er een stop op gezinshereniging voor statushouders die nog geen woning hebben. Dit moet voorkomen dat nagereisde familieleden terechtkomen in de al overvolle azc’s. Verder stopt het kabinet voor dit jaar en volgend jaar met de opname van vluchtelingen uit het hervestigingsprogramma uit de Turkije-deal. Het gaat om een totaal van 250 vluchtelingen dit jaar en 1.000 volgend jaar. Daarnaast wordt de grenstoezicht aangescherpt om mensensmokkel tegen te gaan. Een asielstop, iets wat het VVD graag ziet, komt er niet. ‘Dat kan niet’, legde Rutte uit. Alle maatregelen die nu genomen worden om de instroom verder te beperken zullen 1 juli 2023 nog eens tegen het licht gehouden worden om te bepalen of deze nog nodig zijn. Dat de situatie in Ter Apel, maar ook in gemeenten die zijn gedwongen asielzoekers op te nemen, zo uit de hand is gelopen, trekt Rutte zichzelf aan. Hij beaamde dat vanuit het kabinet sprake is van ‘bestuurlijk falen’. Volgens Rutte is na de hoge vluchtelingeninstroom als gevolg van de oorlog in Syrië ‘te snel op plekken afgebouwd’, hoewel critici waarschuwden dit niet te doen om situaties zoals die zich nu voordoen te voorkomen. ‘Besturen is ook fouten maken. Dat is een les die we moeten trekken’, aldus Rutte.||https://www.volkskrant.nl/nieuws-achtergrond/kabinet-wil-de-asielcrisis-oplossen-met-flexwoningen-en-opschorting-van-gezinshereniging~bfcba6e2/
2022-08-26||Rusland verbrandt dagelijks 10 miljoen euro aan gas aan Finse grens||Al sinds juni nemen Finse wetenschappers een sterk toegenomen hitte aan de andere kant van de grens waar. Onderzoeksbureau Rystad Energy berekende in opdracht van de BBC  dat Rusland dagelijks zo’n 4,3 miljoen kubieke meter aan gas verbrandt bij de gascentrale in Portovaya. Dat heeft een waarde van zo’n 10 miljoen euro. Rusland is volgens cijfers van de Wereldbank de grootste verbrander van gas ter wereld, maar een verbranding van deze omvang met bijbehorende vlam is ongezien. De centrale bij Portovaya ligt op 38 kilometer van de Finse grens en daarmee vlak bij de grenzen van de Europese Unie. Het gaat om een lng-centrale, waar Russisch gas vloeibaar wordt gemaakt om te vervoeren in de pijplijn Nord Stream 1 naar Duitsland. Het gaat dus om gas dat anders naar Duitsland zou worden doorgevoerd. Sinds de Russische invasie in Oekraïne is in Europa op grond van economische en morele overwegingen het besef doorgedrongen dat de afhankelijkheid van Russisch gas verminderd moet worden. Tot een algehele Europese boycot van Russisch gas is het (nog) niet gekomen. Sinds juli heeft Gazprom de doorstroom van gas via Nord Stream 1 sterk verminderd. Volgens het Russische staatsbedrijf is het hiertoe genoodzaakt vanwege technische problemen met de leidingen, maar die problemen worden door Duitsland ontkend. In wezen kan het gas dat nu wordt verbrand, gewoon doorstromen naar Duitsland waardoor de gasprijzen in Europa sterk omlaag kunnen, maar Rusland kiest ervoor dat niet te doen. Dit wordt over het algemeen gezien als een reactie op de omvangrijke Europese sancties tegen Rusland. Donderdag was de gasprijs per megawattuur 315 euro, een record en zeventien keer hoger dan vorig jaar. Gazprom laat vrijdag aan persbureau Reuters weten dat de Russische gasopslag voor 91,4 procent vol zit. Rusland produceert nu meer gas dan dat het exporteert en het sluiten van een gasveld is zeer ingewikkeld en kostbaar. Bovendien is het verbranden van gas doorgaans goedkoper dan het stopzetten van een lng-centrale. Nu het besluit is genomen om minder gas door te voeren naar Europa, is dit voor Gazprom de goedkoopste oplossing. Voor de uitstoot van broeikasgassen is het beter om het gas, dat voornamelijk uit methaan bestaat, te verbranden dan simpelweg de atmosfeer in te sturen. Desondanks leiden de huidige verbrandingen aan de Finse grens tot een uitstoot van 9.000 ton CO2 per dag. Ter vergelijking: een gemiddeld Nederlands huishouden stoot zo’n 20 ton uit – per jaar. Klimaatexperts maken zich zorgen dat de enorme hoeveelheid CO2-uitstoot het smelten van sneeuw en ijskappen op de Noordpool versnelt en daarmee de nadelige gevolgen van klimaatverandering vergroot.||https://www.volkskrant.nl/nieuws-achtergrond/rusland-verbrandt-dagelijks-10-miljoen-euro-aan-gas-aan-finse-grens~b34cb240/
2022-08-26||In de vorige asielcrisis stonden gemeenten klaar voor opvang, maar toen hoefde het ineens niet meer||Eric van Oosterhout, burgemeester van Emmen, is een man van metaforen. ‘Kijk’, zegt hij dan, ‘als je mensen hebt uitgenodigd om bij je te komen eten, je hebt de pan soep al op het vuur staan en ze bellen om 5 voor 6 af, dan is dat nogal onfatsoenlijk, op z’n minst.’ Een andere metafoor: ‘Als een ziekenhuis tijdelijk wat minder operaties heeft, breken ze ook niet meteen de operatiezalen af. Er is altijd frictie tussen vraag en aanbod.’ Van Oosterhout kan het gebrek aan logica dat hij ervoer toen hij in 2016 te horen kreeg dat het asielzoekerscentrum waarvoor hij zich zo had ingespannen er toch niet zou komen, ook anders omschrijven: ‘Lááiend was ik.’ Destijds was hij nog burgemeester van Aa en Hunze, een gemeente in het noordoosten van Drenthe met veel landbouw, recreatie en toerisme. In mei 2015 besloot Van Oosterhout gehoor te geven aan het verzoek van het COA om een azc te vestigen in de gemeente. Daarmee was Aa en Hunze er vroeg bij. In de maanden die volgden zouden er steeds meer asielzoekers naar Nederland komen, toenmalig staatssecretaris Klaas Dijkhoff reisde stad en land af om te smeken om extra bedden. Hij had ‘stoere burgemeesters, wethouders en raadsleden’ nodig, zei hij destijds in de Volkskrant. Overtuigd van de morele plicht om mensen op de vlucht op te vangen, ging Aa en Hunze aan de slag. Er werd een locatie gevonden op een bedrijventerrein in het dorp Gieten, ondernemers uit de buurt werden bij de hand genomen – natuurlijk was er wel wat rumoer, zegt Van Oosterhout, niet iedereen vond het leuk. Maar er ontstond ook enthousiasme. Er werd een klankbordgroep opgericht, er werden fietsen ingezameld, speelgoed. Sloten werden gedempt, de infrastructuur gewijzigd, de bouwkavel afgegraven. En toen werd het stil. Anderhalf jaar later, in oktober 2016, resteerden een lege kavel en een flinke kater. Het azc was niet meer nodig, liet het COA weten. Meer dan de helft van de gemeenten heeft nog altijd geen opvanglocatie voor asielzoekers, alle oproepen van staatssecretaris Eric van der Burg ten spijt. Daar hebben ze verschillende redenen voor, maar een ervan is het gebrek aan stabiliteit. Toen in 2016 het aantal mensen dat asiel aanvroeg in Nederland drastisch afnam, werden werknemers van de IND en het COA ontslagen en opvanglocaties gesloten. Ook door het grootste deel van de geplande azc’s ging een streep. Plekken die nu goed van pas waren gekomen. ‘Sommige gemeenten werden echt verrast’, zegt Theo Weterings, burgemeester van Tilburg en namens de Vereniging Nederlandse Gemeenten onderhandelaar met het kabinet op het asieldossier. ‘Hoezo gaat ‘ons’ azc dicht’, zeiden gemeenten en buurtbewoners. ‘Laat die mensen hier blijven.’ Dan is het vreemd als je binnen drie of vier jaar terug moet naar zo’n gemeente met de vraag of er een azc geopend kan worden. Dat werkt het draagvlak niet in de hand, zacht gezegd.’ ‘Dit is het domste wat je kunt doen’, zei de toenmalig burgemeester van Aa en Hunze naar eigen zeggen tegen het COA toen hij te horen kreeg dat het geplande azc geschrapt zou worden. Van Oosterhout, nu: ‘Ik ben een optimistisch mens, maar de wereldvrede was ook in 2016 nog niet uitgeroepen. De vraag zal altijd fluctueren. Sla Aa en Hunze de volgende keer maar over, dacht ik toen, wij zijn er klaar mee. Ik heb nog geopperd er tijdelijk andere groepen te huisvesten: mensen die met spoed een huis nodig hebben, of studenten. De bus naar Groningen stopt voor de deur, in 20 minuten ben je er. Tevergeefs.’ De kater in Aa en Hunze werd groter toen de gemeente lang moest leuren om compensatie te krijgen voor de gemaakte kosten. Van Oosterhout: ‘Dat was geen manier van doen. Als je een goede relatie wilt met gemeenten, moet je als Rijksoverheid niet lopen zaniken over een paar duizend euro.’ Uiteindelijk kreeg de gemeente tweederde van de kosten terug, ongeveer 200 duizend euro. De belangrijkste les die werd getrokken uit evaluaties van de asielcrisis van 2015/2016, was dat er een flexibeler asielsysteem moest komen. In gemeenten zouden collectieve woonvormen gecreëerd moeten worden, plekken waar in tijden van grote drukte asielzoekers of statushouders zouden kunnen wonen, maar ook andere groepen, zoals studenten, arbeidsmigranten of mensen die door een scheiding snel woonruimte nodig hebben. Al in 2020 maakten gemeenten, provincies en het Rijk plannen daarvoor, maar sindsdien gebeurde er vanuit het kabinet weinig, zegt Theo Weterings, onderhandelaar namens de gemeenten. ‘Wij hebben er steeds op aangedrongen, in elke vergadering: doe nou iets, want anders loopt het spaak als er weer meer asielzoekers komen. Het kabinet begon steeds niet met de uitvoering van de plannen en kwam niet met geld over de brug.’ Tot vrijdag dus, toen er witte rook uit de ministerraad kwam. Het kabinet trekt 730 miljoen euro uit, onder meer voor het creëren van deze flexibele woonvormen. Daarmee zou het ‘jojobeleid’, zoals Weterings het noemt, verleden tijd moeten zijn.||https://www.volkskrant.nl/nieuws-achtergrond/in-de-vorige-asielcrisis-stonden-gemeenten-klaar-voor-opvang-maar-toen-hoefde-het-ineens-niet-meer~b090f690/
2022-08-26||De schaamte voor Ter Apel oogt als slecht verhulde onverschilligheid||Woensdagavond at ik een ijsje op een stoeprand. In de tijd tussen plaatsnemen en laatste hap kwamen drie mensen langs die in verschillende talen vroegen om ‘een bijdrage voor de nachtopvang’. Ik gaf niks, want ik had alleen een losse betaalpas, maar het komt ook weleens voor dat ik niks geef terwijl ik wel kleingeld heb. Voor de bol schaamte die zich op zo’n moment afrolt in je binnenste, maakt dat weinig uit. De argumenten die je voor jezelf herhaalt – je doneert al aan een instantie, je helpt iemand niet écht, wie wel geeft, houdt een verkeerd systeem in stand – halen weinig uit; je schaamt je toch wel, voor je ijsje en voor je inertie. Maar schaamte is verraderlijk. Het kan je je tegelijk slecht en goed over jezelf laten voelen. Slecht over wat je doet of nalaat, goed over het feit dat je je even slecht voelt. Zie je: het ráákt je heus wel, je zíét het verdriet, je leeft mee, werkelijk, maar wat kun je doen? De mensonterende status quo die doorgaat voor het Nederlands asielbeleid en die momenteel even primus inter crises is, is voor veel mensen aanleiding om zich uit te putten in berichten over hun interne schaamtehuishouding. Veel meer dan wat inderhaast aangebrachte noodverbanden levert zo’n collectieve oprisping van gêne niet op. De beelden uit Ter Apel, Tubbergen en ook de geschokte getuigenissen uit Den Haag zeggen volgens mij eerder iets over de onverschilligheid die schuilt onder de schaamte en het ongemak. Deze week scandeerden demonstranten in Ter Apel ‘Lekker kamperen!’ naar mensen van wie het meest eenvoudige kampeergerei wordt afgenomen, mensen die vrezen dat ze bij de minste vorm van opstand hun eventuele verblijfsvergunning in gevaar brengen. Het is minder dan kamperen, het is minder dan niks, maar de bezorgde burgers hebben geen behoefte om zich daar een voorstelling van te maken. Voor mensen die alleen vanuit zichzelf redeneren, bestaan mensonterende opvangomstandigheden van vluchtelingen probleemloos naast xenofobe protestmarsen tégen opvang van diezelfde vluchtelingen. Natuurlijk waren er altijd al mensen die dachten dat je je ten opzichte van asielzoekers alles kunt permitteren, maar zelden zullen die mensen zich meer gesterkt hebben gevoeld dan bij het zien van de beelden uit Ter Apel, toch een bewijs dat de Nederlandse regering er in wezen niet veel anders over denkt. Geneeskundestudent Motaz uit Jemen formuleerde het in deze krant als volgt: ‘We zijn toeschouwers van niets.’ In Nederland is het diepe, zelden uitgesproken maar vaak tussen de regels door meetrillende idee leidend geworden dat de wereld nu eenmaal uit geluks- en uit pechvogels bestaat en dat daar niet zo gek veel aan te doen valt. Het idee dat het gerechtvaardigd is om mensen te belemmeren zich ergens thuis te voelen en juist daarin vruchtbare grond te vinden voor je geloof dat ze ergens niet thuishoren, dat er een wij is aan de ene kant van de tralies en een zij aan de andere. Het idee dat je niet iets hoeft te veranderen of aan te passen als je daar geen zin in hebt, ook al verandert alles om je heen wél. Pas als het te laat is, moet het plots toch, en wel onmiddellijk. Over alles wat nu plaatsvindt, kun je je schamen, maar zodra die schaamte niet leidt tot duurzame wijziging van (stem)gedrag en ideeën over medemenselijkheid, is het in feite weinig meer dan beroerd verhulde onverschilligheid.||https://www.volkskrant.nl/columns-opinie/de-schaamte-voor-ter-apel-oogt-als-slecht-verhulde-onverschilligheid~b85e79cb/
2022-08-26||Moderna klaagt BioNTech/Pfizer aan voor kopiëren van coronavaccin||Zo zou het idee om lichaamscellen van de gevaccineerde het uitsteekseleiwit van het coronavirus te laten maken, zijn afgekeken van Moderna. Ook een cruciale genetische aanpassing van het vaccin zou zijn bedacht in Amerika, en niet bij BioNTech in Duitsland, stelt Moderna in een persverklaring die het bedrijf vrijdagmiddag uitbracht. Pfizer zelf heeft nog niet gereageerd. De patentzaak hing al in de lucht. Al in maart loste Moderna een schot voor de boeg: het bedrijf zou niet langer toestaan dat andere westerse bedrijven ‘zijn’ technologie gebruikten. Alleen tegen een eerlijke prijs zouden anderen van de patenten van Moderna gebruik mogen maken, stelde het bedrijf toen, zonder Pfizer bij naam te noemen. De coronavaccins van Moderna en Pfizer zijn nagenoeg identiek: een vetblaasje, met daarin sliertjes erfelijk materiaal genaamd ‘rna’. Dat draagt de cellen van degene die ermee wordt ingeënt vervolgens op stukjes corona-eiwit te maken, alsof die cellen echt zijn geïnfecteerd met het coronavirus. Het gevolg is een nepinfectie waarvan men niet erg ziek wordt, maar die wel genoeg is om het immuunsysteem wakker te schudden en te laten onthouden hoe het coronavirus eruitziet. De techniek bouwt voort op een ontdekking die de uit Hongarije naar de VS verhuisde biotechnoloog Katalin Karikó in 2005 deed met arts en bioloog Drew Weissman. Door de bouwsteen ‘uracil’ in het rna te vervangen door een bouwsteen ‘pseudo-uridine’, wordt het vaccin niet al afgebroken voordat het cellen kan bereiken. Een andere vernieuwing is de verpakking: een vetblaasje, waardoor de vaccindeeltjes versmelten met cellen. ‘We vinden dat Pfizer en BioNTech onwettig Moderna’s uitvindingen heeft gekopieerd en zijn doorgegaan ze te gebruiken zonder toestemming’, aldus Moderna in zijn persverklaring. Het bedrijf benadrukt dat men de rechter niet zal vragen de productie van Pfizers vaccin stil te leggen. Moderna maakt meer armslagen om niet amoreel of vrekkig over te komen. Zo zal het bedrijf eventuele patent-inbreuken in lagere-inkomenslanden niet aanpakken, zodat het vaccineren daar onverminderd kan doorgaan. Ook zal Moderna geen deel opeisen van Pfizers verdiensten vóór maart van dit jaar: destijds was de pandemie zo in volle gang dat Moderna een juridisch niet-aanvalsverdrag had afgekondigd. Wat precies wel de schadevergoeding is die Moderna verlangt, zal nog moeten blijken. Het bedrijf heeft aangifte gedaan in zowel de VS als Duitsland, waar BioNTech is gevestigd. Dat bedrijf is de eigenlijke ‘ontwikkelaar’ van het vaccin dat Pfizer vervolgens op de markt bracht. Hoeveel kans Moderna maakt, is lastig te zeggen. Wat tegen de eis van het bedrijf pleit, is dat BioNTech niet de enige is die zijn vaccin speciaal tegen het spike-eiwit van corona ontwikkelde. Aangezien de uitsteeksels van het coronavirus de ‘sleutels’ vormen waarmee het virus cellen binnenkomt, is het bovendien sowieso niet onlogisch om daartegen een vaccin te maken. Moderna stelt echter dat men de truc jaren geleden al in stelling bracht, in een vaccin tegen MERS, een coronaziekte uit het Midden-Oosten. ‘Toen covid-19 opkwam, hadden noch BioNTech noch Pfizer het niveau van ervaring van Moderna met de ontwikkeling van mRNA-vaccins. Ze vaarden bewust in Moderna’s kielzog bij de ontwikkeling van hun eigen vaccin’, aldus Moderna in zijn oorlogsverklaring. Er staat wat op het spel. Volgens een recente prognose kan Pfizer dit jaar een omzet maken van 100 miljard dollar, haast een verdubbeling ten opzichte van de jaren vóór corona. Ongeveer 30 miljard van die omzet zou afkomstig zijn van Pfizers coronavaccin Comirnaty.||https://www.volkskrant.nl/nieuws-achtergrond/moderna-klaagt-biontech-pfizer-aan-voor-kopieren-van-coronavaccin~b2f64080/
2022-08-26||Een F1-seizoen zonder een race op Francorchamps is als een tennisjaar zonder Wimbledon||De heuvels, naaldbomen en het asfaltlint dat er op een unieke manier tussendoor slingert. Het circuit van Spa-Francorchamps is een fameuze ansichtkaart voor de Formule 1. Toch gonst al tijden het gerucht dat de iconische baan na de race op zondag van de kalender verdwijnt. In de mondiale expansiedrift van de Formule 1 zijn traditionele circuits niet meer heilig. Wie rondloopt op Spa-Francorchamps kan het zich bijna niet voorstellen dat de Formule 1 over een jaar niet terugkeert naar de Ardennenbaan. Het circuit werd de afgelopen twee jaar voor 80 miljoen euro verbouwd. De baan oogt daardoor frisser dan ooit. Op tal van plekken is het asfalt vernieuwd. De paddock, het exclusieve deel waar de teams verblijven, is opgepoetst. Kers op de taart is de fonkelnieuwe tribune met bijna vijfduizend zitplekken aan het einde van de wereldberoemde, steile klim van Eau Rouge naar Raidillon. Of het onrechtvaardig is als de race ondanks al die inspanningen alsnog wordt geschrapt? ‘Ja, natuurlijk’, zegt Stijn De Boever, commercieel directeur van de race, onomwonden. ‘Spa is het dna van de Formule 1.’ De Boever doet zijn verhaal vrijdag in een deel de paddock dat is overdekt met een tentdoek. Een deejay draait er muziek naast een groot scherm. Er worden bitterballen geserveerd, er ligt kunstgras op de grond en voor wat extra luxe is er een fontein neergezet. In de nabijgelegen fanzone struikelen bezoekers over de luxe eetkraampjes. Van de ochtend tot in de avond is er het gedreun van muziek te horen, afkomstig van de meer dan dertig deejays die zijn gestrikt. Het past bij de festivalsfeer die het circuit dit jaar wil uitstralen. De Boever draaide er in aanloop naar de GP niet omheen dat de wijzigingen zijn doorgevoerd om de Amerikaanse eigenaren van de Formule 1 te paaien. Die zien graag dat promotors op meer vermaak inzetten dan enkel op het racen. Recent benadrukte Formule 1-baas Stefano Domenicali dat traditionele circuits met aflopende contracten, zoals Spa en ook bijvoorbeeld Monaco, niet ‘achterover kunnen leunen op hun historie’. Als zij zichzelf niet vernieuwen, kijkt de Formule 1 verder. Daarbij speurt de sport nadrukkelijk buiten Europa. Zo werd afgelopen week officieel bekend dat de Grand Prix van Frankrijk volgend jaar niet terugkeert. In plaats daarvan staan er in 2023 liefst drie races in de VS op de kalender. Verder wil de klasse dolgraag terug naar Afrika. Er wordt al langer onderhandeld met het Kyalami-circuit in Zuid-Afrika, nabij Johannesburg, dat in 1993 voor het laatst werd aangedaan. Die race zou dan op de plek van Spa-Francorchamps komen. Maar zover is het volgens commercieel directeur De Boever nog niet, die benadrukt te ‘vechten’ voor de toekomst van Spa. Hij hoeft weinig moeite te doen om medestanders te vinden. Sinds het eerste F1-seizoen in 1950 is de baan een favoriet van coureurs en fans. De originele omloop over zo’n 15 kilometer – getekend over openbare wegen tussen de plaatsjes Malmedy, Stavelot en Francorchamps – stond te boek als een baan voor durfals. Bomen stonden pal naast de weg, vangrails waren er niet. Door tal van aanpassingen, met name op het vlak van veiligheid, is daar nog 7 kilometer van over. Het originele karakter met de hoge topsnelheden en snelle bochten bleef behouden. Het maakt het de favoriete baan van bijvoorbeeld Max Verstappen. De regerend wereldkampioen kan zich moeilijk een kalender zonder ‘zijn’ Spa voorstellen. ‘Je hebt dit soort iconische circuits nodig op de kalender’, zei hij vorige maand nog in Frankrijk. ‘Verder zie ik mezelf niet in 2028 alleen nog maar op stratencircuits in de buurt van steden rijden, waar Formule 1-auto’s in mijn ogen sowieso niet voor zijn gemaakt. Ik begrijp dat iedereen geld wil verdienen, maar daar zit ook een grens aan.’ Verstappens teambaas bij Red Bull Christian Horner pleitte voor een beschermde status voor circuits als Spa. ‘Het is geweldig dat er nieuwe races bijkomen en dat er veel interesse in de sport is’, zei hij tegen Sky Sports. ‘Maar je hebt ook die historie nodig. Anders wordt het een beetje een tennisjaar zonder Wimbledon.’ Andersom is de Grand Prix onmisbaar voor de regio waarmee hij verstrengeld is geraakt, zegt directeur Stijn De Boever. De race levert volgens hem jaarlijks zo’n 30 miljoen euro op, direct en indirect. Dit weekeinde zitten in een straal van 60 kilometer bijvoorbeeld alle hotelkamers vol. Thierry de Bournonville is al ruim twintig jaar burgemeester van Stavelot, de gemeente waarin het circuit ligt. Hij bevestigt de ‘zeer grote economische impact’ van de race en weet nog goed toen zijn gemeente het voor het laatst moest doen zonder GP in 2003 (vanwege een verbod over tabaksreclame) en in 2006 (vanwege een grondige renovatie). Dat waren volgens De Bournonville twee ‘zeer droevige jaren’. In 2003 moest Stavelot zelfs bezuinigingen doorvoeren en belastingen verhogen om het gemis aan inkomsten te compenseren. Hij volgt nauwgezet de berichtgeving over de toekomst van de GP, ‘omdat ik geen jaren van schaarste wil. Maar ik blijf hoop houden’, zegt hij. Commercieel directeur De Boever hoopt hem spoedig gerust te kunnen stellen. Volgens hem is de Formule 1-organisatie onder de indruk van de renovaties en hoe de GP dit jaar is georganiseerd. ‘We hebben leuke, positieve gesprekken’, zegt hij. Daarbij is volgens De Boever alles bespreekbaar, van een andere datum tot zelfs een roulatiesysteem met andere circuits. ‘Want: liever dat, dan niks.’||https://www.volkskrant.nl/sport/een-f1-seizoen-zonder-een-race-op-francorchamps-is-als-een-tennisjaar-zonder-wimbledon~b90381cc/
2022-08-26||Het Europese gasbeleid lijkt zich nu tegen ons te keren||Grondstoffen stijgen vaker snel in waarde, maar een explosie van de prijs zoals nu bij gas, is waarschijnlijk nog nooit vertoond. In een jaar tijd is gas ruim vijftien keer zo duur geworden. De meest genoemde verklaring is de oorlog in Oekraïne en het langzaam dichtdraaien van de gaskraan door Vladimir Poetin. De laatste tijd wordt ook de droogte vaak genoemd. Door de lage rivierstanden kunnen er minder kolen worden getransporteerd, waardoor er meer gas nodig is. Een belangrijke verklaring wordt over het hoofd gezien: de paniek bij onszelf. In onze angst om komende winter zonder gas te zitten en onze ijver om snel minder afhankelijk te worden van het Russische gas is er een run op gas ontstaan, die een enorm prijsopdrijvend effect heeft. Overheden overal in Europa zijn vastbesloten om hun gasvoorraden te vullen. Normaal gesproken doen commerciële bedrijven dat. Ze profiteren van het feit dat gas in de zomer, als ze het kopen, goedkoper is dan in de winter, als ze het weer verkopen. Nu werkt dat mechanisme niet. Bij de huidige hoge gasprijs is het juist zeer riskant voorraden op te bouwen. De reden dat bedrijven nu toch bereid zijn dat te doen is dat overheden hebben beloofd eventuele verliezen te dekken. De gasopslagen worden coûte que coûte gevuld. Markten waarin de overheid zich garant stelt voor eventuele verliezen hebben de neiging te ontsporen. Risico’s worden dan niet meer ingeprijsd, waardoor prijzen in principe tot in het oneindige kunnen stijgen. Een dergelijk mechanisme leidde onder meer tot een ontsporing van de Amerikaanse huizenmarkt, die de kredietcrisis in 2008 veroorzaakte. Wie op de markt vertrouwt om het evenwicht tussen vraag en aanbod te herstellen, kan er maar beter helemaal op vertrouwen. Het hele idee van marktwerking is immers dat de prijs stijgt als er te weinig is, waarop de vraag daalt en de prijs ook. Dat betekent onder meer dat de hoge prijzen geheel moeten worden doorberekend aan de gasconsument. In Frankrijk, waar de overheid haar burgers een maximale gasprijs heeft beloofd (en het verschil met de werkelijke gasprijs bijpast), gebeurt dat niet, maar ook in Duitsland wordt de hogere gasprijs niet doorberekend. De overheid schakelt zo op meerdere vlakken het prijsmechanisme uit, waardoor de vraag naar gas op peil blijft en de prijs door blijft stijgen. Precies dat is nu aan de gang, anders kan niet worden verklaard dat de gasprijs verticaal omhooggaat. Een alternatief is dat Europese overheden niet langer blind op de markt vertrouwen, maar bijvoorbeeld samen gas inkopen met langjarige contracten, en het vervolgens onderling verdelen in plaats van tegen elkaar op te bieden. Ze zouden ook kunnen afspreken dat ze gasvoorraden niet meer aanvullen dan strikt noodzakelijk en de verliezen bij de gasopslag maar tot een bepaalde hoogte afdekken. Tijdens de coronacrisis besloot Europa gezamenlijk vaccins in te kopen om een prijsoorlog te voorkomen. Het is niet goed te begrijpen waarom iets soortgelijks nu niet gebeurt. Het is indrukwekkend hoe snel de gasvoorraden zijn gevuld sinds het begin van de oorlog, het is ook indrukwekkend hoe goed Europa erin is geslaagd Russisch gas is vervangen door LNG. Maar nu lijkt het Europese gasbeleid zich tegen ons te keren. Een half jaar na het begin van de oorlog is het hoog tijd voor een herbezinning.||https://www.volkskrant.nl/columns-opinie/het-europese-gasbeleid-lijkt-zich-nu-tegen-ons-te-keren~b8c795e9/
2022-08-26||Maak kans op kaarten voor Harry Styles in de Johan Cruijff Arena||||https://www.volkskrant.nl/cultuur-media/maak-kans-op-kaarten-voor-harry-styles-in-de-johan-cruijff-arena~b238e74f/
2022-08-26||‘Solo sí es sí’: ook Spanje maakt seks zonder nadrukkelijke toestemming strafbaar||De roep om de wet klinkt in Spanje al sinds 2018, toen vijf mannen werden vrijgesproken van groepsverkrachting van een 18-jarige vrouw. Bij het stierenrennen-festijn in Pamplona, twee jaar eerder, hadden de mannen haar langdurig tot seks gedwongen en dit gefilmd. Ze werden alleen veroordeeld voor seksueel misbruik. De uitspraak leidde tot massale straatprotesten in Spanje. Mede door die protesten werden de mannen alsnog voor verkrachting veroordeeld en werd hun gevangenisstraf verhoogd van negen naar vijftien jaar. Bovendien begonnen actiegroepen een wetswijziging te eisen. Na een wetgevingsprocedure van meer dan veertien maanden werd de wet donderdag aangenomen. Van de Spaanse parlementsleden stemden 201 voor en 140 tegen. De 140 tegenstemmers waren allen van de conservatieve Partido Popular en de populistische partij Vox. In de wet staat dat er pas sprake is van wederzijdse toestemming als ‘deze tot uitdrukking is gebracht door handelingen die duidelijk de wil van de persoon tot uitdrukking brengen’. Na goedkeuring van de Spaanse koning, doorgaans een formaliteit, zal de wet van kracht worden. De staatssecretaris van Gelijkheid Andrea Fernández noemde het resultaat van de stemming in een emotionele toespraak ‘een overwinning voor de feministische beweging en vooral voor alle vrouwen die de straat op gingen’. De wet is onderdeel van een uitgebreid plan ten behoeve van de seksuele veiligheid van vrouwen. Zo openen er volgend jaar op minstens vijftig plekken in het land hulpcentra voor vrouwen die te maken hebben gehad met seksueel geweld. De centra, die 24 uur per dag open zullen zijn, bieden ondersteuning van artsen en psychologen en geven advies over juridische vervolgstappen. Spanje kent een actieve feministische beweging. Jaarlijkse vrouwenmarsen worden druk bezocht. De huidige Spaanse regering zet met de verkrachtingswet een nieuwe stap in de verbetering van vrouwenrechten. Binnenkort stemt het Spaanse parlement over het invoeren van een menstruatieverlof, wat een Europese primeur zou zijn. De nieuwe Spaanse verkrachtingswetgeving betekent dat de kentering in de strafrechtelijke definitie van verkrachting doorzet. Lang was in heel Europa verkrachting pas verkrachting als kan worden aangetoond dat het slachtoffer zich verzette, en de verkrachter dus geweld gebruikte. In steeds meer landen is die definitie achterhaald. Het Verenigd Koninkrijk, Ierland, Zweden, Denemarken, Duitsland, België, Luxemburg, IJsland, Montenegro en Cyprus kennen volgens Amnesty International inmiddels wetgeving waarbij er zonder expliciete toestemming sprake van verkrachting is. Ook in Nederland werkt minister van Justitie en Veiligheid Dilan Yesilgöz aan een wetswijziging waardoor dwang, bedreiging en geweld geen voorwaarden meer zijn voor veroordeling bij een seksueel misdrijf.||https://www.volkskrant.nl/nieuws-achtergrond/solo-si-es-si-ook-spanje-maakt-seks-zonder-nadrukkelijke-toestemming-strafbaar~b7a2ced1/
2022-08-26||De foto roept de vraag op: waar verandert ‘we doen het voor de kinderen’ in het inzetten van kinderen om je punt te maken?||We doen het voor de kinderen. Demonstreren vóór een beter klimaat. Tégen de oorlog in Oekraïne. Vóór vrijheid. Tégen racisme en homofobie. Vóór de komst van asielzoekers. Tégen de komst van asielzoekers. We doen het voor de kinderen, althans, vaak wel. Dan zeggen we: we willen de wereld beter voor ze achterlaten. We doen het ook mét de kinderen. Ze zitten op onze schouders, of ze lopen met een zelfgeschilderd kartonnen protestbord in de hand met ons mee. Ze vinden wat wij vinden – omdat we het ze zo hebben verteld. Soms is de sturende hand van de ouder te nadrukkelijk aanwezig, zoals vorige zomer tijdens een demonstratie tegen de coronaspoedwet. Daar liep een kind met een papieren davidster op zijn Minecraftshirt, met daarop de tekst ‘ongevaccineerd’. Sturende hand is hier nog zacht uitgedrukt. Bewust meeslepen in een kwaadaardig narratief – als ik mij niet laat vaccineren, ben ik feitelijk net zo buitengesloten als de Joden vlak voor en tijdens de Tweede Wereldoorlog – komt meer in de richting. Ik ga niet beweren dat kinderen een omgekeerde Nederlandse vlag in de handen geven, zoals op de foto hierboven, hetzelfde is als ze een papieren davidster opspelden. Dat is van een totaal andere orde. Sterker: het is, afhankelijk van je overtuiging, vergelijkbaar met jonge kinderen meenemen naar een klimaatdemonstratie, of ze leuzen tegen Poetin laten roepen. Het is meer dat deze foto een vraag oproept: waar verandert ‘we doen het voor de kinderen’ in het inzetten van kinderen om je eigen punt te maken, omdat we nu eenmaal allemaal weten dat dit meer effect sorteert? Dit beeld komt uit Albergen, het dorp dat op dinsdag 16 augustus werd overvallen door het nieuws dat in hotel ’t Elshuys driehonderd asielzoekers zouden worden gehuisvest. Staatssecretaris Eric van der Burg van Asiel en Migratie kon niet anders dan gemeenten dwingen opvang te bieden. Meteen kwamen de protesten op gang. Er werd een bord rondgedragen met daarop de woorden: ‘Met 300 azc’ers van kleur, binnenkort in Albergen verkrachting, beroving en terreur’. Buurtkinderen scandeerden ‘Azc, nee, nee, nee!’ en droegen daar een vrolijk bord bij, elke letter van de zin in een andere kleur. RTL Nieuws vroeg kinderpsycholoog Tischa Neve om een reactie. Volgens haar zijn kinderen van nature heel empathisch. Bij de komst van een asielzoekerscentrum zullen ze als eerste denken aan mensen die hebben moeten vluchten en dus hulp nodig hebben. ‘Je kunt met kinderen praten en nadenken over grotere onderwerpen, samen alle kanten bekijken en een mening vormen, maar dat is hier, zo lijkt het, niet gebeurd.’ Fotograaf Dennis Nengerman was de hele week in Albergen. Op zaterdagmiddag 21 augustus, aan het einde van een stille tocht, maakte hij deze foto. Daarop staan een paar inwoners, ze luisteren naar Hennie de Haan, woordvoerder van de omwonenden van het hotel, die hen bedankt voor hun deelname. Allemaal hebben ze de blauw-wit-rode vlag bij zich die eerst opdook bij coronademonstraties, bij het boerenprotest is gaan horen, en nu dus ook bij asielprotesten. De omgekeerde vlag, in vroeger eeuwen in de scheepvaart gebruikt om een noodsignaal af te geven, is een symbool geworden van al het verzet tegen het kabinetsbeleid. Net als de slogan ‘Het klopt niet’, trouwens, afgedrukt op de katoenen tas van de vrouw linksvoor. De afzender van die tekst is de organisatie Nederland in Verzet van Michel Reijinga, die ook de grote demonstraties tegen de coronamaatregelen op het Amsterdamse Museumplein organiseerde. Fotograaf Nengerman had de toon van de protesten in het begin van de week ‘nogal racistisch’ gevonden, maar daarvan was op deze zaterdag geen sprake, zegt hij. Hij ziet op de gezichten van de mensen vooral verslagenheid. ‘De stille tocht was zó stil, ik kreeg er kippevel van.’ Kijk ten slotte naar het meisje rechtsvoor, meegenomen door haar ouders. Voor haar is het wel klaar, op deze warme dag. De foto is gemaakt, ze rolt haar vlaggetje op. Ze wil spelen, niet bezig zijn met de angsten en de zorgen van de volwassenen. Toeval of niet: op haar T-shirt staat ‘Aloha’, een begroeting uit Hawaii die onder meer liefde, compassie, vrede kan uitdrukken.||https://www.volkskrant.nl/cultuur-media/de-foto-roept-de-vraag-op-waar-verandert-we-doen-het-voor-de-kinderen-in-het-inzetten-van-kinderen-om-je-punt-te-maken~b9742667/
2022-08-26||Het poldermodel is stuk. Kunnen we het fiksen? (deel 6 en slot) ||Laat de bestuurders van Nederland, politiek en niet-politiek, gezamenlijk en in alle openheid een plan maken voor de toekomst van Nederland. Dit was mijn voorstel van vorige week, dat ten doel had ons poldermodel te fiksen. Het voorstel is gebouwd op twee werkhypotheses, ten eerste dat de overgrote meerderheid van Nederland wil dat het land (veel beter) bestuurd wordt, en dat enig particulier leed in redelijkheid voor lief genomen wordt. En ten tweede dat bij veel bestuurders van diverse politieke pluimage, de handen jeuken om eindelijk echt aan het werk te kunnen gaan. Over dit idee zijn nog veel vragen te stellen. Ik doe, tot slot van deze reeks, een poging er enkele te beantwoorden. Eén: wie doen er mee aan dit bestuurdersberaad? Ik zou denken: vooral héél veel bestuurders. Dus niet alleen, zoals in het bestaande poldermodel, vertegenwoordigers van werkgevers en werknemers en politiek. Alle belangen moeten aan tafel. Dus ook provincie- en gemeentebestuurders. Ook bestuurders van uitvoeringsorganisaties van de overheid, van toezichthouders op sectoren. Ook bestuurders van politieke partijen. Ook bestuurders van belangengroepen, zowel ngo’s als sectororganisaties. Héél bestuurlijk Nederland doet mee. Er zal vast ergens een grens getrokken moeten worden maar die ligt ver weg. Twee: wie zit voor? Een klein bestuur met wijze mensen en een excellente staf met adviseurs. Drie: wat nou als al die bestuurders weer doodgemoedereerd hun eigen wensenlijstjes gaan zitten oplepelen, de schade voor hun achterban beperkt houden en de rekening bij de belastingbetaler willen neerleggen, zoals nu te doen gebruikelijk is? Ik zou het bestuur aanbevelen met de goegemeente vooraf spelregels af te spreken, waaronder de regel dat wie zich aan zulk gedrag bezondigt door de rest keihard wordt uitgelachen. Gele en rode kaarten. Verzin er iets op. Maar dat dit een achilleshiel is moge duidelijk zijn. Vier: en de kiezer dan? En de politiek? Zoals ik vorige week al schreef zijn de meeste bestuurders lid van een politieke partij. Dat scheelt. Maar de vraag is: wat gebeurt er wanneer het Eerste Plan voor Nederland af is? Dan komen er weer Kamerverkiezingen aan. En politieke partijen zullen zich dan tot het Plan moeten verhouden. Voor (op hoofdlijnen)? Of tegen (idem)? Als het bestuurdersberaad een goed plan heeft gemaakt, zullen veel (midden)partijen zich erin kunnen vinden. Krijgen deze partijen genoeg zetels, dan is de formatie een fluitje van een cent. Dan is er (zo’n beetje) een nationaal plan met (zo’n beetje) een nationaal kabinet dat váárt kan maken. Er is dan weer consensus in de consensusdemocratie. Dit idee sterft in schoonheid, waarschijnlijk, om uiteenlopende redenen. Bijvoorbeeld: het Eerste Plan voor Nederland is een bestuurlijk misbaksel, omdat de werkhypothese dat bestuurders verandering willen niet blijkt te kloppen. Of: het is een prima plan waar politieke (midden)partijen zich toch niet aan durven conformeren. Of: het is een prima plan waar de burgers massaal tegen stemmen omdat de werkhypothese dat burgers beter bestuurd willen worden, desnoods ten koste van hun eigen belang op korte termijn, niet blijkt te kloppen. Ik geef het idee voor een bestuurdersberaad dus graag voor een betere oplossing. Want de korte samenvatting van de analyse staat nog altijd: poldermodel stuk, land kapot. Kijk maar. We zullen dus, hoe dan ook, een plan moeten maken om dat model te repareren. Hierbij is Kim Putters, die half september aan de slag gaat als voorzitter van de Sociaal-Economische Raad, als eerste aan zet. Pakt hij de handschoen op? Frank Kalshoven is oprichter van De Argumentenfabriek. Reageren? Email: frank@argumentenfabriek.nl.||https://www.volkskrant.nl/economie/het-poldermodel-is-stuk-kunnen-we-het-fiksen-deel-6-en-slot~b9dedcaa/
2022-08-26||Gaat Nederland een ‘hete herfst’ vol stakingen tegemoet? ||In de vertrekhal van Rotterdam Centraal kun je vrijdagochtend de moed bijna in de schoenen van reizigers zien zinken. Bij de Sardijnse familie, bijvoorbeeld, die om 12.00 uur op Schiphol moet zijn voor een vlucht huiswaarts en nu verslagen naar de digitale dienstregeling wijst: ‘alle letters zijn rood’. Bij de Turkse expat, die om 11.00 uur in Breda moet zijn om te solliciteren naar haar ‘dreamjob’. Bij de blinde man ook, die niet kan zien of die ene trein van 09.56 uur naar Amsterdam Centraal nu wel of niet gaat. Wie zich op dit soort bange dagen hoopvol wendt tot servicebaliemedewerker Petra Vercouteren (57), krijgt het advies contact op te nemen met haar collega’s in Utrecht. Want de NS-medewerker mag dan altijd service met een grote glimlach verlenen, vandaag staat ze hier eens níét voor een ander. Ze staat hier voor zichzelf, of liever gezegd: voor haar cao. Samen met haar collega’s in de rest van Zuid-Holland staakt ze tegen de hoge werkdruk en het loonbod van de NS. Want dat is met 3,2 procent per jaar veel te laag om nieuwe medewerkers te werven en zo het personeelstekort terug te dringen, vindt Vercouteren. Het is bovendien te weinig om de inflatie te compenseren. De NS-medewerkers zijn niet de enigen die daardoor hun koopkracht elke maand verder uitgehold zien worden: terwijl het Centraal Planbureau verwacht dat de prijzen dit jaar met 9,9 procent zullen stijgen, blijven de loonsverhogingen steken op 3,5 tot 4 procent. FNV-voorzitter Tuur Elzinga zei in een reactie op de staking dan ook te vrezen ‘dat dit het begin is van een hete herfst’. ‘We zien dat de economie groeit als een tierelier’, stelde hij. ‘Dus het is nu echt tijd dat gewone mensen er wat bij krijgen.’ Het is niet voor het eerst dat de vakbond tropische temperaturen voorspelt. Eerder dit jaar waarschuwde de bond ook al voor een ‘hete lente’ en, toen die uitbleef, een ‘hete zomer’. Heet werd het inderdaad, maar tot dusver niet op de arbeidsmarkt. Of de voorspelling dit keer wel uitkomt, is – om bij die metafoor blijven – afhankelijk van een klimaatverandering. Volgens emeritus hoogleraar economische geschiedenis Jan Luiten van Zanden moeten werknemers en werkgevers nog altijd wennen aan de veranderde machtsverhoudingen op de arbeidsmarkt. Dankzij het ruime aanbod van arbeidskrachten was het sinds de jaren tachtig immers altijd de werkgever die kon beslissen: voor jou tien anderen. Nu is het andersom: op 143 vacatures zijn nog slechts 100 werklozen. ‘De machtsbalans is omgedraaid, maar het duurt even voordat onze mentaliteit gewend is aan die nieuwe economische werkelijkheid’, aldus Van Zanden. Het doet de hoogleraar denken aan de jaren zestig, toen de arbeidsmarkt ook onder spanning stond. ‘Na de oorlog maakte iedereen zich nog zorgen dat er niet genoeg werkgelegenheid was, maar toen kwam de economische groei en werd de arbeidsmarkt steeds krapper’, stelt hij. ‘Het leidde pas in de jaren zeventig tot een stakingsgolf, en toen zat Nederland alweer in een recessie.’ Dat hoeft volgens de hoogleraar niet direct te betekenen dat een hete herfst nog jaren op zich zal laten wachten. Eén staking, zoals die op Rotterdam Centraal, kan genoeg zijn om het ‘taboe’ te doorbreken. Staken werkt namelijk besmettelijk, zo stelt ook hoogleraar regulering van werk Agnes Akkerman van de Universiteit van Amsterdam. ‘Uit onderzoek blijkt dat een staking de kans op een staking in een soortgelijke sector of een soortgelijk bedrijf vergroot.’ Grote kans dus dat straks ook andere vervoerders zich geïnspireerd zullen voelen om het werk neer te leggen. Al helemaal omdat volgens Akkerman ook uit onderzoek blijkt dat werknemers eerder geneigd zijn te staken als ze iets dreigen te verliezen (koopkracht) dan om iets te winnen (loonsverhoging). Al zal niet elke sector even makkelijk te mobiliseren zijn, denkt zij. De stakingsbereidheid is immers sterk afhankelijk van de organisatiegraad van de vakbond. Waar die bij de 20 duizend NS-medewerkers 50 procent is, is dat landelijk gezien nog maar eenzesde. Met name in ‘nieuwe’ sectoren als de dienstverlening en informatiesector heerst geen stakingstraditie. Noch in banen waar hoogopgeleiden individueel werk doen. Zij zullen eerder geneigd zijn om op individueel niveau over hun salaris te onderhandelen. ‘Staken is bovendien niet het enige wat werknemers kunnen doen om hun stem te laten horen’, zegt Akkerman. ‘Ze kunnen ook stemmen met hun voeten. Want van baan wisselen kan vaak ook een beter salaris opleveren. Zo zijn er al werkgevers die kamers huren voor hun Spaanse koks. Dat zijn ook beloningscomponenten waar zij, als die niet net als de lonen in de cao zijn vastgelegd, niet aan vast zitten.’ Voor NS-conducteur Jelle Nauta (39), die op station Rotterdam toch een internationale reiziger door het incheckpoortje laat, is dat laatste geen optie. Hij mag de afgelopen maanden zijn Zaanse kruidenier dan noodgedwongen hebben ingeruild voor een Duitse discounter: geen haar op zijn hoofd die eraan denkt zijn werkgever te verlaten. Bij NS geldt nu eenmaal een aloud adagium: je gaat bij de NS werken om er met pensioen te gaan.||https://www.volkskrant.nl/nieuws-achtergrond/gaat-nederland-een-hete-herfst-vol-stakingen-tegemoet~b5764440/
2022-08-26||Macron in Algerije om banden aan te halen, maar meer gas komt er voorlopig niet||Macron arriveerde donderdag in hoofdstad Algiers met een gevolg van zo’n 90 kabinetsleden, ondernemers en bekenden uit de sport- en cultuurwereld. Met die zware delegatie wil hij in een driedaags bezoek de relaties met het Noord-Afrikaanse land herstellen. Dat is hard nodig na een jaar waarin de wederzijdse betrekkingen een nieuw dieptepunt bereikten. Als presidentskandidaat had Macron in 2017 nog goede sier gemaakt in Algerije door de Franse kolonisatie van het land een ‘misdaad tegen de menselijkheid’ te noemen. Frankrijk moest volgens Macron zijn excuses aanbieden aan de slachtoffers van het koloniale bewind en de bloedige Onafhankelijkheidsoorlog (1954-1962). De woorden vielen in goede aarde in Algerije, waar een groot deel van de politieke klasse de oorlog heeft meegemaakt. Als president gaf Macron bovendien toe dat Frankrijk systematisch antikoloniale activisten in Algerije had gemarteld. Maar officiële excuses voor het Franse koloniale bewind, een vurige wens van Algerije, bleven uit. De Algerijnse ergernis daarover sloeg vorig jaar om in woede, toen uitspraken uitlekten die Macron deed in een gesprek met jongeren uit families die de Onafhankelijkheidsoorlog hadden meegemaakt. Het Algerijnse ‘politiek-militaire systeem’ heeft volgens Macron een nieuwe, valse geschiedenis geschreven, gebaseerd op ‘haat jegens Frankrijk’. De Franse president vroeg zich retorisch af of er voorafgaand aan de koloniale tijd zoiets had bestaan als de Algerijnse nationale identiteit. In reactie daarop beschuldigde Algerije Frankrijk van genocide. De regering in Algiers sloot het luchtruim voor Franse vliegtuigen en riep de ambassadeur in Parijs terug. Die maatregelen zijn inmiddels teruggedraaid, maar het wantrouwen blijft. ‘We hebben een ingewikkeld, pijnlijk gedeeld verleden. Dat heeft ons er soms van weerhouden om naar de toekomst te kijken’, zei Macron donderdag tegen de Algerijnse president Abdelmajid Tebboune. Een dag later noemde hij waarheidsvinding en erkenning belangrijker dan berouw. Het is de vraag of de Algerijnen daar genoegen mee nemen. Met name op het gebied van gas liggen er in theorie samenwerkingsmogelijkheden voor de twee landen. Algerije is nu al de op twee na grootste exporteur van gas naar de EU, en herbergt grote voorraden. Macron heeft de directeur van energiebedrijf Engie meegenomen naar Algerije, maar het Elysee waarschuwde van tevoren dat er tijdens het bezoek waarschijnlijk geen overeenkomst gesloten zal worden. ‘Frankrijk is relatief laat’, legt energieconsultant en Midden-Oostenexpert Cyril Widdershoven uit. Italië sloot onlangs al een nieuw gascontract met Algerije, waarmee het land nu zo ongeveer aan de top zit van wat het kan leveren. Macron prees die deal vrijdag, omdat die volgens hem bijdraagt aan de ‘diversificatie’ van gasleveringen aan Europa. Europese investeringen kunnen de productie- en exportcapaciteit volgens Widdershoven vergroten, ‘maar zelfs als je nu begint heb je daar pas in 2026 profijt van’. Daarnaast is de politieke situatie in Algerije volgens Widdershoven een obstakel. ‘De burgeroorlog van de jaren negentig en de militaire dictatuur die daarna is gevestigd, hebben de aantrekkingskracht van Algerije geen goed gedaan.’ Massale demonstraties leidden in 2019 tot het aftreden van president Abdelaziz Bouteflika. Sindsdien weet zijn opvolger Tebboune de relatieve rust te bewaren met een combinatie van repressie en toezeggingen. Toch denkt Widdershoven dat investeerders nog afwachtend blijven. ‘Als dingen fout gaan in Algerije leidt dat vaak tot een opleving van nationalisme. Dat vergroot de kans dat buitenlandse bedrijven te maken krijgen met vertragingen, fraude en bureaucratie, en dan vertrekken ze weer.’ Op de korte termijn zal Algerije dus niet het gas uit Rusland kunnen vervangen. Macron benadrukte vrijdag ook dat Frankrijk relatief weinig gas verbruikt, en dat de opslagen voor komende winter reeds zijn gevuld. Zijn bezoek is waarschijnlijk eerder op de langere termijn gericht: de EU wees gas onlangs aan als ‘duurzame energiebron’, en ziet het als een overgangsbrandstof in de transitie naar nul uitstoot. Volgens Widdershoven zal de Europese vraag naar gas daarom voorlopig hoog blijven en moet de EU wel in gesprek gaan met landen als Algerije over langlopende leveringscontracten. Macron zal hopen dat hij met zijn bezoek het fundament daarvoor legt.||https://www.volkskrant.nl/nieuws-achtergrond/macron-in-algerije-om-banden-aan-te-halen-maar-meer-gas-komt-er-voorlopig-niet~b5827182/
2022-08-26||Met paintballkogels de eikenprocessierups te lijf: ‘Veel diervriendelijker dan verbranden’||Slachtoffers van de eikenprocessierups zullen er misschien van dromen: met een paintballgeweer wraak nemen op het ongedierte, dat met zijn brandharen ernstige jeuk kan veroorzaken. Binnenkort kan dat werkelijkheid worden. In tien gemeenten loopt een proef om de dieren te bestrijden met precies dat wapen. De onderzoekers schieten de rupsen niet uit de boom, maar gebruiken balletjes met daarin een stofje dat de vrouwtjesvlinders afgeven als ze mannetjes tot seks willen verleiden. ‘Als je heel veel van die stof op één boom schiet, worden de mannetjes knettergek’, vertelt eiken­processierupsexpert Silvia Hellingman, die de proef leidt. ‘Er komt zoveel geurstof vrij, dat het voor de vlinders lijkt alsof het van alle kanten komt. Daardoor raken ze gedesoriënteerd. Het is een vorm van anticonceptie.’ Dat het werkt, bleek al uit eerder onderzoek van Hellingman en collega’s. Toen verspreidden ze de stof met een hoogwerker, een onhandige en tijdrovende methode. Het idee om dan maar naar de wapens te grijpen keken ze af van de bestrijders van dennenprocessierupsen en Aziatische hoornaars, die al langer paintballgeweren gebruiken. Volgens Hellingman is het niet zielig om de mannetjes het hoofd op hol te brengen. ‘Ik vind het veel zieliger als ze in de rupsenfase opgezogen worden en in de verbrandingsoven eindigen. Dat gebeurt jaarlijks met miljoenen eikenprocessierupsen. Het is diervriendelijker om te voorkomen dat ze paren en eitjes leggen.’ Ze hoopt dat het paintballgeweer op termijn een vervanging kan worden voor bestrijdingsmethoden die veel meer schade aanrichten in de natuur, zoals bespuitingen met pesticiden. Hellingman: ‘Alleen de mannetjes van de eikenprocessievlinder ruiken dit stofje, voor andere dieren zijn er geen neveneffecten.’ De ruim 10 duizend biologisch afbreekbare balletjes waarmee de proef nu wordt uitgevoerd zijn met de hand in elkaar gezet door geurbioloog Teun Dekker en zijn studenten. Maar als de methode blijkt te werken kunnen ze ook machinaal geproduceerd worden. Naast diervriendelijker is de nieuwe methode volgens Hellingman ook praktischer. Elke particulier mag op zijn eigen grond met een paintballgeweer aan de slag. ‘Campingeigenaren of boeren bijvoorbeeld, kunnen zo de verspreiding van de rups op hun erf beheersen’, aldus Hellingman. In de openbare ruimte kunnen gemeenteambtenaren of ongediertebestrijders met een wapenvergunning de strijd met de rups aangaan.||https://www.volkskrant.nl/nieuws-achtergrond/met-paintballkogels-de-eikenprocessierups-te-lijf-veel-diervriendelijker-dan-verbranden~b7456320/
2022-08-26||WK moet duidelijk maken waar volleyballers staan: ‘Individueel hebben we genoeg klasse en ervaring’||Nee. Henk-Jan Held zegt het eerst heel resoluut. Dan begint hij even te twijfelen, maar hij trekt vervolgens toch weer dezelfde conclusie. ‘Het is moeilijk te vergelijken natuurlijk’, zegt de olympisch kampioen van 1996. ‘Maar nee, met het niveau uit mijn toptijd zou ik nu niet mee kunnen komen.’ De oud-international (54) is assistent-trainer van het team dat zaterdag tegen Egypte begint aan het WK. In zijn tijd als speler maakte Nederland altijd kans op de titel en was er natuurlijk dat magische goud op de Spelen van Atlanta in 1996. Zo ver is de huidige lichting niet, al komt na magere jaren de wereldtop wel weer in zicht. ‘Maar het volleybal is erg veranderd’, zegt Held. Daarom denkt hij dat zijn oude ik nu geen international zou zijn. ‘Het gaat allemaal veel sneller, hoger, harder. Het is een spectaculair spelletje geworden.’ Het Nederlands team heeft bovendien de weg naar boven weer gevonden. Bij het vorige WK in 2018 werd een verrassende achtste plek gehaald. Het was de eerste keer na drie toernooien afwezigheid dat de volleyballers mee mochten doen. Op dit moment staat Nederland dertiende op de wereldranglijst. ‘Er zit zeker nog rek in’, verzekert Held, die in 2019 assistent werd naast de Italiaanse bondscoach Roberto Piazza. ‘Maar hoe hoger je komt, hoe moeilijker het wordt om een volgende stap te zetten.’ Op dit WK zal een evenaring van de achtste plek een hele klus worden, want Nederland trof het niet met de groep. Van Egypte moet Nederland normaal gesproken winnen. Aan Argentinië (7de op de wereldranglijst, brons op de Spelen in Tokio) en Iran (8ste op de wereldranglijst) krijgen de volleyballers een zware dobber. Al werden die twee landen recent nog verslagen in de Volleybal Nations League, een jaarlijkse competitie van de zestien beste landen van de wereld. ‘Als het allemaal loopt, kunnen we gewoon heel goed spelen’, zegt Held over de kansen op het WK, dat vanwege de oorlog in Oekraïne is verplaatst van Rusland naar Polen en Slovenië. ‘Het probleem is dat we dat lang niet altijd allemaal tegelijk hebben, al worden we de laatste tijd wel steeds constanter.’ Dat is ook nodig om het volgende doel te bereiken: eindelijk weer meedoen aan de Olympische Spelen. In 2004 gebeurde dat voor het laatst, twintig jaar later moet het er straks in Parijs weer van komen. Plaatsing kan via kwalificatietoernooien of door een hoge plek op de lijst van de wereldvolleybalbond FIVB. Een twaalfde, liefst elfde plek zou voldoende moeten zijn. ‘De Spelen zijn onze grote drijfveer’, zegt Held. Van de veertienkoppige WK-selectie speelt er maar een bij een Nederlandse club, de anderen volleyballen in het buitenland. In landen als Polen, Duitsland, Frankrijk en Italië zijn de competities veel sterker. Diagonaalspeler Nimir Abdelaziz groeide er uit tot een wereldtopper. ‘Hij is de beste speler die we hebben’, zegt Held. ‘Als hij een slechte dag heeft, dan wordt het er zeker niet makkelijker op. Maar volleybal is wel een teamsport bij uitstek. Jongens als Maarten van Garderen, Thijs ter Horst en Gijs Jorna hebben veel ervaring. Dat zijn misschien iets minder opvallende spelers, maar ze vormen wel een goeie basis waar we het hele team op kunnen bouwen.’ Held bleef zelf na zijn actieve carrière als speler hangen in Italië, nam zelfs de Italiaanse nationaliteit aan. Hij woont in Reggio Emilia, maar is vanwege het volleybal vaak in Nederland te vinden. Komend seizoen zal hij ook de staf adviseren van SSS, zijn oude club in Barneveld. ‘Het is een ander spelletje dan wij in 1996 speelden’, zegt hij. ‘Veel fysieker vooral, de spelers zijn veel sterker geworden.’ Een van de grootste verschillen is het belang van een snoeiharde service. ‘In mijn tijd had je ook wel spelers die een sprongservice deden, maar die ging lang niet zo hard. Nu zitten ze ver over 100 kilometer per uur.’ Het gevolg is dat de passing minder nauwkeurig wordt, spelers zijn al blij dat ze bal binnen kunnen houden. Daardoor krijg je weer meer hoge ballen aan de buitenkant, waarbij aanvallers altijd een twee- of driemansblok tegenover zich weten. ‘Maar de trend van tegenwoordig is dat er dan zachtjes tegen het blok wordt gespeeld’, legt Held uit. Zo kunnen teams de bal weer opvangen en een nieuwe aanval opzetten. ‘Net zo lang tot je een goeie bal hebt, dat zijn wel mooie dingen. Eigenlijk vind ik het volleybal wel mooier geworden.’ Polen (eerste op de wereldranglijst), Frankrijk (tweede) en Amerika (vijfde) tipt hij als favorieten. ‘En misschien nummer vier Brazilië, maar die zijn dit jaar niet zo in vorm. Het is vooral zo dat niemand zich een slechte dag kan permitteren. Wij kunnen ook winnen van Polen, dat is zeker niet onmogelijk. Individueel hebben we genoeg klasse en ervaring. Het gebeurt alleen nog net iets te weinig dat alles op het juiste moment precies samenvalt.’||https://www.volkskrant.nl/sport/wk-moet-duidelijk-maken-waar-volleyballers-staan-individueel-hebben-we-genoeg-klasse-en-ervaring~b7cd593d/
2022-08-26||Krachtige vrouwen zijn structureel uit de geschiedenis geëlimineerd. In het boek Femina worden ze teruggeplaatst||Ook voor Janina Ramirez (1980) is het zomer, en daarom is ze onderweg in een camperbusje, dwars door het noorden van Groot-Brittannië. Dit is land dat ooit werd veroverd door de Vikingen: een volk dat heus niet alleen bestond uit woeste, baardige en ongeciviliseerde mannen, maar ook uit vrouwen die soms opmerkelijk veel macht en aanzien hadden, die met een soort schaakspel konden worden begraven als verwijzing naar hun uitzonderlijke militair-strategische inzicht, en die bijvoorbeeld het merendeel van de handel voor hun rekening namen. Straks zal Ramirez, die cultuurhistoricus, onderzoeker aan de Universiteit van Oxford en documentairemaker is, verder reizen naar het eiland Skye en misschien zelfs naar Lewis, door barre stenige landschappen. Zo volgt ze het spoor van Unn de Diepzinnige, een vrouw die met haar bemanning ooit als een van de eersten IJsland koloniseerde – en tevens een van de vrouwen die Ramirez beschrijft in het haar nieuwe boek, Femina. ‘Een nieuwe geschiedenis van de Middeleeuwen, door de vrouwen die daaruit zijn geschrapt’, luidt de ondertitel van het boek. In het Verenigd Koninkrijk is het een groot succes: al weken staat het in The Sunday Times Bestsellers List. Ook de recensies zijn enthousiast. Niet zozeer vanwege Ramirez’ wat houterige schrijfstijl, wel vanwege de verrassende versie van de geschiedenis die ze haar lezers voorzet. De titel van het boek verwijst naar de aanduiding die Ramirez dikwijls tegenkwam wanneer ze door catalogi van middeleeuwse boeken bladerde. Het verwees naar teksten die door een vrouw waren geschreven, en die dus minder de moeite van het bewaren waard werden geacht. Net als geschriften over ‘hekserij’ of ‘ketterij’ verdwenen ze uit de bibliotheken. Nu tracht Ramirez de krachtige vrouwen uit de Middeleeuwen opnieuw tot leven te wekken, in een reis die kriskras door Europa voert. ‘Ik ben me de laatste vijf tot tien jaar steeds meer zorgen gaan maken over mensen die lang uitgesloten zijn en nu proberen hun stem te laten horen. Er zijn zulke belangrijke bewegingen geweest: #MeToo, #BlackLivesMatter, Trans Rights. Mijn gevoel was: ik kan me niet afzijdig houden. Dus wilde ik laten zien hoe we op een andere manier kunnen schrijven over geschiedenis. ‘Tien jaar geleden had ik dit boek niet kunnen maken. Ik had er niet het podium voor gekregen, maar ik had ook het gereedschap niet gehad, de wetenschap en technologie. Archeologen doen voortdurend nieuwe vondsten en die kunnen we nu nauwkeuriger onderzoeken dan ooit. We kunnen niet alleen kijken naar gespen, kralen of juwelen, maar ook naar de botten, en zien of die botten van vrouwen zijn. We kunnen dna-analyses doen. En we hebben via internet toegang tot veel archieven. Door dat alles krijgen we nu een kans om recht te zetten wat fout is gegaan. ‘Het gaat allemaal zo snel! Nog maar twee jaar geleden, bijvoorbeeld, werd er een artikel gepubliceerd over de raciale diversiteit van Londen in de 14de eeuw. Uit dna-analyse bleek dat het middeleeuwse Londen etnisch haast net zo divers was als het nu is. Ik dacht: als ik voorheen mijn ogen had gesloten en dacht aan het middeleeuwse Londen, dan zou ik me niet een stad hebben ingebeeld vol mensen van verschillende kleuren. Zelfs mijn eigen denkbeelden zijn veranderd door het schrijven van dit boek.’ De manier waarop we de Middeleeuwen zien, betoogt Ramirez, is sterk gekleurd door de eeuwen die erna kwamen. Uit Femina: ‘Toen er soldaten nodig waren, bereid om te sterven voor koning en vaderland, gaf de historicus hun helden en krijgers. Toen de samenleving de voorkeur gaf aan mannelijke dominantie en vrouwelijke onderdanigheid, zorgde de historicus voor een op mannen georiënteerde geschiedenis.’ ‘Toen ik dit boek begon te schrijven, dacht ik van wel. Maar naarmate mijn onderzoek vorderde, zag ik: er is ook heel wat per ongeluk verloren gegaan. ‘Toch is er soms ook echt sprake van herschrijving van de geschiedenis met een propagandistisch doel. Neem bijvoorbeeld Aethelfled, een 10de-eeuwse Engelse koningin. Haar broer en opvolger probeerde de annalen te veranderen door haar naam uit documenten te verwijderen. Toch was ze door haar diplomatieke vaardigheden heel belangrijk voor de vorming van het huidige Groot-Brittannië.’ ‘Ja, dat denk ik wel. Er was geen gelijkheid, maar vrouwvriendelijk was het wel. We denken misschien dat middeleeuwse vrouwen leefden ten tijde van heksenvervolgingen, maar dat is iets van later, van de 16de en 17de eeuw. In de Middeleeuwen zijn er juist mystieke, seculiere vrouwen, zoals de in mijn boek vermelde Margery Kempe, die een groep mannen en vrouwen om hen heen hadden die zeiden: ze zijn onafhankelijk, ze zijn anders, ze zijn interessant.’ ‘Als je kijkt naar Germaanse religies, dan draait het om een mannelijke elite van strijders. De Romeinen kennen een godenwereld waar de mannelijke goden de vrouwelijke domineren. Maar in de christelijke kerk telt ieder individu. En er zijn personages zoals Maria: zij is haast machtiger dan Jezus, omdat ze de moeder van God is. ‘Het christendom begint als een cult, als een religie aan de rafelranden. Christenen dagen de staatsgodsdienst uit. De staat dus, die vrouwen uitsluit en in een onderdanige positie houdt, zonder stemrecht, zonder macht, zowel in Rome als in het Noord-Engeland van de 7de eeuw. Waarom zou je dan niet kiezen voor dat onafhankelijke, alternatieve pad? ‘Ook het kloosterleven biedt vrouwen kansen. Ineens konden ze zich afkeren van de opvoeding van de kinderen, van de huiselijke sfeer, en zichzelf onderdompelen in cultuur, in intellectuele uitdagingen, in gebed, in een omgeving van vrouwen die elkaar aanmoedigen. Ze hoefden alleen hun erfenis maar af te staan, en dan maakten ze deel uit van een internationale organisatie, waarin ze leiding konden geven en invloed konden hebben in de hele westerse wereld.’ ‘Dat was echt een grootse gebeurtenis. Het nieuws ging viraal op een manier die ik bij een ontdekking uit de Middeleeuwen nog nooit had gezien. Veel mensen zeiden: nee, nee, dit kan niet, vrouwen kunnen veel, maar ze kunnen niet vechten zoals mannen. ‘Ik dacht: kijk aan, dit is het laatste taboe. De fysieke kracht van vrouwen. Terwijl: als je kijkt naar oorlogsgebieden, naar wat vrouwen moeten doen als de omstandigheden hen ertoe dwingen, dan kunnen ze net zo vechten als mannen. Dat gold ook voor de Vikingen, die leefden onder extreme omstandigheden, in de Scandinavische kou. Als je een dorp hebt met tien inwoners, dan telt iedereen, dan moet iedereen meedoen. ‘En toch bleek dit in de 21ste eeuw een taboe. Zozeer zelfs dat de wetenschappers zich moesten schuilhouden, vanwege de bedreigingen en de kritiek die ze kregen.’ ‘In haar tijd werd ze al bewonderd, door pausen, bisschoppen, door keizer Frederik Barbarossa. En in de acht eeuwen erna zijn er altijd bewonderaars gebleven. Doordat ze zo briljant was, denk ik. Ze heeft ontzettend veel geschreven, en ze sprong heel gemakkelijk van het ene naar het andere genre. Profetische teksten, poëzie, natuurhistorie, astrologie, brieven – en steeds weet ze een andere, passende toon aan te slaan. Als schrijver kan ik daar jaloers op zijn.’ ‘Deze afbeelding moest het zijn, vanaf het begin. De illustraties in de werken van Hildegard zijn nergens mee te vergelijken. Waarschijnlijk had ze migraine: het zilver en goud in de afbeeldingen doet denken aan de aura die mensen kunnen zien tijdens een migraine-aanval. ‘Hildegard is een non, maar ze schrijft niet iets puur theologisch, ze beperkt zich niet tot de standaardversies van hoe de hemel of de hel eruitziet. Ze creëert iets heel nieuws, onafhankelijk en radicaal. ‘Ik denk ook dat ze deze afbeelding opzettelijk heeft laten lijken op de geslachtsdelen van een vrouw. Iedereen die ik het laat zien zegt: ja, het is een vagina. Mijn uitgever zag het, en de uitgever in de VS ook, en daarom mag het daar niet op het omslag.’ ‘Ja, het is te controversieel. In 2022. Krankzinnig toch?’ ‘Het laat zien dat we het christendom van nu niet op het christendom van vroeger kunnen projecteren. Destijds lazen pausen en bisschoppen en allerlei geestelijken Hildegards teksten, en die hadden er geen probleem mee.’ ‘Er bestaat een geweldig citaat, namelijk dat geschiedenis is voor nationalisten wat een opiumteler is voor een heroïneverslaafde. Wij historici zijn de drijvende kracht achter de machthebbers, we geven hun het bewijs, de data. En dus is het mijn verantwoordelijkheid bewijzen aan te voeren die weerspiegelen hoe ik het heden en de toekomst wil zien, namelijk: inclusief en divers. ‘Vaak heb ik het gevoel dat we ideologisch aan een pendule hangen die de ene kant en de andere kant op kan zwaaien. Ik wil uiteraard graag dat we in de richting van inclusie en progressiviteit en diversiteit gaan. Hopelijk geeft mijn boek het debat een duwtje in de goede richting.’ ‘Wat mij betreft is dit boek en soort mal die je op alle tijden kunt leggen. Ook bijvoorbeeld op het Nederland uit de Gouden Eeuw. Ik zeg: neem de handschoen op, ga naar het plaatselijke museum, naar de kerk, naar de dichtstbijzijnde archeologische opgraving, en kijk er op je eigen manier naar. Naar wie ben je op zoek? In wie ben je geïnteresseerd? Je oudtante, die ooit in jouw huis woonde? Iemand die je ooit tegenkwam in een voetnoot van een boek? We kunnen allemaal helpen bij het tot leven wekken van het verleden, want het verleden is even rijk als onze wereld van vandaag.’||https://www.volkskrant.nl/columns-opinie/krachtige-vrouwen-zijn-structureel-uit-de-geschiedenis-geelimineerd-in-het-boek-femina-worden-ze-teruggeplaatst~b72e7569/
2022-08-26||Transgenderwet: modieus, slecht geïnformeerd, aangestuurd door actiegroepen||Voor de eerste Kamerweek staat de omstreden transgenderwet op de rol, na veel uitstel. In de stukken heet de wet ‘wijziging van geslacht in de geboorteakte’. Het klinkt administratief en dat is ook de bedoeling. Vanaf 16 jaar kun je naar het stadhuis om je geslachtswijziging te melden. Daarvoor hoef je niet langer, zoals nu, een deskundig advies in te winnen. Dat is het enige verschil met de huidige wet, onderstreepte de minister (toen nog Sander Dekker) in de Memorie van Toelichting. De deskundigenverklaring werd beleefd als bevoogding. Vandaar dat ook de ambtenaar van de burgerlijke stand geen vraag meer mag stellen. De minister staat helemaal achter deze ogenschijnlijk bescheiden aanpassing. Zo onschuldig is het niet. Voorheen stelde de terzake kundige arts of psycholoog vast of de verstrekkende beslissing om van geslacht te veranderen was doordacht en doorleefd. Voortaan is het: eigen gevoelens eerst. Alleen ik kan bepalen welk geslacht bij mij hoort, met de warme instemming van het College voor de Mensenrechten. Onlangs oordeelde dat deftige gezelschap, met verwijzing naar ‘het recht op gender-expressie’ dat een transvrouw met mannelijke geslachtsdelen gelijk had, en dat een sportclub haar onrechtmatig uit de vrouwenkleedkamer had weggestuurd. Het oordeel was helemaal in lijn met de gebruikelijke, thatcheriaanse redeneertrant van het College: there is no such thing as society, er zijn alleen individuele mensenrechten. Nu al kan elke man zich in de vrouwenkleedkamer melden met de mededeling dat hij vrouw is. D66-Kamerlid Lisa van Ginneken, zelf trans, zei in deze krant dat ze heus begrijpt dat dit voor vrouwen ‘superongemakkelijk’ is, maar geen reden kan zijn om mensen in hun rechten te beknotten. Haar oplossing is ‘dat je in gesprek gaat’. In zijn algemeenheid gaan voor elke zweem van grensoverschrijdend gedrag de alarmbellen af en de krantenkolommen open. Maar ineens moeten we in gesprek – biologische feiten bestaan immers niet, alleen gevoelens. En die mag je geen strobreed in de weg leggen. De minister verwachtte geen problemen met de nieuwe wet, en vond dat we het juridisch geslacht los moeten zien van een eventuele medische behandeling. Ook van mij mag iedereen zalig worden zoals hij wil, maar anders dan de minister houd ik mijn ogen niet in mijn zak. Twintig jaar geleden was er een handjevol jongeren, vooral jongens, die zich bij de transgenderkliniek van de VU meldde voor een hormoonbehandeling en een operatie. Nu zijn het vooral meisjes die jongens willen worden en draaien er inmiddels drie klinieken, die de vraag bij lange na niet aankunnen. Het aantal inschrijvingen voor hulp is dit jaar gestegen tot bijna 8.000, waaronder 2.500 afkomstig zijn van jongeren onder de 18. Een paar weken geleden zei emeritus hoogleraar Liesbeth Woertman daarover in het Volkskrant Magazine verstandige dingen. Puberende meisjes die het gevoel hebben er niet bij te horen, vinden op de sociale media de oplossing voor hun tobberijen: geslachtsverandering. Reden voor terughoudendheid, zeker als het gaat om radicale medische ingrepen. Maar dat is beslist niet de bedoeling van de transbeweging, en daar komt de aap uit de mouw van de weerzin tegen de bemoeienis van deskundigen. Het recht op genderexpressie betekent niet alleen dat er geen vragen mogen worden gesteld bij de burgerlijke stand. Ook de professionele diagnose voordat de kliniek begint met puberteitsblokkers en zogenoemde cross-seksehormonen is uit den boze. De belangengroep Transvisie, gesubsidieerd en gesprekspartner van zorgverleners en -verzekeraars, bepleit op de eigen site dat kinderen alvast kunnen beginnen met puberteitsremmers, nog voordat er in de genderpoli een diagnose is gesteld. Eigen gevoelens eerst immers, daar moet ook de artsenij voor wijken. Wat dit postmoderne denkraam teweegbrengt, bleek toen ik eind mei mocht aanschuiven bij een forum over de nieuwe transgenderwet georganiseerd door de denktank van de SGP. Aan het gesprek deed ook professor Martin den Heijer mee, hormoonarts verbonden aan de VU-genderkliniek, dé kliniek in Nederland en een voorbeeld in Europa waar men spreekt van de ‘Dutch approach’. Ik vroeg hem of het ziekenhuis weleens nee zei tegen jongeren die zich aanmeldden voor een geslachtsverandering. Er kwam een omstandig betoog met veel mededogen maar geen antwoord op mijn vraag. En ik vroeg hem nog een keer, zeggen jullie weleens nee? De onduidelijkheid bleef en toen moest ik de trein halen. Het is de belangrijkste vraag die de nieuwe wet oproept. Als een kind zich op zijn 16de bij de burgerlijke stand heeft vervoegd voor een ander geslacht, wie durft het daarna nog te weerspreken om de daad bij het administratieve woord te voegen? De overheid in elk geval niet. Minister Kuipers antwoordde voor de vakantie op Kamervragen na zorgelijke berichten over de hausse aan kinderen die vinden dat zij leven in een verkeerd lichaam, dat het niet aangaat ‘om terughoudend te zijn in het serieus nemen, en daarna accepteren, van de genderidentiteit van kinderen’. Terwijl Nederland nog druk is met de ontvoogding, neemt Europa een andere afslag. Eind juli werd Tavistock, dé genderkliniek in Engeland, gesloten, op bevel van de National Health Service (NHS), na een rechtszaak en een vernietigend rapport over het gemak waarmee behandelingen werden ingezet, ook bij jonge kinderen. De kliniek zei te werken op basis van de fameuze Dutch approach. In Finland wordt hormoonmedicatie voor jongeren onder de 25 ontmoedigd, in Zweden worden onder de 18 geen puberteitsblokkers verstrekt. In Nederland krijgen we een nieuwe transgenderwet op grond van gebrekkige informatie, op kompas van actiegroepen en een modieuze moraal. Een slechte wet.||https://www.volkskrant.nl/nieuws-achtergrond/transgenderwet-modieus-slecht-geinformeerd-aangestuurd-door-actiegroepen~b9a0caa9/
2022-08-26||Voor een fascist is Nederland een land vol potentie||Als ik een Nederlandse fascist was, zou ik nu mijn zegeningen tellen. De omstandigheden zijn gunstig: oorlog, een wereldorde op drift, een energiecrisis, toenemende armoede, politieke versplintering, diepe maatschappelijke kloven, een klimaatcrisis die het leven op z’n kop zet en slepend bestuurlijk onvermogen. En ook nog eens internationaal de wind in de rug. In de belangrijkste democratie ter wereld, de VS, wankelt het bestel. Dichterbij, in Italië, staat een partij op winst die zelfs van de oerfascisten afstamt. Tevreden zou ik mijn laatste cadeautje koesteren: een opvang die zo slecht is geregeld dat honderden asielzoekers buiten bivakkeren. En een verhouding tussen Rijk en gemeenten die zo verziekt is dat Den Haag met dwang een locatie aanwijst. Wat een prachtige beelden als je wilt doen geloven dat wij als volk worden overlopen en zelfs vervangen. Maar is het voor een fascist niet verdrietig dat Forum in brokken uiteen is gevallen en is weggezakt in peilingen? Ja en nee. Zoals De Groene Amsterdammer onlangs liet zien: Forum is niet zozeer verdwenen als verschoven. Buiten de politiek – live en vooral online – is de beweging actiever dan ooit. En juist dat is eng. Kopstukken zeggen hardop dat de democratische weg doodloopt. ‘Democratie is geen systeem om verandering te bewerkstelligen maar om macht te legitimeren’, aldus Thierry Baudet in een recent interview. Heel soms, aldus Baudet, lukt het een ‘uitzonderlijk leider’ zoals Donald Trump om aan de macht te komen, maar die wordt dan ‘geïsoleerd’ door de ‘deep state’ of als hij niet oppast vermoord. Omdat je volgens Kamerlid Gideon van Meijeren nergens komt via het politieke systeem, brengt hij liever ‘maatschappelijke verandering’ teweeg. Om pragmatische redenen kan ‘keihard militant verzet’ vooralsnog beter geweldloos zijn: ‘Met geweld spelen we onze tegenstanders in de kaart.’ Maar hij loopt op geweld wel vooruit, want ‘het geweldsmonopolie voor de staat moet er niet toe leiden dat die staat niets te vrezen heeft’. Zou het bijvoorbeeld komen tot onteigening van boerderijen om stikstofuitstoot te verminderen, dan hebben we te maken met ‘een tirannieke overheid die moet vallen’ en ‘moeten burgers zich verdedigen’. De Nationaal Coördinator Terrorismebestrijding en Veiligheid ziet dat sommige Nederlanders zich vanwege dit type ‘anti-overheidsextremisme’ onafhankelijk verklaren van de overheid en acht met name een aanslag op een minister of andere vertegenwoordiger van de rechtsorde voorstelbaar. Forum-politici weten heus waar ze op inspelen wanneer ze het over een ‘regime’ hebben of ‘tribunalen’ in het vooruitzicht stellen. Dat fanatici geweld als optie gaan zien, is ook niet vreemd wanneer hen wordt ingeprent dat de overheid niet legitiem is en democratie zinloos, terwijl de dreiging existentieel zou zijn. Het verhaal is immers dat we heimelijk ondergeschikt worden gemaakt aan een ‘wereldregering’ met ‘globalistische’ plannen. Baudet verspreidt inmiddels expliciet de mythe dat Joden en Israël daarin een centrale rol hebben. De enige hoop ziet hij in internationale samenwerking met geestverwanten – die inderdaad steeds meer van de grond lijkt te komen – en in Poetin, volgens hem ‘een grote held en een strijder voor de westerse samenleving’. De pas aangestelde directeur van de internationale tak van Forum is een erkend pion van het Kremlin. Intussen wordt bij borrels en op zomerkampen gewerkt aan jong kader. En in Almere gaat volgens de partij binnenkort een eerste Forum-school open. Het zou om een kleine privéschool gaan, maar het traject om gesubsidieerde scholen op te zetten loopt. Reden te over dus om een verdere opmars van extreem-rechts te voorkomen. Maar naar urgentie is het speuren. Laat staan naar een robuuste aanpak. Die zou moeten beginnen met de erkenning van het gevaar. Al die maatschappelijke seinen die op rood staan, de trend van radicalisering die al twintig jaar doorzet en een electoraat ter waarde van tientallen zetels dat inmiddels geen vertrouwen in de overheid meer heeft. Op zijn minst zou de defensie juridisch op orde moeten worden gebracht. Je ziet dus aankomen dat Forum – en anders doet een ander het – de vrijheid van onderwijs gaat misbruiken. Zoals Ongehoord Nederland het pluriforme omroepbestel misbruikt om de rechtsorde van binnenuit uit te hollen. Dus waar blijven de hogere drempels tegen ondemocratische krachten? In politiek en bestuur zou het wegnemen van de voedingsbodem leidend moeten zijn. Zoiets simpels als het regelen van goede noodopvang kan helpen. Maar ook iets ingewikkelders, voorkomen dat miljoenen komende winter financieel knock-out worden geslagen door energieprijzen, is nodig om de samenleving te stabiliseren. En uiteindelijk zijn geloofwaardige spelers nodig die burgers van buiten de orde een weg terug bieden. Zo iemand kán misschien Caroline van der Plas van BBB zijn. Hoogopgeleide progressieven ergeren zich aan haar lobbyisme, opportunisme, conservatisme en verzet tegen de wetenschappelijke consensus. Maar ze veroordeelt geweld, wijst het ergste complotdenken van de hand en maakt bezwaar tegen een etnisch gedefinieerd Nederlanderschap. Het dilemma zie ik ook: waar gaat meeveren over in legitimeren of versterken? Toch, omdat zij enig krediet heeft onder kiezers die voor partijen van GroenLinks tot VVD onbereikbaar zijn geworden, zou ze weleens belangrijker voor ons allemaal kunnen zijn dan sommigen prettig vinden.||https://www.volkskrant.nl/columns-opinie/voor-een-fascist-is-nederland-een-land-vol-potentie~bd08841a/
2022-08-26||Gestage opmars atoomenergie – zelfs Japan denkt weer na over extra kerncentrales||Nucleaire energie is bezig met een opmars. Niet alleen wordt er nu al meer kernenergie opgewekt, diverse landen – waaronder Japan – hebben plannen om de productie van kernenergie nog verder op te voeren. De opwekking van atoomenergie kwam in 2021 op het hoogste niveau uit in twintig jaar. De 440 centrales in 32 landen leverden 2.736 terawattuur op, goed voor circa 5 procent van het wereldwijde energieverbruik. De komende jaren zal de opwekking van kernenergie toenemen, aangezien 15 landen plannen hebben om samen zeker 53 kerncentrales te bouwen. Door deze uitbreiding stijgt de opwekking van atoomenergie met 26 procent tussen 2020 en 2050, stelt het Internationaal Energie Agentschap. Deze uitbreiding valt echter in het niet bij de verwachte groei aan duurzame energie. In 2021 werd er al meer energie opgewekt met zonnepanelen en windmolens dan met kernreactoren. Hetzelfde geldt overigens voor waterkracht. De uitbreiding van het aantal kerncentrales vindt vooral in Azië plaats. China heeft de meeste plannen en wil zeker 20 centrales bouwen. India heeft 7 nieuwe centrales gepland. Na de ramp in Fukushima was Japan tien jaar lang terughoudend met kernenergie, maar het land kondigde deze week aan enkele centrales weer in gebruik te nemen en na te denken over nieuwe centrales. Ook Turkije, Zuid-Korea, Iran en de Verenigde Arabische Emiraten willen nieuwe kerncentrales. In Europa hebben Slowakije en Frankrijk kerncentrales in aanbouw en zijn er vergaande plannen in het Verenigd Koninkrijk. Ook Nederland denkt na over de bouw van nieuwe atoomcentrales. In Europa gaat de discussie als gevolg de gascrisis vooral over het langer openhouden van oude centrales. Duitsland houdt drie centrales mogelijk langer in bedrijf. De Belgische regering kan de voorgenomen sluiting van de kerncentrale van Doel per 1 januari 2023 nog terugdraaien.||https://www.volkskrant.nl/nieuws-achtergrond/gestage-opmars-atoomenergie-zelfs-japan-denkt-weer-na-over-extra-kerncentrales~b36c5c88/
2022-08-26||De Betrouwbare Mannetjes weten wel hoe je zoiets aanpakt||1. Situatie zelf gaan bekijken. Eventueel koningin Máxima meenemen. 2. Artsen zonder Grenzen bedanken, laten weten dat je zelf heus zorg en medicijnen kan regelen. 3. Alle mensen die buiten slapen onderbrengen in o.a. Apeldoorn. 4. Zorgen dat vrouwen en kinderen een eigen, veilige opvangplek hebben. 5. Mobiele douches aankondigen. Extra bedden toezeggen. Grote tenten. 6. Hopen dat het droog blijft. 7. Extra schoonmaakdiensten zoeken om de plees schoon te maken. 8. Lowlands-directeur toch eens vragen hoe je dat doet, binnen een week een keurig functionerende middelgrote gemeente uit de grond stampen. 9. Kritiek op gevoerd beleid negeren. Zo min mogelijk op tv komen. 10. Hopen dat Gert-Jan Segers zoiets zegt als dat de situatie in Ter Apel hem ‘als mens’ zeer diep raakt, en dat dit niet is wat je van een mooi, rijk land als het onze mag verwachten, maar dat dit tegelijkertijd niet het moment is om elkaar de maat te nemen maar juist een tijd zou moeten waarin we naast elkaar staan. 11. Grote steden dwingen meer vluchtelingen op te nemen. 12. Misschien sowieso eens af van het ridicule gegeven dat iedereen eerst naar Ter Apel moet? 13. Inwoners van Ter Apel spreken. Zeggen dat het anders had gemoeten en vanaf nu anders zal gaan. 14. Hopen dat het verder overwaait. 15. Als het niet overwaait: de situatie in Ter Apel in een live-tv-toespraak tot Nationale Crisis bestempelen en onderstrepen dat het onze collectieve plicht is om mensen die hulp nodig hebben te helpen. 16. Proberen aan de kiezers uit te leggen dat we nou eenmaal gebonden zijn aan internationale verdragen en niet alle vluchtelingen buiten kunnen houden hoewel je dat heel misschien beloofd had. Kleinere gemeenten dwingen hun verantwoordelijkheid te nemen. 17. Hopen dat de kiezers niet heel boos reageren. 18. Op twitter kijken of er een beetje draagvlak is. 19. Er achter komen dat er op twitter echt heel weinig draagvlak is. 20. Twijfelen over 1 t/m 19. Heroverwegen. Zeker omdat ’s avonds bij Op1 iemand uit een dorp namens een of andere branchevereniging ook zegt dat er gewoon geen draagvlak is. 21. Langstzittende premier ooit zijn. Ook van genieten. 22. Hopen dat het geen superstrenge winter wordt. 23. Hopen dat er geen nieuwe corona-uitbraak komt. Of juist wel? 24. Wachten tot Gert-Jan Segers nog een keer ergens laat weten dat het een wrange situatie is, en dat hij die met lede ogen aanziet. Maar dat er tegelijkertijd verantwoordelijkheid genomen moet worden en dat compassie en medemenselijkheid daarbij leidend moeten zijn. Of zoiets. 25. In de tussentijd super hopen dat er geen (heel kleine) kindjes meer doodgaan. 26. Hopen dat D66 niet opeens wel principieel gaat lopen doen. 27. Caroline van der Plas weer bij Op1 zien zitten naast die buschauffeur-achtige politiek journalist die er bijna elke dag zit. 28. Max Verstappen op twitter feliciteren met zijn winst. Zeggen dat heel Nederland trots op hem is. 29. Zou leuk zijn als het ergens de komende weken toch ook nog even over de misstanden bij Talpa kan gaan. 30. Lijstje maken van mensen die, naast Johan Derksen en Marcel van Roosmalen, nog meer ‘Zjon de Mol’ zeggen. 31. Benadrukken dat PSV met dit spel ook niks in de Champions League te zoeken had. 32. Niettemin steeds meer boze mensen in Neurenberg-achtige bijeenkomsten met omgekeerde vlaggen zien lopen. 33. Toch maar weer opvang in de regio Ter Apel? 34. Correlatie tussen middelbare mannen die korte (al dan niet afgeknipte) spijkerbroeken dragen en omgekeerde vlaggen laten onderzoeken? 35. Hopen dat de buitenlandse pers niet massaal ontdekt hoe kut wij de zaken hier voor elkaar hebben. 36. Proberen ingelaste debat n.a.v. door buitenlandse pers geconstateerde nieuwe misstanden uit te stellen. 37. Sophie Hermans vragen of ze in debat kritiek op vluchtelingenaanpak erg persoonlijk aan wil trekken. 38. Hopen dat de oppositie er weer geen hol van bakt. 39. Wachten op Gert-Jan Segers die zegt dat hij de situatie in de afgelopen weken diep op zich in heeft laten werken, juist omdat het in de kern gaat over alles waar de ChristenUnie en hij als mens en als vader voor staan, en dat het die wezenlijke vraag is die noopt tot bezinnibladiebladie. 40. Debat doorkomen door voor te stellen een Remkes-achtige meneer (of misschien juist een mevrouw) aan te stellen om de boel vlot te trekken. 41. Hopen dat het eindelijk een keer gaat regenen en de andere crises in de tussentijd zijn overgewaaid.||https://www.volkskrant.nl/columns-opinie/de-betrouwbare-mannetjes-weten-wel-hoe-je-zoiets-aanpakt~b9d835e1/
2022-08-26||Het heel merkwaardige interview van een chagrijnige PSV’er ||Meteen na de uitschakeling van PSV voor de groepsfase van de Champions League liet Joey Veerman zich woensdag voor de camera van RTL slepen. Dat had hij misschien beter niet kunnen doen, hoewel het een puik staaltje tv opleverde. Veerman toonde zich een beroerde verliezer. De overwinning van Rangers FC – nooit Glasgow Rangers schrijven, dat mag ook al niet meer – was volkomen onverdiend, zijn ploeggenoten hadden de kansen moeten benutten en hij nam de medespeler die in het cruciale duel de beslissende fout had gemaakt, André Ramalho, niet in bescherming. Tot overmaat van ramp zei middenvelder Veerman met een chagrijnig hoofd ook nog dat hij liever op ‘8’ dan op ‘10’ speelt. Een van de twee corpulente mannen die door RTL was opgetrommeld om in Eindhoven het een en ander te duiden, Wesley Sneijder, wond zich hier enorm over op. Het was een heel merkwaardig interview, vond hij, helemaal omdat Veerman tegen Rangers FC geen bal fatsoenlijk naar voren had gepasst. De andere duider, Jan Boskamp, was evenmin te spreken over het interview. Dit kon echt niet. Een dozijn voetbalsites, waaronder Voetbal International, dook onmiddellijk op de kwestie. Wesley Sneijder had gezegd dat Joey Veerman een merkwaardig interview had gegeven. De kop op vi.nl: ‘Sneijder fileert Veerman na ‘heel merkwaardig interview’.’ De keuze van RTL om Veerman te interviewen was niet onverwacht. Hij staat bekend als een speler die zich uitspreekt. Daar zijn er niet veel van. Voortaan kijkt hij waarschijnlijk wel linker uit. Vrijdag zei PSV-trainer Ruud van Nistelrooij dat hij een woordje zou gaan wisselen met Veerman, vanwege het heel merkwaardige interview. Veerman moet dit soort dingen niet tegen de media zeggen, vertelde Van Nistelrooij, tegen dezelfde media. Hoogstzelden zeggen voetballers en trainers iets wat de moeite waard is. Ze wikken en wegen hun woorden, bevreesd voor reacties en heisa in de tent, voetbalsites onder meer. Op een enkeling na, Joey Veerman bijvoorbeeld, zwengelt iedereen de automatische piloot aan, staand voor zo’n naargeestig bord met sponsornamen en strooiend met clichés. Dat veel vragen onbenullig zijn, maakt de zaak er niet beter op. De parodie van het jaar werd deze week gepresenteerd door de VPRO. Op Lowlands maakte Tim den Besten voor muziekplatform 3voor12 een voorbeschouwing op het optreden van Goldband, de Haagse band die dit jaar ongeslagen promoveerde naar de eredivisie van de nederpop en bovenin meedraait. Na de tune van Studio Sport vroeg Den Besten de bandleden, supporters van ADO Den Haag, hoe ze in de wedstrijd zaten. Ze waren gefocust, zeiden ze. De energie zat hoog en de tegenstander was sterk, maar te pakken. Het kwam allemaal langs. In principe kun je alleen maar je best doen. De bal is rond, je probeert altijd een doelpunt meer te scoren dan de tegenstander. In de nabeschouwing vroeg Den Besten aan de mannen wat er door ze heen ging. Toen werd het plotseling serieus, maar dat mocht ook wel, na zo’n optreden. Ik was nog maar nauwelijks uitgelachen toen het tijd was voor het volgende event, de loting voor de groepsfase van de Champions League. Nadat het grote nieuws bekend was geworden – Ajax was gekoppeld aan Liverpool, Napoli en Rangers FC – vroeg de voetbalpers aan trainer Alfred Schreuder wat hij ervan vond. Schreuder vond het een prachtige uitdaging. ‘Voor ons wordt het moeilijk, maar dat geldt ook voor de tegenstanders.’ Schreuder zei dat hij zich verheugt op de uitwedstrijden, maar ook op de thuiswedstrijden, en sprak de hoop uit dat Ajax zal overwinteren in Europa. Oog in oog met de pers staat Schreuder doodsangsten uit. Al zijn woorden haalt hij eerst door de ophefmeter. Die staat overal roodgloeiend. Dit land heeft meer Louis van Gaals nodig, en meer van diens heel merkwaardige interviews.||https://www.volkskrant.nl/sport/het-heel-merkwaardige-interview-van-een-chagrijnige-psv-er~b1c430d4/
2022-08-26||Strafbare feiten worden in Nederland steeds strenger bestraft – dat is onwenselijk en onmenselijk||De afgelopen jaren is ons strafrecht steeds strenger geworden: de voorwaardelijke straf is bij zware misdrijven afgeschaft en tal van straffen – bijvoorbeeld die op wapenbezit, het aanzetten tot haat en het hinderen van hulpverleners – zijn fors verhoogd. De zwaarste straf, levenslang, wordt ook steeds vaker opgelegd. En dan is er nog het nieuwste wapenfeit: in juni stemde de Tweede Kamer in met het verhogen van de maximale straf voor doodslag van 15 naar 25 jaar. Het huidige maximum zou slecht aansluiten bij de maximale tijdelijke straf voor moord, die al eerder van 20 naar 30 jaar was verhoogd. Eenmaal in de gevangenis is het klimaat al even hard. In gelekte memo’s stellen penitentiair medewerkers dat er eigenlijk alleen aandacht is voor het opsluiten van mensen en dat ingezetenen nauwelijks worden voorbereid op hun terugkeer in de samenleving. Opsluiting lijkt met name ontworpen te zijn om schurken te laten lijden. Dit alles verrast wellicht niet, en misschien leest u het zelfs met instemming. Het is toch juist de bedoeling dat criminelen lijden? Dat slechteriken moeten boeten voor hun fouten, is een van onze diepst gevoelde morele intuïties. Delinquenten doen hun medemensen nu eenmaal de ergste dingen aan, zoals moord, doodslag, kindermishandeling, inbraak, oplichting en afpersing. Als je denkt aan de moorden op de misdaadjournalist Peter R. de Vries, de advocaat Derk Wiersum en het slechts 9 jaar oud geworden jongetje Gino, gaat je bloed vanzelf koken. Toch moet de aanpak van criminaliteit fundamenteel anders: humaner en minder gericht op vergelding. Dat is geen populaire boodschap. Liever luisteren we naar politici die beloven geen genade te hebben met het afschuwelijke geboefte. Liever vallen we over elkaar heen om bikkelharde straffen te eisen als we horen over de laatste schokkende wandaad, die breed wordt uitgemeten in de media. Aandacht vragen voor boeven voelt in 2022 absurd, naïef en van iedere realiteitszin gespeend. Aandacht hoort uit te gaan naar slachtoffers, niet naar daders. Wie die regel overtreedt, heeft de gevestigde orde tegen zich. Het zij zo. Vooruit met de geit. Er zijn eigenlijk maar twee argumenten voor harde straffen: ze zouden de samenleving veiliger maken en ze zouden rechtvaardiger zijn. Het eerste argument kun je gelijk doorstrepen. Het effect van strengere straffen is door wetenschappers overal ter wereld onderzocht, en simpelweg nooit bewezen. De doorsneecrimineel let niet op de strafmaat als hij een delict pleegt. Stel je maar een schurk voor die iemand mishandelt of verkracht. Hij is niet zorgvuldig aan het afwegen welk letsel precies wordt toegebracht, en hoe de hoogte van de straf zou kunnen uitvallen. Integendeel: hij heeft juist moeite om de consequenties van zijn handelingen rustig te doordenken. Een hoger strafmaximum schrikt dus niet snel af. Het is evenmin bewezen dat het langdurig opsluiten van schurken de samenleving veiliger maakt. Jazeker, een opgesloten delinquent kan burgers op straat niet meer aanvliegen, maar ooit keert hij terug. Onze veiligheid hangt dus vooral samen met de recidive: gaat hij wederom de fout in? Juist op dit punt lijken strenge straffen niet te helpen. Hoe langer je vastzit, hoe verder je komt af te staan van de maatschappij. De gemiddelde crimineel voelt zich verstoten en afgeschreven, en gelooft simpelweg niet meer dat er nog een plek voor hem is tussen al die deugdzame, hardwerkende mensen. En dan is de kans groot dat je in oud gedrag vervalt. Nogmaals: dit is allemaal allang bekend. En toch beloven onze bewindslieden telkens weer dat hun nieuwste strafverzwaring het land veiliger gaat maken. Het is een beetje alsof een minister stug volhoudt dat een kolencentrale gaat bijdragen aan het aanpakken van klimaatverandering. Door naar het tweede argument: rechtvaardigheid. Zware straffen zijn zelden ergens goed voor, maar ze kunnen misschien toch terecht zijn. Je kunt straffen om een doel te bereiken, maar ook straffen omdat je vindt dat iemand het gewoon heeft verdiend. Als je buurman zich schuldig maakt aan huiselijk geweld, zou zijn walgelijke gedrag vergolden moeten worden, punt uit. Vergelding is in Nederland populair. Bij de vele recente strafverzwaringen werd hier voortdurend het belang van benadrukt, en op Twitter en in de Tweede Kamer roept men steevast op geen medelijden te tonen met criminelen. Een rechtvaardig land geeft boeven hun verdiende loon. Maar verdienen die boeven dat eigenlijk wel? Het leven van een crimineel is vrijwel altijd tragisch, op manieren die brave burgers zich nauwelijks kunnen voorstellen. Denk aan jongens die op hun 8ste of 9de op de hoek van de straat al drugs dealen, terwijl hun leeftijdsgenoten op het schoolplein vadertje en moedertje spelen. Denk aan kinderen die nooit een vader hebben gehad, maar slechts een verslaafde moeder. Huiselijk geweld, seksueel misbruik, hechtingsproblemen – de levens van criminelen puilen uit van pijn. Die pijn wordt van generatie op generatie doorgegeven. Een kind dat in slechte omstandigheden opgroeit, laat later zijn eigen kinderen vaak ook weer in slechte omstandigheden opgroeien. Een kind krijgt klappen en deelt ze later aan zijn eigen kroost uit. We spreken niet voor niets van een crimineel milieu, dat zowel de samenleving verwondt als de mensen die erin leven. Bovendien hebben delinquenten niet alleen last van een ellendige leefomgeving. Hun brein vertoont ook vaker defecten. Steeds meer onderzoeken zien verbanden tussen hersendisfunctie en crimineel gedrag. Zo legde een studie van de Radboud Universiteit een verband tussen psychopathie, slecht werkende hersenverbindingen en criminaliteit, en stelden onderzoekers van het Amerikaanse Mind Research Network dat criminelen met weinig activiteit in de voorhersenen twee keer zoveel kans maken om opnieuw strafbare feiten te plegen. Uit onderzoek van de Dienst Justitiële Inrichtingen blijkt bovendien dat de hersendisfunctie geregeld eerder is opgelopen, bijvoorbeeld door mishandeling. Deze hersenschade kan ervoor zorgen dat criminelen minder goed plannen, informatie verwerken en strategisch denken. De hersenschade neemt in de gevangenis alleen maar verder toe. Er is steeds meer aandacht voor dergelijke ‘detentieschade’, waarbij onder meer de kwaliteit van de hersenen door het eentonige gevangenisregime vermindert en impulscontrole bijvoorbeeld nog moeilijker wordt. We laten beschadigde mensen dus jarenlang verpieteren in een doodsaaie cel, en verwachten dat ze zich daarna wel kunnen beheersen. Let wel: hersenschade is zelden de enige oorzaak van crimineel gedrag, en evengoed zijn er ook mensen met minder goed functionerende hersenen die geen criminele feiten plegen. Criminaliteit is een complex fenomeen dat wordt beïnvloed door diverse oorzaken – bij de een doet misschien een drugsverslaving de emmer overlopen, terwijl het bij de ander ligt aan een geschiedenis van verwaarlozing. We kunnen meestal niet precies verklaren waarom iemand de grens van het toelaatbare overschrijdt. Maar dat is geen reden om criminelen dan maar flink te laten boeten. Integendeel, er zijn altijd oorzaken voor hun gedrag, ook al kunnen we die niet altijd zien. En er zitten doorgaans trieste verhalen achter, ook al kennen we die verhalen niet precies. We praten tegenwoordig veel over oneerlijk verdeelde privileges. Verontwaardigd wijzen we op de kloof tussen kansrijke mensen die hun genen en opvoeding mee hebben, en kansarme lui bij wie het allemaal tegenzit. Maar we passen die logica zelden toe op de schurk. Hij kiest als het ware simpelweg voor zijn daad en kan om die reden afgeschreven worden. Het moge duidelijk zijn: dat is inconsequent. Juist criminelen hebben vaak bar weinig goede kansen gehad. Dat inzicht zou gevolgen moeten hebben. Als de boef het leed dat hij veroorzaakt werkelijk zelf zou creëren, dan zou ik de respons van vergelding kunnen begrijpen. Maar criminelen zijn net zozeer het product van hun omstandigheden als ieder ander mens. Ze geven in veel gevallen pijn en ellende door die ze eerst zelf hebben ontvangen. Dus verdienen ze het om te lijden? Als we kijken naar de beschikbare wetenschap, moeten we hier op zijn minst sterk aan twijfelen. En dat beslist de zaak. Want als je wilt vergelden, als je andere mensen expres wilt laten lijden, dan heb je daar ijzersterke argumenten voor nodig. Dan moet de wetenschap je verhaal stutten, niet ondermijnen. Dan moet je oordeel boven iedere twijfel verheven zijn. Maar het omgekeerde is waar: hoe meer je leest over de voorgeschiedenis van een crimineel, hoe meer je aarzelt over de gepaste straf. Natuurlijk moet er soms ingegrepen worden. Soms moeten we schurken wel opsluiten, om de samenleving te beschermen en te zorgen dat slachtoffers verder kunnen gaan met hun leven. Maar delinquenten verdienen het niet om te lijden. We zijn allen onschuldig in deze wereld geworpen, en waar de een werd voorbereid op een lucratieve baan bij McKinsey, werd de ander klaargestoomd voor een carrière in de onderwereld. Nu we zoveel meer weten over de levensloop en hersenen van de doorsneecrimineel, is het tijd om afscheid te nemen van vergelding. Gelukkig zijn er genoeg kansen om ons strafrecht te hervormen. Gevangenissen hoeven geen broedplaatsen van ellende te zijn, maar kunnen ingezetenen daadwerkelijk kansen en perspectief bieden. Dat helpt niet alleen de gevangene, maar duwt ook de recidivecijfers naar beneden. Er is steeds meer ervaring met andere vormen van conflictbeslechting, die niet inzetten op vergelding maar juist op verzoening. Het doel van het strafrecht moet herstel zijn – van de samenleving, van het leven van slachtoffers en nabestaanden, en als het kan ook van de dader, die leert om iets beters van zijn leven te maken. Want uiteindelijk moet niet alleen de pijn van slachtoffers worden erkend en recht gedaan, maar ook die van daders. Een oud-gevangenisdirecteur vertelde me dat juist die pijn rehabilitatie dikwijls in de weg zit. Hoe eigenaardig het voor een buitenstaander ook moge klinken: veel gevangenen zijn boos over wat hun is aangedaan, over de ellende die het leven over hen heeft uitgestrooid. Ze willen dat ook hun tragiek gezien wordt. Een samenleving die criminelen op het rechte pad wil brengen, zal daar oog voor moeten hebben. Dat betekent natuurlijk niet dat we ophouden met straffen. Ik bepleit geen ontmanteling van het Openbaar Ministerie of een sanering van het politiekorps. Integendeel, in een rechtsorde moeten ernstige fouten consequenties hebben. Het zal helaas altijd nodig zijn om sommige mensen van de samenleving weg te houden, en pas vrij te laten als dat verantwoord is. Evengoed zal het noodzakelijk blijven om potentiële daders af te schrikken met straf. Maar het is tijd om op te houden met de schijnveiligheid van zware straffen. Alle bombastische taal over hard straffen bedekt een zorgwekkende waarheid: het Nederlandse strafrechtstelsel kraakt aan alle kanten. Vrijwel geen schakel in ons bestel werkt naar behoren. De politie kampt met enorme personeelstekorten en heeft te weinig rechercheurs in dienst, waardoor te weinig zaken worden opgelost. Bijna de helft van de zedenzaken wordt niet of te laat opgepakt. Stel je even voor welk effect die wanprestatie heeft op de recidivecijfers, en op het verwerkingsproces van slachtoffers die moeten accepteren dat van hun leed niet eens werk wordt gemaakt. De rechterlijke macht heeft het al even moeilijk. In Gelderland is er zo’n nijpend tekort aan rechters dat het Openbaar Ministerie onlangs besloot om 1.500 zaken maar niet meer voor de politierechter te brengen. En in een toenemend aantal gevallen doet het OM lichtere zaken zelf af met een ‘strafbeschikking’, die zonder rechterlijke toetsing tot stand komt. Onderzoek van de procureur-generaal van de Hoge Raad, en recenter van de Nationale Ombudsman, wijst uit dat dit de rechtsstaat uitholt: de bewijsvoering van strafbeschikkingen is niet altijd voldoende, en er wordt niet helder gecommuniceerd naar burgers. Het gebeurt zelfs dat mensen nauwelijks doorhebben dat ze een strafbeschikking aan hun broek hebben hangen, niet weten dat ze die bij de rechter hadden kunnen aanvechten, en verbaasd zijn als ze door de beschikking geen werk meer kunnen krijgen. Al deze disfunctie voedt gevoelens van onrust en onveiligheid, die cynisch genoeg worden uitgebuit door politici die wél pleiten voor harde straffen, maar de rechtsorde niet herstellen. Met andere woorden: we draaien rond in een vicieuze cirkel van vergelding. Dus laten we die cirkel doorbreken. Laten we onze humaniteit verbinden met ons gezonde verstand, en welbewust besluiten tot een beter doordacht, ruimer gefinancierd strafrecht, dat mild is waar het kan en streng is waar het moet. Dr. Martin Luther King zei ooit dat duisternis nooit kan worden uitgedreven door duisternis, maar slechts door licht. En dat je haat niet kunt wegnemen met meer haat, maar slechts met liefde. Zijn woorden klinken in ons tijdsgewricht absurd, naïef en van iedere realiteitszin gespeend. Maar als je kijkt naar de feiten van ons strafrecht, had hij gewoon gelijk.||https://www.volkskrant.nl/columns-opinie/strafbare-feiten-worden-in-nederland-steeds-strenger-bestraft-dat-is-onwenselijk-en-onmenselijk~b8350c26/
2022-08-26||De beste muziek van de week: draai de platen van Togo All Stars en Tim Knol lekker hard||‘Ik had Togo All Stars’ nieuwe plaat Fa (Togo All Stars, ★★★★☆, 12 nummers) in eerste instantie een beetje over het hoofd gezien, tot ik naar hun optreden op Lowlands ging. Een halfuur voor het begon stond de hele tent al ramvol. Terecht, want de band is live ontzettend goed. Er zit zo veel ritme in, zo veel vette Afrikaanse funk, jazz en koperblazers. Al die verschillende ritmes, van twaalf bandleden, komen uiteindelijk toch weer bij elkaar terecht, en dan komt er zo’n waanzinnige groove in die muziek. Op zo’n moment hoor je hoe ingenieus het in elkaar zit.’ ‘Dat komt live goed over, maar ook op de plaat zelf, die heel goed opgenomen is. Het groovende gevoel, dat meeslepende, die trance en die trommels – het klinkt heel lekker. Op Sedote Gandji bijvoorbeeld, een echt dansnummer, hoor je een heel knap tegenritme. Dat moet je heel hard draaien. De dynamiek in het geluid is namelijk heel goed: je hoort veel details, donkere bassen, en koper. Hoe harder je het zet, hoe mooier het gaat klinken. Maar ik wil deze plaat vooral bespreken omdat Togo All Stars nog twee weken in Nederland spelen, op de laatste festivals en wat losse concerten. Ga erheen!’ ‘Jazeker. Van Tim Knol wordt vaak gezegd dat-ie klinkt als Tom Petty, met zo’n jaren tachtig-radiorockgeluid. Maar inmiddels klinkt Tim Knol ook echt als Tim Knol. Hij is zo’n vertrouwde Nederlandse popstem geworden. Op Lightyears Better (★★★★☆, 13 nummers) zingt hij over de transformatie die hij heeft doorgemaakt. Hij leefde heel ongezond, met veel drank en vet eten, waar hij zwaar en ongelukkig van werd. Daar is-ie radicaal mee gestopt, en heel veel gaan wandelen.’ ‘Die transformatie heeft hij nu mooi verwerkt tot een album, eigenlijk is ieder nummer op de plaat goed. Het pakt je meteen beet, zoals recensent Gijsbert Kamer ook schrijft, je zingt het mee, het is opbeurend en inspirerend. Je gaat van ballads naar americanaliedjes naar sixties-pop. In het bijzonder vond ik het nummer Whole New Light erg sterk – er zit een prachtige gitaarsolo in. Een speciale, eentje die je niet al duizend keer hebt gehoord.’ ‘Daarnaast is Lightyears Better ook al zo goed opgenomen. Het is echt een audiofiele plaat, met meerdere gitaarlagen door elkaar heen. Zet ook deze plaat hard, want het geluid komt juichend uit je speakers.’ Cheat Codes (★★★★☆, 12 nummers) van producer Danger Mouse en The Roots-voorganger Black Thought is zo’n album dat zo goed is dat iedereen het zou moeten horen. Verwacht klassieke hiphop zonder al te veel tierlantijnen, die vooral dankzij Danger Mouse toch heel eigentijds klinkt. Je hoort een ronkend en swingend orgel op Reboot (★★★☆☆, 9 nummers) van de 72-jarige Robbie Foster. Zijn eerste album in 36 jaar, en zeer genietbaar, volgens recensent Gijsbert Kamer.||https://www.volkskrant.nl/cultuur-media/de-beste-muziek-van-de-week-draai-de-platen-van-togo-all-stars-en-tim-knol-lekker-hard~bf5149f4/
2022-08-26|| Salman Rushdie is niet meer ‘gewoon’ een schrijver na de aanslag op zijn leven||De meeste schrijvers vinden het niet leuk als mensen nog nooit van hen hebben gehoord. Salman Rushdie, Brits-Amerikaans auteur van Indiase origine, 75 lentes jong, was de laatste dertig jaar wellicht ’s werelds enige schrijver die vreugde kon ervaren als zijn naam mensen niets zei. Hoe langer hij na 1989 in leven wist te blijven, hoe vaker dat plezier hem ten deel viel, tot hij praktisch weer net zo over straat kon als vóór zijn vierde roman De duivelsverzen verscheen – als ‘gewoon’ gevierd schrijver. ‘Religies verdienen, net als alle andere ideeën, kritiek, satire en, ja, ons onverschrokken gebrek aan respect’, was vanaf het begin een stokpaardje van deze koelbloedige auteur. Wat hem opbrak, was dat de wereld waarin de religie wordt beleden waarvoor hij in zijn vierde roman een gebrek aan respect toont – Mohammed is in De duivelsverzen een opportunistisch personage dat leugentjes niet schuwt – zo snel veranderde in de jaren dat hij aan dit boek werkte, het decennium na de machtsgreep van ayatollah Khomeini in Iran. Tegen de tijd dat het verscheen, stond de auteur niet meer tegenover een religie: hij stond tegenover totalitarisme en terreur. Van de Duitse filosoof Rüdiger Safranski is het onderscheid tussen religie en al dan niet religieus totalitarisme: religie kenmerkt zich door ontzag voor het mysterie, het onbegrijpelijke en het onkenbare; totalitarisme door een absolute zekerheid hoe alles in elkaar steekt. Waar zulke zekerheid bestaat, is ook kristalhelder wie dood moet. Medio 1930 gaf Sovjet-leider Stalin opdracht zijn rivaal Trotski ‘waar ook ter wereld’ te doden. Khomeini deed op Valentijnsdag 1989 hetzelfde door tijdens een ‘boekbespreking’ op de Iraanse radio met een fatwa opdracht te geven de schrijver van De duivelsverzen ‘waar ook ter wereld’ te doden. Trotski leefde na ‘Stalins fatwa’ nog tien jaar: in 1940 werd hij op de vlucht in Mexico met een ijsbijl bewerkt. Salman Rushdie is nog altijd onder ons. Afgelopen 12 augustus was het wel kantje boord: een jonge man die in 1989 nog niet was geboren bewerkte hem op een podium in de VS met een mes. In één klap was het gedaan met die geleidelijk afgenomen naamsbekendheid die voor Rushdie zo welkom was. Vóór 12 augustus had je een hele generatie die zijn naam weinig meer zei. De afgelopen weken boekte Rushdie zijn hoogste verkopen sinds 1989. Volkskrant-recensent en Rushdie-kenner Hans Bouman beschouwt Middernachtskinderen uit 1981 als diens echte meesterwerk. Maar het was een andere recensent, Ruhollah Khomeini, die er met zijn korte en heldere bespreking van De duivelsverzen voor zorgde dat hij wereldberoemd werd. De jaren negentig van de 20ste eeuw bracht de schrijver goeddeels ondergronds door. Daarna bleken zelfs fatwa’s aan vergetelheid onderhevig. De zaak werd langzaam ‘oude koek’. Rushdie bleek daarbij over een ijzersterk zenuwstelsel te beschikken en veerkrachtig en koelbloedig in de omgang met zijn lot. Motto: ‘Terrorisme versla je niet door je te laten terroriseren.’ Hij schreef onverdroten door en keerde geleidelijk in de openbaarheid terug, aan zijn zijde telkens weer jongere echtgenotes. Achteraf is het makkelijk roepen dat je kon wachten op iemand die de fatwa nog níét was vergeten, dat het een wonder was dat er vóór die 24-jarige Hadi Matar geen andere geradicaliseerde jongeman zijn messen sleep na via Facebook kennis te hebben genomen van de boekbesprekingen van R. Khomeini. Rushdie moet sinds 12 augustus een oog missen, maar hij leeft nog. De ultieme overwinning op totalitarisme en terreur wordt geboekt als deze schrijver ooit een natuurlijke dood sterft.||https://www.volkskrant.nl/nieuws-achtergrond/salman-rushdie-is-niet-meer-gewoon-een-schrijver-na-de-aanslag-op-zijn-leven~bc46b4f6/
2022-08-26||‘Veiligelanders’ zijn nergens welkom, en daar heeft iedereen last van||Het buiten slapen is niet het vervelendst in Ter Apel, zegt Ali Celik. Ook het gebrek aan hygiëne is voor hem nog overkomelijk, net als de maaltijd die ze vanavond krijgen: pasta met gehakt dat verdacht veel op varkensvlees lijkt, ook al slapen hier toch zeker een paar honderd moslims buiten. Er valt zelfs te leven met de vrachtwagens die om de haverklap langsrijden, vaak met een wapperende boerenzakdoek aan hun spiegel, hard toeteren en uit hun open raampje ‘Go back!’ roepen. Nee, de twee ergste dingen hier, zegt de 29-jarige Turkse jongen die al negen dagen en nachten op dit petieterige, smerige, dorre, stinkende, gekmakende grasveld langs de N366 bivakkeert, zijn het eeuwige wachten, zonder te weten waarop je wacht. ‘En die jongens die daar liggen natuurlijk. Daar, bij de wc’s.’ Wie Celik omschrijft als die jongens, heten in formeel asieljargon ‘veiligelanders’. Dat zijn asielzoekers uit landen die door Nederland als ‘veilig’ worden beschouwd, zoals Marokko en Tunesië, waardoor hun asielaanvraag eigenlijk zo goed als kansloos is. Slechts een zeer beperkt deel van deze groep, zoals Marokkaanse Rif-activisten of lhbti’ers, maakt wel kans te worden erkend als vluchteling, maar 98 procent van de migranten uit deze landen weet zelf ook al lang dat ze geen kans maken op asiel en rekenen daar ook meer niet op. Na vaak al jaren door Europa te zwerven, is hun voornaamste motief vooral een tijdelijk verblijf in een van de Nederlandse asielzoekerscentra, omdat die garant staan voor een bed, gratis eten en beetje ‘leefgeld’. Het Centraal Orgaan opvang asielzoekers (COA) is wettelijk namelijk verplicht iedere asielzoeker op te vangen, ook als ze weinig tot geen kans maken op asiel. Volgens datzelfde COA bestaat deze groep veiligelanders momenteel uit ongeveer duizend personen. Hoewel dat een klein deel van de totale Nederlandse asielpopulatie is – in 2021 was 4 procent van de 24.740 mensen die een eerste asielaanvraag in Nederland deden, afkomstig uit een veilig land – is het wel degelijk deze groep die voor verreweg de meeste problemen zorgt in en rond azc’s. ‘Het zijn er twaalf of dertien’, zegt Celik. ‘Soms zijn er nieuwe bij, maar iedereen weet wie die jongens zijn en dat je voor ze op moet passen. Een paar wonen binnen in het azc, de rest slaapt buiten. Het zijn geen echte vluchtelingen. Ze zwerven door Europa. Sommigen spreken wel vijf talen.’ Vorige week werd een Koerdische jongen uit het groepje van Celik – op het grasveld in Ter Apel slapen de meeste nationaliteiten bij elkaar, zodat er ’s avonds altijd een paar mensen de wacht kunnen houden – nog door een groepje veiligelanders in zijn wang gesneden toen zij hun blikjes drinken probeerden te stelen. Een andere vriend werd met een schaar in zijn hals gekrast. ‘Daar moet je oppassen’, zegt ook de 22-jarige Enas uit Syrië, terwijl hij naar de wc’s wijst, helemaal aan de linkerkant van het grasveld. ‘Niemand anders wil daar slapen. Alleen de Marokkanen.’ Lang was het taboe de groep veiligelanders expliciet te benoemen als veroorzaker van de grootste overlast in het Nederlandse asielstelsel. De laatste maanden echter, lijkt dat taboe volledig verdwenen. Afgelopen donderdag trokken bijvoorbeeld een aantal Amsterdamse agenten aan de bel over de vele veiligelanders die in het weekend met de trein naar Amsterdam komen voor een, aldus een anonieme agent in De Telegraaf, ‘weekend zuipen en roven’. In Groningen en Drenthe veroorzaakte een andere groep veiligelanders recent een staking van buschauffeurs die schoon genoeg hadden van de overlast op hun lijnen langs de opvang. En in Hardenberg eiste een deel van de gemeenteraad om geen veiligelanders meer op te nemen, omdat het plusminus twintig ‘lastpakken’ uit precies die groep waren die verreweg de meeste problemen veroorzaakten rondom het plaatselijke azc. Toch vinden de grootste problemen met veiligelanders momenteel in Ter Apel plaats. Volgens het COA is dat vooral iets van de laatste weken. Hoe meer mensen er buiten slapen, hoe meer veiligelanders uit andere azc’s ’s avonds naar het grasveld toetrekken om te kijken of er wat te halen valt. Sommigen drinken en roken alleen wat met elkaar, anderen proberen een beetje te hosselen – zoals de jongen die een OV-chipkaart aanbiedt waarvan hij garandeert dat je ermee naar Amsterdam kunt rijden, of de jongen die kaartjes voor de gratis bus naar Emmen probeert te slijten. Maar net zo vaak proberen ze spullen uit tassen van andere asielzoekers te stelen – vrijwel altijd het begin van een vechtpartij – of belagen ze hulpverleners Zo besloot het Rode Kruis vorige week hun mobiele servicepunt tijdelijk te sluiten, naar verluidt omdat er iets was gestolen van een van de medewerkers. Hun witte kabine stond precies op de plek waar de veiligelanders slapen. Inmiddels is hun praktijk verplaatst naar een ander stuk grasveld, een paar meter verderop. ‘Ik heb deze groep al eens eerder omschreven als een groep hooligans die meekomen in het asielproces’, zegt de burgemeester van de gemeente Westerwolde, Jaap Velema. Hij besloot het gebied rondom het aanmeldcentrum vorige week om te dopen tot zogenoemd veiligheidsrisicogebied, waardoor het voor de plaatselijke politie onder meer mogelijk is preventief te fouilleren. ‘Die jongens komen hier niet voor asiel’, zegt Velema. ‘Ze gebruiken het proces voor een verblijf in Nederland.’ Dat zit zo. Terugkeren naar hun eigen land, zoals veel tegenstanders van een ruimer asielbeleid geregeld suggereren, is voor veiligelanders vaak geen optie, omdat landen als Marokko en Algerije terugkeerverzoeken vrijwel altijd weigeren, aldus cijfers van de Dienst Terugkeer en Vertrek. En omdat ook werken of een woning vinden zonder verblijfsvergunning onmogelijk is in Nederland, blijven er voor deze groep maar een paar opties over. Of het zwarte circuit in, of opnieuw een asielaanvraag doen in een volgend land, opdat je daar weer een paar maanden in een asielzoekerscentrum mag verblijven, inclusief leefgeld en een slaapplek. Formeel zou dat niet moeten kunnen. De landen van de Europese Unie hebben ooit in Dublin met elkaar afgesproken dat een migrant slechts eenmaal asiel mag aanvragen, namelijk in het land waar hij of zij als eerste aankomt. De praktijk wijst echter uit dat dit niet werkt. Want zelfs als hun vingerafdruk bij aanmelding in Ter Apel opduikt in bijvoorbeeld een Griekse of Italiaanse database, kunnen ze vaak nog maanden in Nederland vertoeven. In dat geval krijgen ze weliswaar direct bij aanmelding een zogenoemde ‘Dublin-indicatie’, wat betekent dat ze zo snel mogelijk moeten worden teruggestuurd naar het aankomstland, maar omdat ook die andere Europese landen worstelen met een hoge asielinstroom – en niet bepaald zitten te wachten op de terugkeer van een groep bewezen overlastplegers – kunnen onderhandelingen over zo’n terugkeer wel maanden in beslag nemen. En al die tijd hebben de veiligelanders in kwestie het recht om in Nederlandse azc’s te verblijven en dus op onderdak en eten. Kijk bijvoorbeeld naar Anas (21) en Taha (24), twee jongens uit Marokko die toegeven niet op asiel te rekenen, maar hier vooral zijn voor een paar maanden onderdak, zoals ze eerder al kregen in – ze sommen op – ‘Italië, Griekenland, Duitsland, Frankrijk, Zweden’. De twee kunnen niet terug naar hun eigen land, zijn nergens anders welkom, waardoor het Europese asielsysteem ze over het continent duwt zoals de wind dorre bladeren. Daarin staan ze niet alleen. Uit een data-analyse door de Analyse Proeftuin Migratieketen bleek eind vorig jaar dat er een aanzienlijke groep Marokkanen en Algerijnen bestaat die om de haverklap heen en weer bewegen tussen Nederland en Duitsland. ‘Het gaat vaak om jonge mannen die naar Europa zijn gegaan voor een betere toekomst’, zegt Nienke Toren van Vluchtelingenwerk Nederland. ‘Een groot deel van hen kampt met psychische problemen of is verslaafd.’ Lang niet alle veiligelanders komen automatisch in aanraking met justitie, net zoals lang niet alle asielzoekers die problemen veroorzaken veiligelanders zijn. Toch is hun aandeel bovengemiddeld groot. Uit het Incidentenoverzicht 2020 van het ministerie van Justitie en Veiligheid bleek bijvoorbeeld dat 53 procent van de Marokkaanse en 53 procent van de Tunesische asielzoekers dat jaar een incident veroorzaakte in een asielzoekerscentrum. ‘Vluchtelingen in de centra zijn hier op allerlei manieren de dupe van’, zegt Toren. ‘Ze worden aangekeken op het gedrag van deze groep en voelen zich niet veilig in de opvang. En alle inzet van de schaarse capaciteit van de IND en het COA gaat ten koste van vluchtelingen voor wie die bedoeld is. Het draagvlak voor de opvang van asielzoekers staat door deze kleine groep enorm onder druk.’ ‘Klopt’, zegt de Syrische Mohammed (23), die na ruim een week wachten op het grasveld in Ter Apel afgelopen weekend twee dagen binnen mocht slapen, tot er plek nodig was voor een aantal families en hij weer naar het grasveld buiten werd verwezen. ‘Het is daar binnen iets beter dan buiten, maar ook daar zwerven ze rond’, zegt hij. ‘Je krijgt bijvoorbeeld een kamer die je van binnen op slot kunt draaien, maar niet kunt afsluiten als je gaat douchen. Op dag één hebben ze zo al mijn kleren gestolen. Ik heb het tegen het COA gezegd, maar die zeiden dat ze niets konden doen.’ Het is het COA zelf ook een doorn in het oog. Ze weten vaak precies wie overlastgevers zijn, want hun namen passeren wekelijks de revue tijdens overleggen tussen het COA, de Dienst Terugkeer & Vertrek, de vreemdelingenpolitie en de immigratie- en naturalisatiedienst (IND). Alleen is er weinig tegen ze te doen. Uitzetten lukt vaak niet en ze opsluiten in een gesloten detentiecentrum is wettelijk onmogelijk. Vorig jaar werd daarom een nieuwe poging ondernomen deze vorm van Europees vagebondisme tegen te gaan. De veiligelanders werden op aparte locaties in een versoberde opvang geplaatst. Ze kregen geen leefgeld, enkel maaltijden op locatie en moesten zich dagelijks melden bij het COA. Het idee was: als het voor deze groep onaangenaam is om in Nederland te verblijven, kiezen ze mogelijk een ander land uit. Het COA was te spreken over de proef. De gemeenten waar die azc’s stonden, waren dat beduidend minder. Zo moest de politie bij het azc in Budel in drie maanden tijd tweehonderd keer uitrukken, onder meer vanwege een rits steekincidenten. Niet voor niets toonde vrijwel geen enkele andere Nederlandse gemeente zich bereid ook zo’n versoberde opvang voor veiligelanders te huisvesten, waarna de proef begin dit jaar werd gestaakt. Ook de juridische mogelijkheid om de aanvraag van veiligelanders in een versnelde procedure van zes tot negen weken af te handelen, helpt maar nauwelijks. Zo is het onder Marokkanen en Tunesiërs de laatste tijd in zwang je voor te doen als Algerijn, omdat Algerije sinds halverwege vorig jaar als ‘onveilig’ land wordt beschouwd, waardoor je als ‘nep-Algerijn’ aanspraak maakt op een gewone, langere asielprocedure. Adam zou zo iemand kunnen zijn. Hij zegt dat hij 17 is, ook al ziet hij er beduidend ouder uit, en dat hij uit Algerije komt, al is hij zijn papieren naar eigen zeggen kwijtgeraakt tijdens zijn tocht door Europa. Die tocht duurt overigens al jaren. Zo heeft hij al twee jaar in Frankrijk gewoond, zegt hij, vijf jaar in Duitsland, daarna een maand in Frankrijk, nog een jaar in Duitsland, en nu Nederland. ‘Ik zou graag op een plek blijven’, zegt hij. ‘Ergens wonen, werken, een gezin stichten. Maar ze willen me nergens hebben. Dus tja, wat zou jij dan doen?’||https://www.volkskrant.nl/nieuws-achtergrond/veiligelanders-zijn-nergens-welkom-en-daar-heeft-iedereen-last-van~b2f797ee/
2022-08-26||Jip van den Toorn||1 oktober 2022 Bekijk hier de eerdere cartoons van Jip van den Toorn.||https://www.volkskrant.nl/cultuur-media/jip-van-den-toorn~b0cc4d3f/
2022-08-26||Opinie: Betrek de asielzoekers zelf nu eens bij het beleid||De reacties op de crisis in de asielopvang zijn voorspelbaar en niet productief. Politici zeggen weer dat de aantallen asielzoekers omlaag moeten. Media geven weer ruim aandacht aan de negatieve reacties, zoals in de gemeente Tubbergen. Experts zeggen weer dat er met mensen gepraat moet worden over wat zij willen. Echter, het aantal asielzoekers is niet de oorzaak van de opvangcrisis, de meeste buurtbewoners zijn niet tegen passende opvang van asielzoekers, en er is al veel bekend over de voorkeuren van mensen. Wat is er wel nodig? Het is hoog tijd dat er meer professioneel weerwoord gegeven wordt tegen de politieke logica, dat media andere perspectieven laten zien, en dat experts duidelijk maken dat het gaat om meebeslissen door betrokkenen. Van de uitvoeringsorganisaties IND (Immigratie- en Naturalisatiedienst) en COA (Centraal Orgaan opvang asielzoekers) mag verwacht worden dat ze meer dan ze nu doen een professioneel weerwoord geven aan politici die pleiten voor het inperken van de aantallen asielzoekers en het versnellen van de afwijzingen. Dat inperken en versnellen gebeurt namelijk al lang. De aantallen zijn dan ook niet de oorzaak van de huidige crisis in de asielopvang, die zijn niet hoger dan gemiddeld in de afgelopen jaren. De uitvoeringsorganisaties zouden ook hun professionele verantwoordelijkheid moeten nemen door geen politieke opdrachten meer te accepteren die op de korte termijn efficiënt lijken, maar op termijn maatschappelijke schade berokkenen, zoals azc’s sluiten en goed opgeleid personeel ontslaan bij een tijdelijke vermindering van het aantal asielzoekers. Datzelfde geldt voor de politieke keuze voor grootschalige azc’s met het argument dat die goedkoper en handiger te organiseren zijn, bijvoorbeeld in beveiliging en voorzieningen. Een professionele uitvoeringsorganisatie als het COA zou hiertegen meer weerwoord moeten geven op basis van haar kennis van de praktijk: kleinschalige opvang heeft veel minder beveiliging nodig, activiteiten werken beter als ze niet alleen binnen het azc worden georganiseerd, maar ook voor asielzoekers en de buurt waarin het azc gevestigd is. En het is al jaren duidelijk dat gemeenten en buurtbewoners geen grote azc's willen. Zo zou bij een evenredige verdeling van asielzoekers over Nederland bijvoorbeeld de gemeente Tubbergen met haar 22 duizend inwoners ongeveer 25 asielzoekers moeten huisvesten. Getuige de reacties van buurtbewoners zou dat geen probleem zijn. Het probleem zit in de grootschaligheid. In de media wordt helaas ook nu weer veel aandacht besteed aan de negatieve reacties. Uit eerder onderzoek blijkt dat slechts een zeer klein deel van de buurtbewoners echt negatief is over asielopvang, in Utrecht was dat bijvoorbeeld 6 procent. De rest is veelal neutraal en vindt het vooral belangrijk om geen overlast of criminaliteit te ervaren. Uit ander onderzoek is al jaren gebleken dat criminaliteit niet hoger wordt als ergens een azc gevestigd wordt. Experts pleiten er steeds opnieuw voor om met buurtbewoners te praten om te horen wat zij vinden. Veel voorkeuren zijn echter al lang bekend en daarom is het belangrijker om het niet bij informeren en praten te houden. Degenen voor wie het beleid de meeste gevolgen heeft, zouden ook een kans moeten krijgen om mee te beslissen over beleid en uitvoering: in welk gebouw komt opvang, welke verdeling in de regio, welke voorzieningen worden eraan gekoppeld? Zodat er win-winsituaties ontstaan, bijvoorbeeld via cursussen, maar ook via extra woningen voor buurtbewoners, inclusief jongeren. Daarmee wordt de opvang ook beter voor asielzoekers zélf, een andere categorie die de gevolgen van de huidige asielopvang ervaart, maar die nauwelijks aan het woord komt. Ruim de helft van hen blijft in Nederland na afloop van de asielprocedure. Hun mogelijkheden voor integratie worden door het huidige opvangbeleid negatief beïnvloed. Uit onderzoek blijkt dat zij zelf een aantal aspecten in de huidige opvang heel problematisch vinden: het totale gebrek aan privacy doordat ze met meerdere vreemden langdurig een kamer moeten delen, het voortdurende verhuizen naar andere opvanglocaties, waardoor het opbouwen van een sociaal en professioneel netwerk onmogelijk wordt. Het gebrek aan zinvolle matching van hun kennis en ervaring met de regio waarin zij worden opgevangen, waardoor de kansen op een opleiding en baan bemoeilijkt worden. En vooral ook het verbod om Nederlandse les te mogen volgen en regulier werk te doen. Ook dat zijn aspecten die opgelost kunnen worden met kleinschalige opvang en integratie, die lokaal of regionaal ingevuld en georganiseerd wordt. Daarbij kan doorgebouwd worden op eerdere succesvolle experimenten zoals Plan Einstein in Utrecht.||https://www.volkskrant.nl/columns-opinie/opinie-betrek-de-asielzoekers-zelf-nu-eens-bij-het-beleid~b564ac7b/
2022-08-26||Schiphol: ook na de herfstvakantie mogelijk minder reizigers||Dat zei Schiphol-topman Dick Benschop vrijdag bij de presentatie van de halfjaarcijfers van de Schiphol Group. Daartoe behoren de luchthavens rond Amsterdam, Eindhoven, Rotterdam en Lelystad. Schiphol heeft een turbulent halfjaar achter de rug. De luchthavens verwerkten daarin 27,3 miljoen passagiers. Hoewel dat nog lang niet op het niveau is van voor de coronapandemie – in 2019 waren er 38,7 miljoen passagiers – is het flink meer dan de 6 miljoen van een jaar geleden. De groei van het aantal passagiers leidde, in combinatie met een nijpend personeelstekort, in het voorjaar tot lange wachtrijen. ‘Grote buikpijn kreeg ik ervan’, zei Benschop vrijdag terugblikkend. Niet alleen door de drukte, maar ook door de verwijten dat de topman verrast zou zijn. Dat is niet het geval, benadrukt Benschop, de luchthaven rekende op meer reizigers. Dat is naar eigen zeggen ook aan beveiligingsbedrijven doorgegeven. ‘We hebben ze sinds januari 2021 op het hart gedrukt: neem meer personeel aan. Als ze niet nodig zijn, dekken wij de kosten.’ Of dat klopt, valt niet te verifiëren; de beveiligingsfirma’s houden zich al weken onbereikbaar. In een poging de chaos te bezweren, sloot Schiphol een sociaal akkoord met de vakbonden. De afspraken, waaronder die over een tijdelijke loonsverhoging, kostten de luchthaven tot nu toe 12 miljoen euro. De totale kosten zijn geraamd tussen 40- en 50 miljoen euro. Schiphol heeft ook toegezegd reizigers te compenseren die door de wachtrijen hun vlucht hebben gemist. Er zijn inmiddels 2.600 claims ingediend, daar komen er dagelijks 200 bij. De eerste tien gedupeerden zijn deze week gecompenseerd. Schiphol durft niet in te schatten hoeveel de claims het bedrijf uiteindelijk gaan kosten. Ondanks het toegenomen aantal passagiers is de operatie nog altijd niet winstgevend. Schiphol leed het afgelopen halfjaar een onderliggend nettoverlies van 33 miljoen euro. Dat er onder de streep toch een winst van 65 miljoen uitrolt, is te danken aan een reeks meevallers. Zo verkocht Schiphol zijn belang in de Parijse luchthavens, wat eenmalig 60 miljoen euro opleverde. Ook is het vastgoed rondom de luchthavens 42 miljoen euro meer waard geworden, waardoor dat nu voor meer in de boeken staat. Hoewel Schiphol uitbater is van diverse bedrijfsgebouwen en parkeergarages, heeft de luchthaven veel minder invloed op andere onderdelen van de organisatie. Zo zijn beveiligers, bagage-afhandelaren en schoonmakers in dienst bij verschillende leveranciers die onderling concurreren. Medewerkers zijn daar naar eigen zeggen de dupe van. Benschop kondigde vrijdag aan voortaan ‘meer regie’ te willen voeren. ‘Je zult zien dat we op verschillende onderdelen zullen insourcen en activiteiten onder onze eigen vleugels nemen. Dat doen we nu al met onze passenger assistants, die mensen naar de gate begeleiden. Die hebben we in dienst genomen. Het kan heel goed zijn dat we ook onderdelen van de security of afhandeling weer in dienst nemen.’ Het kabinet maakte in juni bekend dat luchthaven Schiphol moet krimpen. Vanaf november 2023 zijn er nog 440 duizend vliegbewegingen toegestaan, 12 procent minder dan nu. Over dat besluit is Benschop opvallend terughoudend. ‘Als de Europese Commissie daarmee akkoord is, dan gaan we dat uitvoeren. We gaan kijken met KLM en de andere maatschappijen wat dat betekent voor het netwerk.’ Hij waarschuwt wel voor de gevolgen van het kabinetsbesluit. ‘Met zo’n krimp organiseer je schaarste. Want de vraag naar vliegen neemt niet af. En dat gaat vooral ten koste van vrachtvluchten. Chips van ASML worden via Schiphol verstuurd, net als bloemen, en sommige medicijnen. Vracht is een essentieel onderdeel van de bedrijvigheid. Voor je het weet, vertrekken bedrijven uit Nederland.’ De luchthaven verwacht aan het eind van 2022 tussen de 51- en 55 miljoen passagiers te hebben verwerkt. In dat geval zal de luchthaven break-even draaien.||https://www.volkskrant.nl/nieuws-achtergrond/schiphol-ook-na-de-herfstvakantie-mogelijk-minder-reizigers~b59179c83/
2022-08-26||Horen de racistische uitspraken uit Albergen thuis in de krant? ||‘Met asielzoekers van kleur (…) verkrachting, beroving en terreur.’ Die racistische tekst op een protestbord in Albergen stond toevallig níét in de Volkskrant, in de reportage over het verzet tegen de huisvesting van asielzoekers in het Twentse dorp. Maar de verslaggevers hoorden wel vergelijkbare uitspraken waar ze evenzeer van opkeken en die ze, na enige aarzeling, opnamen in hun verslag. Dat mensen soms racistisch denken is bekend. Dat ze het onbevreesd zeggen en het prima vinden om daarmee met naam en toenaam geciteerd te worden in de Volkskrant – dat maken verslaggevers niet zo vaak meer mee. Zo kwam het onversneden racisme in de krant. ‘Hij denkt nog na over de tekst op het spandoek dat hij zal meenemen. ‘Wel jagers, geen negers’, was bij de middagboterham aan de keukentafel de eerste spreuk die bij hem opkwam.’ Een andere geïnterviewde lijkt bijna trots op zijn gebrek aan mededogen met asielzoekers die met hun kinderen buiten in het gras moeten slapen: ‘Als het echt zo slecht is in het land waar je vandaan komt, dan kun je dat beetje regen van gisteravond toch ook wel aan?’ De een: ‘Dan rij ik langs Ter Apel en zie ik allemaal mannen van mijn leeftijd in het gras liggen. Hoezo zijn die niet aan het werk, denk ik dan. Ik ga toch ook om zes uur ’s ochtends mijn bed uit?’ De betrokken verslaggever aarzelde of ze het allemaal moest citeren, maar zag betekenis in de manier waarop het zonder schroom werd gezegd. Enkele lezers maakten niettemin bezwaar. ‘Ik zie nergens in het hele artikel enige kritiek of tegengeluid over de onverholen racistische uitspraken’, schreef er een. ‘Ze worden juist afgewisseld met paragrafen over hoe idyllisch het dorp wel niet is, met zijn pittoreske fietspad, carnaval en saamhorigheid. Hierdoor lijkt het artikel volledig op de hand van de dorpelingen te zijn.’ Uitspraken als ‘wel jagers, geen negers’ horen simpelweg niet in de krant thuis, vinden sommigen. ‘Volgens mij is het allang taboe om het n-woord als scheldwoord te gebruiken, dus waarom is ervoor gekozen dit te publiceren zonder weerwoord of commentaar, zonder de absurditeit zelfs maar te benoemen?’ Anderen misten tegendruk of nuancering van de verslaggevers. Die hadden bijvoorbeeld kunnen tegenwerpen dat net gearriveerde asielzoekers helemaal niet mogen werken. Hoewel de serieuze Volkskrant-lezer dat vermoedelijk al wel weet, net als de bezorgde briefschrijvers zelf. (Na zes maanden mogen asielzoekers, onder voorwaarden, overigens wel werken.) Regels over woordgebruik in de krant zijn vastgelegd in het Stijlboek. Daarin wordt ‘neger’ genoemd als voorbeeld van een ‘stigmatiserend en gedateerd woord’ dat uit het ‘vocabulaire van de redactie is verdwenen’. Of dat betekent dat de term ook geweerd moet worden uit citaten of opiniestukken, is niet helemaal duidelijk. Bij andere gedateerde scheldwoorden (zoals het Arabische kafir of kaffer voor ‘ongelovige’) staat wel een helder advies: ‘Spaarzaam gebruiken, bijvoorbeeld in een enkel citaat.’ Aan de Angelsaksische, door sommige lezers gesuggereerde gewoonte om uitsluitend te spreken over ‘het n-woord’ doet geen enkele Nederlandse krant mee. Ook de Volkskrant niet. De variant om taboewoorden niet voluit te schrijven maar een sterretje te gebruiken (als in ‘n*ger’), vindt evenmin navolging. Ook mij doet dit alternatief te veel denken aan de betuttelende tijd dat ziekten en seksuele termen niet mochten worden uitgesproken. Oudere generaties denken bij ‘het n-woord’ misschien ook wel aan iets anders. Niettemin: hoofdredacteur Pieter Klok zei vorig jaar in een interview met het blad Oneworld wel iets te voelen voor de sterretjesoplossing: ‘Ik wil het n-woord eigenlijk helemaal niet meer in mijn krant.’ Bij die uitspraak is het gebleven en daar ben ik blij om. In dit geval heeft de verslaggever functioneel een racistische uiting geciteerd, vindt Klok. ‘Dit is wat het is, je moet het niet verzachten.’ Daar ben ik het mee eens. Bij navraag blijkt dat er op de eindredactie serieus gediscussieerd is over de vraag of de meest racistische uitspraken uit Albergen wel thuishoorden in de krant. De chef nieuws: ‘Ik werkte hiervoor bij de NOS en daar wordt het woord vermeden of gekozen voor ‘n-woord’. Ook vroeg ik me af of we de geciteerde persoon misschien tegen zichzelf moesten beschermen omdat niet iedereen zich het effect van zijn woorden realiseert.’ De geciteerde man (28) vond het echter prima, liet hij de verslaggever weten. De uitspraak ‘wel jagers, geen negers’ deed op de redactie overigens een belletje rinkelen. Het lijkt een verwijzing naar een tekst van medetukker en cabaretier Herman Finkers. In 2005 parodieerde Finkers een oud radiospelletje met de sketch: ‘Geen Jager Geen Neger’, waar de humor inmiddels niet meer vanaf spat. Een onschuldig citaat dus? Nee. De generatie Finkers (67) heeft het ‘n-woord’ ooit kunnen gebruiken zonder racistische bijbedoeling. Maar die tijd is nu wel voorbij – hoewel dus niet voor iedereen. Ook Finkers zelf vindt de grap nog steeds oké, zei hij onlangs in NRC. Toch zegt het taalgevoel al jaren dat het woord, inmiddels een scheldwoord, niet achteloos kan worden gebruikt. Dit in tegenstelling tot het gevoel over genderbewust taalgebruik, waarbij hij/zij in de Volkskrant vervangen wordt door hen/hun. Daar blijft het taalgevoel zich tegen verzetten omdat het onleesbare zinnen oplevert; ook afgelopen week weer in de tv-recensie over Zomergasten met Raven van Dorst. Het wordt tijd voor een betere oplossing, zoals ook taalwetenschappers onlangs in de krant bepleitten. Deze week koos de Taalunie voor ‘die’ en ‘diens’. De Stijlboekgroep gaat met die suggestie aan de slag. Net als genderbewust taalgebruik keert racistisch woordgebruik regelmatig terug op het bord van de ombudsman. Een analyse over deze en andere kwesties is te lezen op mijn ombuds-website. Daar doe ik onder meer de suggestie om het taboewoord in interviews alleen te citeren in combinatie met een extra vraag: ‘Waarom gebruikt u dit woord?’ Het antwoord is vermoedelijk interessant, en de vraag benadrukt de ongepastheid van de term. Zo had de verslaggever in het interview ook best een tegenvraag mogen opnemen over asielzoekers in Ter Apel die niet mógen werken. Niet om de lezer te vertellen wat die al weet, maar uit nieuwsgierigheid naar de reactie op de tegenwerping: ‘U weet toch hoe het zit?’||https://www.volkskrant.nl/columns-opinie/horen-de-racistische-uitspraken-uit-albergen-thuis-in-de-krant~b34ef59c/
2022-08-26||Opinie: Optreden Bessel van der Kolk bij Zomergasten kan desastreuze gevolgen hebben||Een populaire misvatting is dat traumatische herinneringen (onbewust) worden verdrongen. En als ze eenmaal zijn verdrongen, dat ze een sluimerend bestaan leiden wachtend op het moment dat ze worden hervonden. Het idee van verdringing is kwestieus. De reden is dat traumatische herinneringen niet worden verdrongen maar juist extra goed beklijven. Wel is het zo dat slachtoffers van trauma dikwijls niet willen praten over hun trauma of er niet over willen nadenken. Maar dat is van een andere orde dan verdringing. Dat nogal wat mensen geloven in het bestaan van verdringing is ronduit gevaarlijk. En vooral als zulk geloof opduikt in de psychologische behandelkamer of in de rechtbank. Wetenschappelijk onderzoek heeft meermaals aangetoond dat therapeuten die overtuigd zijn van het bestaan van verdringing hun patiënten suggestief ertoe kunnen aanzetten te denken dat ze seksueel misbruikt zijn terwijl dat misbruik nooit heeft plaatsgevonden. Dat gaat zo. Patiënten met lichamelijke en psychische symptomen (zoals het hebben van paniekaanvallen) komen de therapiekamer binnen bij een therapeut die overtuigd is van de mogelijkheid van verdringing. Zulke clinici gaan ervan uit dat dergelijke symptomen het gevolg zijn van een onbewuste latente herinnering aan misbruik. Als de patiënten claimen zich niets te herinneren van enige misbruik in het verleden, is dat koren op de molen voor de clinici. Voor hen bewijst dat dus dat de herinnering is verdrongen. Aan patiënten wordt dan verteld dat hun symptomen zijn ontstaan omdat ze vroeger ooit zijn misbruikt maar dat de herinnering eraan is weggestopt in hun onderbewustzijn. Zulke suggestieve wenken leiden niet zelden tot nepherinneringen aan misbruik. De patiënt wordt niet van haar probleem afgeholpen en in plaats daarvan wordt een verzonnen traumatisch verleden aangepraat. Veel rechtszaken hebben uitgewezen dat zulke pseudo-herinneringen ook tot valse beschuldigingen aan misbruik kunnen resulteren en zelfs kunnen zorgen voor onterechte veroordelingen. Iemand die sterk gelooft in verdringing en zelfs zijn brood verdient met het populariseren van dat idee is Bessel van der Kolk. Bessel van der Kolk is psychiater en auteur van het boek Traumasporen (2016). In dat boek beschrijft hij dat traumatische herinneringen worden verdrongen en zich uiten in allerlei lichamelijke reacties, ook wel ‘the body keeps the score’ genoemd. Met die gedachte wil Van der Kolk lezers ervan overtuigen dat als een traumatische ervaring te overweldigend is voor een slachtoffer en daardoor wordt weggedrukt, het lichaam zich het trauma wel ‘herinnert’. Dat is, gezien wat wetenschappelijk bekend is over herinneringen en trauma, een gevaarlijke gedachte. En dan: extra frappant is dat Van der Kolk hier in de val trapt om een niet-wetenschappelijk idee te voorzien van wetenschappelijk cachet. Van der Kolk wordt komende zondag 28 augustus geïnterviewd bij Zomergasten. Wij vinden zijn geplande interview een uitermate slechte zet. Zo’n interview kan ertoe leiden dat Van der Kolk de ruimte krijgt om zijn onjuiste en potentieel gevaarlijke ideeën te verspreiden. Dat is welbeschouwd verspreiden van desinformatie, iets waar de NPO zich negatief over uitliet betreffende televisiezender Ongehoord Nederland. Op zijn minst zou in het interview Van der Kolk kritisch aan de tand moeten worden gevoeld over het flinterdunne idee van ‘the body keeps the score’. Anders bestaat het risico dat Van der Kolks interview eraan zal bijdragen dat trauma’s worden aangepraat in de behandelkamer. Dat zal desastreuze gevolgen hebben voor patiënten en hun families.||https://www.volkskrant.nl/columns-opinie/opinie-optreden-bessel-van-der-kolk-bij-zomergasten-kan-desastreuze-gevolgen-hebben~b0b232b0/
2022-08-26||VS bestoken pro-Iraanse strijders in Syrië met gevechtshelikopters en artillerie||De aanvallen begonnen dinsdag en zijn een vergelding voor mortier- en raketbeschietingen die de rebellen regelmatig uitvoeren op de honderden Amerikaanse militairen in het noordoosten van Syrië. De troepen opereren daar vanuit twee kleine bases om restanten van het IS-leger te vernietigen. Ook beschermen ze olie- en gasvelden die IS jarenlang in handen had. Het gebied in de provincie Deir al Zor is in handen van het Syrische leger en milities die militair gesteund worden door Iran. Sinds de VS in 2020 met een drone de hoge Iraanse generaal Qassem Soleimani doodden in Irak, zijn de aanvallen van de pro-Iraanse strijders op de Amerikaanse troepen in aantal toegenomen. Iran zwoer wraak voor de dood van Soleimani, die als machtige voorman van de Revolutionaire Garde de leiding had over de militaire steun aan de pro-Iraanse milities in Syrië en Irak. ‘Wij hebben een zeer duidelijke boodschap gegeven dat elke dreiging tegen onze troepen die in Syrië of waar dan ook opereren, niet zal worden getolereerd’, aldus een woordvoerder van het Pentagon donderdag over de Amerikaanse aanvallen. Volgens hem proberen de milities de soldaten uit te testen en willen ze weten hoe ze reageren op beschieting van de kampen. Tot nu toe raakten een paar Amerikanen gewond bij acties van de milities. In Syrië bevinden zich ongeveer negenhonderd Amerikaanse militairen. De Amerikaanse aanvallen begonnen dinsdag, toen president Joe Biden opdracht gaf tot precisiebombardementen door de luchtmacht op bunkers en andere militaire doelwitten van Iran-gezinde milities in Deir al Zor. Er werden negen doelwitten gebombardeerd. Volgens Biden waren de bombardementen nodig ‘om Iran en door Iran gesteunde milities af te houden van meer aanvallen, of steun daarvoor, op personeel en gebouwen van de VS’. De president kwam in actie nadat een week eerder de kleine Amerikaanse basis Al-Tanf was bestookt in het zuiden van Syrië, ten oosten van Damascus. Het Pentagon zei er niet bij welke pro-Iraanse strijdgroepen werden aangevallen. Volgens het Syrische Observatorium voor de Mensenrechten werd onder andere een kamp aangevallen van de Fatimiyoun, een groepering die voornamelijk bestaat uit Afghaanse sjiitische strijders. Er zouden zes rebellen zijn omgekomen. De strijders reageerden kort daarna door de twee militaire bases van de VS in het noorden te bestoken met granaten. Bij een Amerikaanse vergelding werden de lanceerinrichtingen vernietigd en kwamen drie strijders om het leven. Tot en met donderdag voerden de VS nieuwe aanvallen uit met de Apaches, artillerie en AC-130-vliegtuigen die in korte tijd met zware mitrailleurs grote schade kunnen aanrichten. De hoge Amerikaanse generaal Michael Kurilla waarschuwde Teheran niet te ver te gaan. ‘De VS zijn niet uit op een conflict met Iran’, aldus Kurilla, die gaat over de Amerikaanse militaire operaties in het Midden-Oosten en Afghanistan. ‘Maar wij blijven zo nodig maatregelen nemen om onze mensen te beschermen en te verdedigen.’ Iran is er tot nu toe niet in geslaagd de dood van Soleimani te wreken. Kort nadat hij op de luchthaven van Bagdad was omgebracht, viel Iran wel een Amerikaanse basis in Irak aan met raketten. Hierbij vielen echter alleen gewonden. Vorig jaar probeerden pro-Iraanse strijders veel slachtoffers te maken op de basis Al-Tanf. Zeker vijf drones bestookten de basis toen met explosieven. De schade bleef beperkt, doordat de tweehonderd Amerikaanse militairen die er gestationeerd waren kort daarvoor met een Hercules-transportvliegtuig waren geëvacueerd na een tip over de aanval. Uit inlichtingen bleek volgens Washington dat Iran achter de goed gecoördineerde droneaanval zat.||https://www.volkskrant.nl/nieuws-achtergrond/vs-bestoken-pro-iraanse-strijders-in-syrie-met-gevechtshelikopters-en-artillerie~b28b0e88/
2022-08-26||Lezersbrieven: Nederlandse overheid is eropuit om vluchtelingen af te schrikken||In 2020 werkte ik als arts/vrijwilliger op het Griekse eiland Lesbos in het vluchtelingenkamp Moira. Samen met enkele ­Nederlandse hulporganisaties verzorgden wij de eerste medische opvang van de honderden vluchtelingen die wekelijks vanuit Turkije op het eiland landden. De omstandigheden van deze mensen waren erbarmelijk. Tussen de 15 duizend en 20 duizend vluchtelingen verbleven in kleine tentjes (of geheel zonder onderdak) op een plek waar er onderdak, water en toiletten waren voor hooguit 3.000 mensen. Ziekte, geweld, bedreiging, aanranding en ondervoeding waren aan de orde van de dag. De Griekse overheid incasseerde miljardensteun van de EU, maar in plaats van zelfs maar minimale faciliteiten te scheppen voor de dagelijks toenemende stroom asielzoekers werden omliggende kampen gesloten en afgebroken. Uiteindelijk staken de bewoners het kamp zelf in brand. Al die tijd was het voor ons, als hulpverleners, duidelijk dat het falen van de Griekse overheid niet te wijten was aan overmacht. Men was eropuit de omstandigheden zo onhoudbaar mogelijk te ­maken, om mensen af te schrikken de oversteek vanuit Turkije te wagen. Het mag zo langzamerhand wel duidelijk zijn dat de Nederlandse overheid zich bezondigt aan dezelfde strategie. Men doet alsof men met de handen in het haar staat, maar in feite is men bezig met een afschrikbeleid. Waarom gaat het al weken om een enkel gebouw, terwijl het probleem veel groter is en blijft groeien? Waarom blijft de regering hameren op een bezetting van 300 mensen in een gebouw met 27 kamers? Kunnen deze vluchtelingen staand slapen? ‘Kijk eens wat een probleem wij hebben in Tubbergen’, zegt de regering, ‘wij hoeven het elders niet eens te proberen.’ Griekenland heeft het probleem uiteindelijk ‘opgelost’ door de vluchtelingen in bewaakte prikkeldraadkampen op te sluiten, waar ze hooguit enkele uren met een pasje in of uit mogen. Gaan we hier dezelfde kant op? Het ziet er wel naar uit. Hopelijk slaagt een beroep op het Europees Hof, maar moet Nederland nu werkelijk worden teruggefloten door middel van een beroep op de mensenrechten? Zijn wij zo diep gezonken? Ik vrees van wel.Rob Ponsioen, arts, Amsterdam Waarom zouden Franse toestanden met vluchtelingen als bij Calais niet in Nederland kunnen voorkomen? In Nederland gebeuren wel meer dingen die niet bij ons kwetsbare welvaartsniveau horen. Reden om de welvaart en de lasten beter te verdelen, voor eenieders welzijn.Mark Molenaar, Utrecht In deze tijden van boerenprotesten moet ik geregeld denken aan mijn in 1939 geboren zwager Nico. Het was volkomen vanzelfsprekend dat hij als oudste zoon van een melkveehouder de boerderij en de koeien van zijn vader overnam. In vergelijking met zijn jongere broers en hun comfortabele kantoor­banen moest Nico op de boerderij altijd heel hard werken. Pas toen hij stopte met boeren, zijn koeien van de hand deed en goed geld beurde voor zijn melk- en mestrechten, nam zijn leven een plezierige wending. Ruim tien jaar geleden is Nico over­leden. Hij vertrouwde als goed katholiek erop dat er een leven na dit leven was. Maar, zo liet hij zich eens ontvallen, hij hoopte vurig dat er in de hemel geen koeien zouden zijn.Annegreet van Bergen, Zutphen Mooi artikel over Henny Huisman op Bonaire vorige week. Hij heeft gelijk: het leven hier is goed. Maar alleen voor de mensen die het kunnen betalen. Voor de gemiddelde Bonairiaan is het niet belangrijk dat de tomaten op woensdag arriveren, waar hij het over heeft. Ongeacht welke dag: ze zijn onbetaalbaar ­tegen een prijs van circa 8 euro per kilo. En dat geldt voor heel veel kosten voor levensonderhoud. Er is veel armoede op dit eiland, een Nederlandse gemeente.Niek van Beers, Kralendijk Als ik me niet vergis is het wel erg stil rond Stef Blok en zijn jacht op de in Nederland gestalde Russische miljarden. En dat lijkt me geen goed teken.Dick Vries, Den Helder Belangrijke militaire lessen worden ons gepresenteerd in wat toch meer lijkt op een cursus oorlog voeren voor beginners. Mijn belangrijkste les na de geweldsexplosie in Oekraïne en de navolgende wapenwedloop is echter dat de mensheid meer wil investeren in wapentuig dan in de protectie van onze kwetsbare planeet. De tijd zal leren dat dit een noodlottige inschattingsfout is.Marten Japenga, Landsmeer Veel krasse knarren willen graag dicht bij de natuur wonen. Bij Natura 2000-gebieden kan ruimte vrijkomen als de boeren inkrimpen in verband met de stikstofcrisis. Een boer wil best minder dieren als hij maar voldoende verdient. Door knarrenhoeven met bijbehorende volkstuinen en dergelijke langs natuurgebieden te bouwen, kunnen boeren en ouderen het misschien samen vinden. Tevens zullen er door het vertrek van de ouderen woningen vrijkomen in de steden. Dit lijkt me een prachtige win-winoplossing.Cor Roodbergen, Leiden Uit loyaliteit én om me nuttig te maken heb ik een plaatselijke ondernemer aangeboden boodschappen rond te brengen voor zijn zaak. Helaas moest ik ervan afzien door de belastingtechnische rompslomp. Om een tientje per uur over te houden moet hij mij 19 euro betalen. Met mij zijn duizenden ouderen bereid op bescheiden schaal ondernemers te helpen bij wie het water aan de lippen staat. Waarom helpt de overheid ondernemers niet door ouderen vrijstelling te verlenen tot een redelijk bedrag? In België kan dat wél.Richard Martens, Nuenen Vooral aan docenten Nederlands is een tekort. Aan ons, de leraren, de taak om het vak aantrekkelijk te maken. Laat het boek los, laat frisse teksten lezen en schrijven en geniet met de klas van de eigen vondsten bij debatten en andere mondelinge opdrachten. Het examen is het sluitstuk van jarenlange onderdompeling in taal, geen doel op zich. Als je overweegt leraar te worden, denk dan aan het vak Nederlands. De zieleroerselen van je leerlingen helpen verwoorden is prachtig om te doen.Justine Zuidgeest, Heemstede||https://www.volkskrant.nl/columns-opinie/lezersbrieven-nederlandse-overheid-is-eropuit-om-vluchtelingen-af-te-schrikken~b6fa7d68/
2022-08-26||De winnaar & verliezer van de week: Tom Cruise redt het grote scherm, Zoom heeft postcoronadip ||Aan Tom Cruise zal het in elk geval niet liggen. Als testpiloot Pete ‘Maverick’ Mitchell schoot hij deze zomer niet alleen de uraniumfabriek van een niet nader genoemde, maar tamelijk Iran-achtige schurkenstaat aan flarden, hij redde ook nog eens bijna eigenhandig de bioscopen. Wereldwijd bracht de 60-jarige veteraan met zijn Top Gun: Maverick al 1,4 miljard euro in het laatje, waarmee het luchtgevechtenepos afstevent op de toptien van best bezochte films aller tijden. Met wat hulp van andere kaskrakers, zoals Jurassic World: Dominion en Doctor Strange in the Multiverse of Madness, allebei met recettes van net onder de 1 miljard euro, bezorgt Cruise bioscopen aller lande langzaam maar zeker weer wat ademruimte. Dat konden ze ook wel gebruiken, na de desastreuze pandemiejaren. Op het niveau van voor de pandemie zitten de bioscopen nog niet, wat ook komt doordat er in de coronaperiode veel minder films in productie konden gaan, waardoor er nu minder films draaien. Toch verwacht het Britse onderzoeksbureau Gower Street dat in Europa, Afrika en het Midden-Oosten dit jaar 62 procent meer bezoekers de weg naar het witte doek zullen vinden dan in 2021. Gaat het dan overal beter? Niet bij het Britse Cineworld. De op een na grootste bioscoopketen in de Verenigde Staten dreigt failliet te gaan. Tegen Cineworlds schuld van ruim 5 miljard euro zijn zelfs Tom Cruise en zijn F-14 Tomcat niet opgewassen. Van het grote naar het kleine scherm is slechts een bescheiden stap. Zo beroerd als de coronajaren waren voor bioscopen, zo lucratief pakte de pandemie uit voor Eric Yuan (1970), een Chinees-Amerikaanse zakenman die in 2011 zijn goedbetaalde baan bij netwerkfabrikant Cisco opgaf toen zijn werkgever geen brood zag in een ideetje van Yuan voor een mobielvriendelijk videosysteem. Dus deed Yuan het zelf maar, en richtte het bedrijf Zoom op. Yuans videodienst beleefde in 2019 al een succesvolle beursgang, maar de grote internationale doorbraak kwam op het conto van het coronavirus. Zoom groeide uit tot de populairste videodienst onder thuiswerkers. Vergaderden in 2019 nog dagelijks tien miljoen mensen via Zoom, in 2020 waren dat er plots driehonderd miljoen. Met het einde van de coronapandemie lijken de hosannajaren van Zoom echter ook voorlopig voorbij. Niet dat Zoom het zo belabberd doet: in het tweede kwartaal van dit jaar groeide de omzet nog altijd met 8 procent, bleek afgelopen week. Alleen was dat minder dan de dubbele cijfers waarop analisten gehoopt hadden. En dus kelderde de koers van Zoom in een week tijd liefst 18 procent. Van de beurswaarde, op het hoogtepunt in de herfst van 2020 nog 159 miljard dollar, is nog slechts een schamele 25 miljard over.||https://www.volkskrant.nl/nieuws-achtergrond/de-winnaar-verliezer-van-de-week-tom-cruise-redt-het-grote-scherm-zoom-heeft-postcoronadip~b3f6eace/
2022-08-26||‘Het is mijn taak om leraren te helpen. Als schoolbesturen daar niet aan meehelpen, zal ik ingrijpen’||Nu zijn dochter van vijf, de oudste van zijn twee kinderen, naar school gaat, komt Dennis Wiersma (36), minister voor Primair en Voortgezet Onderwijs, vrijwel dagelijks op een basisschool. Hij ziet van dichtbij hoeveel werk het is, een klas vol kleuters. ‘Ik vind twee kinderen soms al veel’, zegt hij lachend. Een minister die zelf zijn kleintje op school komt afgeven, dat moet toch enige druk geven voor de leerkrachten die er werken. Hij merkt dat niet zo, zegt hij. Eén keer was er een leerkracht die, voor de grap, zei: ‘O, de minister van onderwijs komt vandaag kijken!’ ‘Ik kom als vader, dat weten ze daar heus wel. Ik vind het heerlijk om haar te brengen. En ik heb geen portefeuille waarbij ik grote kans loop met tomaten te worden bekogeld. Het is voor mij een ongelooflijke eer dat ik dit mag doen, om iets te betekenen voor de toekomst van kinderen. Onderwijs geeft je de sleutels in handen voor de rest van je leven.’ Toch is het geen gemakkelijke ministerspost die Wiersma, als eerste VVD-onderwijsminister sinds Loek Hermans (1998-2002), bemenst. Het gaat niet goed in het onderwijs. Er is een dramatisch lerarentekort, de aantrekkelijkheid en de status van het beroep zijn gekelderd. Kinderen van hoog- en van laagopgeleide ouders krijgen niet dezelfde kansen. En de leerprestaties dalen gestaag: in de afgelopen twintig jaar zakte Nederland bij de vakken lezen en rekenen op de ranglijsten van het internationale Pisa-onderzoek. Een kwart van onze 15-jarigen is praktisch ongeletterd. Het is erop of eronder. Meteen na zijn aantreden nam Wiersma twee opmerkelijke besluiten: hij lanceerde een Masterplan Basisvaardigheden om het onderwijs in lezen, schrijven en rekenen effectiever te maken. En de Tweede Kamer nam zijn wetsvoorstel aan om scholen waar kinderen te weinig leren of zich onveilig voelen, of scholen die wanbeleid voeren, snel te kunnen sluiten, zonder lange verbetertrajecten of eindeloze mogelijkheden voor besturen om in beroep te gaan. ‘Ik wist wat ik kon verwachten. Het was een heel bewuste keus om ja te zeggen. Ik heb zelf veel vormen van onderwijs doorlopen. Ik heb bij de studentenvakbond en bij de FNV veel met jongeren gewerkt, en ik ben op veel scholen en opleidingen geweest. Ik kende de problemen. ‘Dat ons onderwijs de laatste vijftien jaar internationaal niet meer tot de top behoort, is ernstig. We moeten de weg omhoog weer zien te vinden. Als in het onderwijs dingen niet goed gaan, moeten we dat toegeven en er iets aan doen. ‘School moet de garantie bieden dat álle kinderen goed leren lezen, schrijven en rekenen. De basis op orde brengen, dat heeft mijn absolute prioriteit, vandaar dat Masterplan Basisvaardigheden. Bij de uitvoering daarvan gaan we leraren ondersteunen. Er komen hulpteams waarop leraren een beroep kunnen doen, zij komen naar de scholen en kunnen op verzoek van de leraar vakinhoudelijke en didactische hulp bieden. ‘De afgelopen jaren heeft de overheid vaak laten weten dat het beter moest in het onderwijs. Die boodschap kwam via de besturen bij de leraren terecht. Bij de eerste gesprekken die ik als minister voerde, dacht ik: hé, ik zit alleen met mensen van onderwijsorganisaties aan tafel. Ik ben tot het inzicht gekomen dat je het moet omdraaien: benader niet alleen de besturen, vraag zelf leraren wat ze nodig hebben. Daarom bezoek ik vaak scholen en praat ik met leraren. Iedereen kan mij benaderen met vragen, zorgen of ideeën, ik heb een makkelijk mailadres – dennis@minocw.nl – ik wil álles horen. ‘Ik geloof er heilig in: de leraar staat centraal. Uiteindelijk draait alles om de kwaliteit van het onderwijs dat kinderen krijgen. De basis wordt gelegd door de leraar, en ik vertrouw erop dat die dat goed kan. Het is een vak. ‘Mijn eerste verantwoordelijkheid ligt nu bij de leraar en de leerling. Het lerarentekort, de hoge werkdruk, het niveau van de basisvaardigheden – de nood is zo hoog, dat we ons daarmee acuut moeten bezighouden. Eerst de reparatiewerkzaamheden.’ ‘De meesten staan met ziel en zaligheid voor de klas, maar hun bordje is de laatste jaren voller geworden. Er waren, ook in de Tweede Kamer, steeds meer wensen: scholen moesten aandacht besteden aan racisme, duurzaamheid, slavernij, voeding. Alles ís ook belangrijk. En de druk daaromheen wordt ook groter, bijvoorbeeld als kinderen extra hulp nodig hebben. Alleen, als je als leraar net te veel leerlingen hebt, net te veel overwerk, je leerlingen minder vooruitgaan dan je had gehoopt, dan is dit werk een ongelooflijke kluif. ‘Luister naar leraren, dan weet je wat voor hen het beroep onaantrekkelijk maakt: de hoge werkdruk, het gebrek aan zeggenschap en de lage salarissen. Dat gaan we oplossen. De salarissen zijn omhoog gegaan, de werkdruk moet omlaag. Leerkrachten moeten niet standaard overwerken maar betaald krijgen voor de uren die ze maken. ‘Waar leraren te weinig autonomie ervaren moeten we die teruggeven, daar gaan we op toezien. Als je als leraar iets krijgt opgelegd, dan werkt dat niet. Dat leraren zich vaak slechts uitvoerders voelen van wat bestuurders voor hen bedenken, leidt tot scheve gezichten.’ De leraar centraal stellen, autonomie en zeggenschap geven – het klinkt vanzelfsprekend. Dat is het niet. Wiersma is pas ruim een half jaar bezig, toch lijkt deze VVD-minister in dit opzicht te breken met het beleid van zijn voorgangers, of die nu van sociaal-democratische of christen-democratische snit waren. Met de mond beleden die dat de leraar een ‘held’ was, maar in de praktijk kregen de leraren weinig ruimte. In de afgelopen dertig jaar waren de besturen oppermachtig, zij hadden in de praktijk de verantwoordelijkheid voor het onderwijs, al bleef de overheid formeel hoofdverantwoordelijk – een constructie waar de VVD altijd achter heeft gestaan en waaraan ook Wiersma niet wil tornen. Na 1990 werden scholen gefinancierd met een ‘lumpsum’, door de besturen grotendeels naar eigen inzicht te besteden. Scholen moesten ook zelf hun problemen oplossen, waarbij het ministerie van Onderwijs vaak wegkeek. Ook lekte in het verleden overheidsgeld, bedoeld voor zaken als het verlagen van de werkdruk, of het aannemen van meer eerstegraads leraren, deels weg, omdat besturen het ergens anders aan besteedden. Aan uitbreiding van het management bijvoorbeeld, of aan onderwijsvernieuwingen die niet goed uitpakten. ‘Schoolbesturen moeten dienend zijn. We zien dat het niet overal goed heeft gewerkt om schoolbesturen geld te geven ter verbetering van het onderwijs. Sommige scholen, die het toch al moeilijk hadden, die geen leraren konden vinden, zijn door financiële overheidshulp niet verbeterd. In principe is het goed dat besturen eigen verantwoordelijkheid dragen, maar zij moeten ervoor zorgen dat de zeggenschap in de school en in de klas bij de leraar ligt. En anders moet ik daarvoor zorgen. ‘Lastig aan deze discussie is dat ik niet de professionaliteit naar me toe kan trekken, die ligt terecht bij de leraar. Het is mijn taak om leraren te helpen en om mensen enthousiast te maken voor het onderwijs. Als schoolbesturen daaraan niet meehelpen, of niet bijdragen aan de kwaliteit van het onderwijs, zal ik ingrijpen.’ ‘Leraren die een vaste aanstelling willen, moeten die ook kunnen krijgen. Het is ontmoedigend als besturen steeds weer met korte, tijdelijke contracten werken. Als dat niet gebeurt, vind ik dat we als overheid moeten optreden. ‘Ik pleit voor scherper toezicht, voor een grotere rol van de Inspectie, er moeten daar mensen bij komen. De overheid mag hoge eisen stellen aan schoolbestuurders – niet alle bestuurders zijn even capabel. Ook ben ik blij dat we meer mogelijkheden krijgen om op te treden op scholen die slecht functioneren. Ze zijn schadelijk voor kinderen. Als een school zwak is, moeten ouders dat meteen weten.’ ‘Het maakt uit naar welke school je gaat, dat zou niet zo moeten zijn. Op sommige scholen komen veel ingewikkeldheden samen: leervertraging, een lerarentekort, kinderen met een moeilijke thuissituatie. Vaak is goed onderwijs bieden dan bijna onmogelijk. Daar moeten we hulp bieden. Niet alleen de overheid, ook de samenleving. Ook de schooldirecteur die het op zijn eigen school goed voor elkaar heeft, terwijl het op een school 500 meter verderop helemaal verkeerd gaat, mag zich niet achter de eigen luiken verschuilen. ‘Het moet niet uitmaken wat je ouders verdienen, of hoeveel opleiding ze hebben – collectief omarmen we die gedachte, maar individueel passen we dat niet altijd toe. Natuurlijk willen alle ouders het beste onderwijs voor hun kinderen – logisch. Het ongemakkelijke is dat daardoor armere en rijkere kinderen minder vaak bij elkaar in de klas zitten. Ik geloof niet dat daar een kwade bedoeling achter zit, maar realiseer je dat sommige ouders meer invloed hebben dan anderen. Ze weten hun kind op de beste scholen te krijgen en hebben geld voor een hoge ouderbijdrage en bijles. Mensen drommen zo steeds meer samen in hun eigen sociale bubbel. Van de overheid wordt gevraagd dat te repareren, maar de overheid alleen kan dat niet rechtbreien.’ Zelf heeft Dennis Wiersma een lange omweg in het onderwijs afgelegd. Hij begon op de mavo, vervolgens deed hij havo, daarna de propedeuse lerarenopleiding geschiedenis en een universitaire studie sociologie. Hij is een klassieke diplomastapelaar. ‘Die route heeft mij veel gebracht’, zegt hij. ‘Ik was de eerste in mijn familie die ging studeren. Ik had er me heel wat van voorgesteld, maar toen ik eenmaal op de universiteit was aangekomen, raakte ik teleurgesteld. Het vak zelf vond ik superinteressant – sociologie is voor mij een beetje als professioneel op een terrasje zitten en goed rondkijken wat je in de samenleving ziet. Maar het niveau en de kwaliteit van het onderwijs vielen me tegen, en soms ook de motivatie van studenten. ‘Voor veel medestudenten sprak het vanzelf dat ze gingen studeren. Voor mij was dat niet zo. Mijn ouders waren daar niet mee bezig. Ze zeiden: leer maar een vak, daar heb je wat aan. Ik heb het op eigen houtje gedaan. Ik wilde erg graag. Als je zo’n lange weg hebt afgelegd, wil je dat het de moeite waard is. ‘Tegelijk dacht ik ook: als ik vind dat die studie beter kan, moet ik daar zelf iets aan doen. Ik werd student-lid van het faculteitsbestuur, ik ben naar de Landelijke Studentenvakbond gegaan, daarover had ik in de krant gelezen. Daarna ben ik actief geworden in de vakbond FNV. Ik merkte: als je je ergens serieus mee bemoeit, bereik je iets. ‘Ik weet nog goed dat ik voor het eerst met de trein naar Utrecht ging, voor een gesprek bij de Studentenvakbond. Een grote, spannende reis. Toen ik op Hoog Catharijne aankwam, raakte ik meteen de weg kwijt. Ik was een bleu, verlegen jongetje uit Friesland. Ik kwam uit een klein stadje, waar mijn vader kok in een verzorgingshuis was en nu een snackbar heeft. Wij kwamen eens per jaar een dagje in Amsterdam, om te shoppen en naar Ajax - Heerenveen te gaan. ‘In Utrecht heb ik mijn draai gevonden. Ik ben in het bestuur van de Studentenvakbond gegaan, ik heb er mijn vrouw ontmoet en ik heb er een master bestuurs- en organisatiewetenschappen gedaan.’ ‘Nee, en dat vind ik ook niet. Iets doet pas pijn als je er weet van hebt. Mijn ouders hadden niet het idee dat ik een te laag advies kreeg en ikzelf evenmin. Gaandeweg kwam ik erachter wat ik leuk vond en waar ik goed in was. Ik voelde me nooit benadeeld, ik keek altijd omhoog. ‘Ik was ook een laatbloeier. Toen ik 12 was, had ik veel aan mijn hoofd. Mijn ouders gingen uit elkaar, ik bleef bij mijn moeder wonen, mijn zusje bij mijn vader. Ik had helemaal geen zin in school. Mijn moeder was arbeidsongeschikt, ik voelde me thuis verantwoordelijk. Wij voerden geen gesprekken aan de keukentafel over mijn toekomst, we hádden geen tafel in de keuken. ‘Zo’n omweg heeft ook voordelen. Alles wat op je pad komt brengt je iets. Je had bij mij in groep 8 kinderen die meteen naar het gymnasium gingen. Sommigen werden door hun ouders gepusht, hadden er geen zin in en liepen volkomen vast. Ik heb geen enkele druk ervaren. Ik werd gedreven door nieuwsgierigheid naar het onbekende.’ ‘Ik had zeker het geluk dat stapelen lukte, én er was een leraar geschiedenis die mij steunde en inspireerde. Dan kom je in een positieve spiraal. Maar: op de mavo zitten is net zo prima als elke andere schoolsoort. Ik heb weleens gedacht: moet ik het wel op mijn cv zetten, dat ik mavo heb gedaan? Dat slaat natuurlijk nergens op. Ik ben er juist trots op. Er wordt veel te negatief gedacht over het vmbo. Sommige mensen zijn goed in dingen maken, anderen halen hun kennis vooral uit boeken. Maar in onze samenleving vinden we dan de één slimmer of beter dan de ander, belachelijk. Ik word daar nog steeds boos over. ‘Laatst was ik op een basisschool in Amsterdam-Zuid. Een leerkracht zei tegen mij: bij een havo-advies hebben we hier huilende ouders. De druk die de ouders uitoefenen is enorm. Het gevoel dat je je ouders teleurstelt, is naar voor een kind. Die ouders hebben ook boter op hun hoofd. Ik hoor ze weleens klagen dat ze voor hun eigen bedrijf geen vakmensen kunnen vinden.’ In Nederland is het schooladvies in groep 8 in hoge mate bepalend voor de mogelijkheden van kinderen. Wie hoger onderwijs heeft gevolgd krijgt, gemiddeld, later een hoger inkomen, is gezonder en leeft langer dan wie praktisch onderwijs volgde. Nog altijd krijgen kinderen van ouders met minder opleiding of inkomen in Nederland gemiddeld een lager schooladvies dan evengoed presterende kinderen van hoogopgeleiden. Wij zijn het enige Oeso-land waar geen objectieve standaard is bij de selectie voor het voortgezet onderwijs. Vooroordelen bij de leerkracht over het sociale milieu kunnen daardoor een rol spelen. ‘Dat probleem van onderadvisering naar sociaal milieu zie ik ook. Het is een terecht verwijt, er moet iets aan gebeuren. Het is geen kwade wil van de leerkrachten, daarvan ben ik overtuigd, maar de kwaliteit van advisering is niet overal goed. En zelfs als onderadvisering na een goede toetsscore wél wordt gecorrigeerd door de school, zijn ouders vaak te laat voor de school van hun voorkeur. Daarom moeten vanaf volgend jaar alle groep 8-leerlingen zich in dezelfde week aanmelden voor de middelbare school, dat hebben we onlangs in de wet geregeld. En stapelen blijft heel belangrijk en het mogelijk maken van brede brugklassen ook. ‘We moeten in het onderwijs geen belemmeringen opwerpen voor wie zich wil ontwikkelen, praktisch of theoretisch. Alle wissels moeten zo zijn neergezet dat je, als er een vonk overslaat, van route kunt veranderen.’ ‘Ik kan een heel eind meegaan met de gedachte dat we kinderen niet op zo’n jonge leeftijd moeten selecteren – een latere definitieve selectie voor sommigen en vooral meer differentiatie voor iedereen, zodat we toekomstmogelijkheden langer openhouden. Maar ik wil niet zomaar een grote, megalomane stelselwijziging invoeren. Belangrijk is dat we allereerst de mogelijkheid tot stapelen bieden, en dat scholen kunnen kiezen voor brede brugklassen. ‘Er zit mij toch iets dwars in die discussie over gelijke kansen. Dat er kinderen zijn die zonder ontbijt naar school gaan, is verschrikkelijk. Daar kan de school helpen. Maar er zit wel een spanning. Ik kreeg als kind thuis wel een boterham, maar een hele goedkope, met een vies plakje kaas. Die gooide ik vaak weg. Die boterham staat symbool voor iets wat ontbreekt: een ontbijtcultuur. Dat je leert wat goed eten is, dat je samen je dag bespreekt, dat je hoort over het werk van je moeder. Wij zaten met het ontbijt voor de tv, en met het avondeten ook. ‘We hebben veel scholen met kinderen van ouders met dezelfde opvoedstijl. Dat kind krijgt niet het beste.’ ‘Nee. Het is die ouders niet te verwijten: als je een school hebt waar voornamelijk hetzelfde type ouders op zitten, met dezelfde opvoedstijl, dan stimuleer je elkaar niet om het eens anders te doen. Je kunt wel ontbijt op school geven, maar denk niet dat het daarmee klaar is. ‘Ik verwijt het ook mijn eigen moeder niet. Zij zorgde voor ons met alle liefde en trots die ze in zich had. Ik heb pas later geleerd wat er mogelijk was, in het onderwijs, in mijn werk. Als ik een andere jeugd had gehad, dan had ik dit inzicht waarschijnlijk niet opgedaan.’||https://www.volkskrant.nl/nieuws-achtergrond/het-is-mijn-taak-om-leraren-te-helpen-als-schoolbesturen-daar-niet-aan-meehelpen-zal-ik-ingrijpen~b2543e98/
2022-08-26||Hoe hield het iets te dikke jongetje zich staande?||De brugklasintroductiedagen. Op het strand van Texel liepen groepjes meisjes en jongens naar de zee. Dat bleef strikt gescheiden – blijkbaar was het in deze fase belangrijk dat er aparte groepen werden gevormd. De jongens hadden het over wie wie had getrapt en wie normaal moest doen. De meisjes converseerden over bruin worden en of dat eigenlijk kon als je echt heel wit was. Ik had medelijden met de kinderen, omdat het me allemaal zo intens en vermoeiend leek. De pikorde. Hoe hield het iets te dikke jongetje zich staande? Waarom liep dat meisje in haar eentje? Het was moeilijk om aan te zien, maar de kinderen zelf leken allemaal gelukkig, en misschien waren ze dat ook. Maak toch niet overal een probleem van, sprak ik mezelf toe. Ik vermoed dat iets in mij – abusievelijk – denkt dat mijn gedoemdenk die kinderen helpt. Dat er ergens een anonieme toeschouwer is, van wie niet alles leuk hoeft te zijn.||https://www.volkskrant.nl/columns-opinie/hoe-hield-het-iets-te-dikke-jongetje-zich-staande~b5a5d548/
2022-08-26||Alle statushouders op wachtlijst in 4 weken een huis: ‘Utrecht heeft z’n nek uitgestoken’ en het werkt||‘Trots is niet het juiste woord’, zegt Dennis de Vries. ‘Maar het is ontzettend fijn dat we dit gedaan hebben. We hebben onze nek uitgestoken. Kijk naar de toestand in Ter Apel, waar honderden mensen buiten slapen. Dat vind ik zo schrijnend. Door ons gaat de druk er een klein beetje af.’ Het moge duidelijk zijn, de Utrechtse wethouder voor wonen staat nog altijd pal achter het onorthodoxe plan dat de gemeente half juli presenteerde, het plan om deze zomer zes weken lang alle vrijkomende sociale huurwoningen toe te wijzen aan statushouders. Zeker nu blijkt dat het gewerkt heeft. Vrijdag maakte Utrecht bekend dat in de eerste drie weken van de ‘versnellingsactie’ 279 statushouders zijn gehuisvest in 148 woningen. De resterende taakstelling van 145 personen verwacht de gemeente de komende weken te kunnen koppelen aan woningen die nu beschikbaar zijn. Vanaf maandag 29 augustus zullen sociale huurwoningen weer volgens de reguliere procedure worden toegewezen. Dat de operatie een succes zou worden, lag niet direct voor de hand. Aanvankelijk ontstond flink wat commotie. Rumoer op sociale media, tientallen, honderden boze burgers belden de gemeente, De Vries ontving doodsbedreigingen. Want ging dit niet ten koste van andere woningzoekenden, die al jaren op de wachtlijst stonden? Toch zette Utrecht door. Het kabinet had eind juni een dringend beroep gedaan op alle gemeenten om nog dit jaar versneld woonruimte te vinden voor 7.500 statushouders die al aan hen gekoppeld waren. Utrecht liep, vanwege een tekort aan passende sociale huurwoningen, op dat moment al achter de feiten aan. Het was tijd voor een inhaalslag. ‘Radicale tijden vragen om radicale oplossingen’, zei De Vries vorige maand in de Volkskrant. ‘Ik begrijp de woede’, zegt de wethouder voor wonen nu. In de media ontstond het beeld dat Utrecht die woningen wel erg makkelijk weggaf aan statushouders. ‘Dat is niet het hele verhaal. We voeren gewoon een wettelijke taak uit. Bovendien hebben we dit versneld gedaan op voorwaarde dat we de komende jaren een paar duizend tijdelijke huizen kunnen bouwen met steun van het Rijk. De kans om in Utrecht een woning te vinden wordt alleen maar groter. Je moet slim onderhandelen.’ Logistiek was de versnellingsactie niet eens zo ingewikkeld, vertellen betrokkenen. Eerst stelden de vier woningbouwcorporaties een gezamenlijke lijst op van de woningen die op korte termijn beschikbaar zouden komen. Die legden ze naast een lijst met de namen van statushouders die aan Utrecht waren toegewezen en de bijbehorende gezinsgrootte. Eenmaal gematcht konden statushouders op het kantoor van Vluchtelingenwerk hun contract tekenen en daarna direct de eerste gesprekken voeren met vrijwilligers die hen zouden begeleiden bij de eerste stappen in hun nieuwe bestaan. ‘Dat was nieuw’, zegt Elsbeth van Wijk van woningcorporatie Mitros. ‘En het bevalt goed. Misschien blijven we dat wel doen.’ Ondertussen leidde de tijdsdruk tot creatieve oplossingen, zegt wethouder De Vries. ‘Het is altijd lastig om voldoende woningen te vinden voor mensen alleen. Maar nu moesten we iets verzinnen. We kijken naar woningdelen, waarbij alleenstaande statushouders die samen kunnen en willen wonen, samen een huis krijgen. Dat hadden we anders niet gauw gedaan.’ Voor Vluchtelingenwerk was het ‘wel even schrikken’ dat de hele Utrechtse wachtlijst in zes weken moest worden weggewerkt, zegt teamleider Monique Korpershoek. ‘Het leverde ons flink wat werk op. Gelukkig zijn we wel wat gewend.’ Vluchtelingenwerk begeleidt statushouders wanneer ze hun eerste huis krijgen toegewezen. Ze bieden hulp bij het aanvragen van een DigiD, het afsluiten van verzekeringen, het vinden van een school voor de kinderen, het leren van de taal en soms ook bij het eerste contact met de buren. ‘De eerste drie maanden hebben we een tot twee keer per week een afspraak met ze.’ Dat wordt nu een puzzel. Met deze versnellingsactie kreeg de Utrechtse afdeling er immers in een paar weken bijna vijfhonderd nieuwe cliënten bij. ‘Een verdubbeling’, zegt Korpershoek. ‘Dus hebben we meer mensen nodig. We zoeken nog twintig tot dertig nieuwe vrijwilligers.’ En was er nog veel onrust na die eerste hectische dagen? Eén sociale huurwoning die wachtte op nieuwe bewoners is de afgelopen weken beklad, zegt een woordvoerder van de gemeente, al is niet eens zeker of dat te maken had met de versnellingsactie. Bij de politie zijn geen incidenten bekend rondom de versnelde toewijzing van woningen aan statushouders. Op het kantoor van woningcorporatie Mitros hoorden ze ook geen luide protesten, zegt Elsbeth van Wijk. ‘Al zijn de collega’s die in de buurten komen er wel op aangesproken. En dan vooral door mensen die zelf in de knel zitten. Die vragen zich af of hun kinderen nog wel aan de beurt komen voor een woning.’ Wethouder De Vries krijgt intussen vragen van een andere orde. ‘Van de week sprak ik een bestuurder uit een andere gemeente. Hij wilde weten hoe we het hadden aangepakt. Elders vragen ze zich eveneens af of ze niet zoiets moeten doen. Ik gun die steden het lef om ook eens zo’n risico te nemen.’||https://www.volkskrant.nl/nieuws-achtergrond/alle-statushouders-op-wachtlijst-in-4-weken-een-huis-utrecht-heeft-z-n-nek-uitgestoken-en-het-werkt~b0fb89ae/
2022-08-26||Kunstcollectie Microsoft-oprichter Paul Allen gaat onder de hamer en kan een miljard opleveren||Paul Allen verzamelde topwerken uit een groot deel van de kunstgeschiedenis, zo ongeveer tussen Botticelli en David Hockney in, vijfhonderd jaar van meesterwerken. Topstukken op de veiling zijn naar verwachting Small False Start van Jasper Johns uit 1960, die zeker vijftig miljoen moet opbrengen, en La Montagne Sainte Victoire, een landschap van impressionist Paul Cézanne, dat rond 1888-1890 is geschilderd en dat rond de honderd miljoen wordt geschat. Verder komen er werken langs van Jan Brueghel, Renoir, Manet, Gauguin en Seurat, en van moderne kunstenaars als Rothko, Hopper, Calder, Lichtenstein en Ruscha. De stukken worden geveild door Christie’s, de geschatte opbrengst zal rond de een miljard euro bedragen en naar liefdadigheid gaan. Bij leven was Allen, die 65 werd, al een actieve filantroop die naar schatting twee miljard schonk aan medische, culturele en duurzame doelen. Nadat er kanker bij hem was geconstateerd richtte Allen samen met zijn zus Jody Allen Vulcan Inc. op, een investeringsbedrijf dat de zakelijke en filantropische belangen van de familie zou vertegenwoordigen. In 2010 verklaarde hij dat hij het grootste deel van zijn fortuin aan liefdadigheid zou schenken. Hij stond op dat moment op de 37ste plek van rijkste mensen in de wereld volgens Forbes Magazine, met een geschat vermogen van 13,5 miljard dollar. De aankopen van Allen voor zijn privécollectie werden nauwgezet gevolgd in de kunstwereld. Hij kocht in het begin van deze eeuw Yellow over Purple van Mark Rothko (uit 1956) voor 14,3 miljoen dollar en Maternity II (uit 1899) van Paul Gauguin voor 39,2 miljoen. Een ander topstuk uit de Allen-collectie is Landschap met berkenbos van Gustav Klimt (uit 1903), dat hij in 2006 voor ruim veertig miljoen dollar kocht bij Christie’s. De verkoop van de collectie Allen zal op zijn minst een graadmeter zijn hoe de top van de kunstmarkt er op dit moment voorstaat.||https://www.volkskrant.nl/cultuur-media/kunstcollectie-microsoft-oprichter-paul-allen-gaat-onder-de-hamer-en-kan-een-miljard-opleveren~b1838e7a/
2022-08-26||Van der Burg verwacht ook vrijdagnacht buitenslapers Ter Apel, ministerraad overlegt over maatregelen||Staatssecretaris Eric van der Burg (Asiel en Migratie) verwacht dat er ook vrijdag weer asielzoekers buiten de poort zullen moeten slapen bij het aanmeldcentrum in Ter Apel. De bewindsman is naar eigen zeggen druk in overleg met enkele gemeenten over de opvang van asielzoekers, maar verwacht niet dat dat vrijdag al het gewenste resultaat oplevert. Het aanmeldcentrum van het COA in Ter Apel is al maandenlang overvol, omdat de doorstroom verderop in de asielketen stokt. Statushouders hebben moeite om een woning te vinden, waardoor ze lang blijven hangen in asielzoekerscentra. Als gevolg van de drukte in Ter Apel slapen met regelmaat honderden asielzoekers buiten het aanmeldcentrum. Dinsdag- en woensdagnacht werd met zo’n 700 buitenslapers een nieuw dieptepunt bereikt. De Groningse burgemeester Koen Schuiling, voorzitter van de Veiligheidsregio waar Ter Apel onder valt, had eerder deze week het kabinet een ultimatum gesteld om uiterlijk vrijdag een slaapplek te regelen voor alle nieuwkomers. Maar Van der Burg weet maar weinig gemeenten te vinden die een plek willen bieden aan de asielzoekers. Wat de gevolgen zouden zijn als het kabinet dat ultimatum niet haalt, wilde Schuiling eerder niet zeggen. De gemeente Apeldoorn tot nu toe een van de weinige gemeenten die Van der Burg te hulp schiet. Het Centraal Orgaan opvang Asielzoekers (COA) benaderde de gemeente volgens regiokrant De Stentor afgelopen woensdag of zij met spoed voor vier nachten plek kon bieden aan een aantal asielzoekers. De gemeente gaf vanwege de ‘onhoudbare situatie in Ter Apel’ gehoor aan de oproep. Sporthallen Mheenpark en Zuiderpark waren eerder deze zomer al ingericht op de komst van Oekraïense vluchtelingen, maar bieden nu dus een tijdelijk thuis aan asielzoekers. Omwonenden van de twee sporthallen in Apeldoorn kregen donderdagmiddag een brief in de bus over de komst van de asielzoekers. Bij aankomst van de eerste vluchtelingen in Sporthal Zuiderpark, halverwege de avond, ontstond wat ‘commotie’, maar die werd door politie en beveiligers in de kiem gesmoord. Tegen middernacht stuurde de politie de laatste vluchtelingen naar binnen. Na hun verblijf in Apeldoorn worden de vluchtelingen overgeplaatst naar een nieuwe crisisnoodopvang in Doetinchem. De gemeente daar is al langer bezig om de locatie naast het politiebureau klaar te maken voor de opvang van zo’n 225 asielzoekers. In Doetinchem moeten ze zeker drie maanden kunnen verblijven. De ministerraad van vrijdag staat volgens betrokkenen volledig in het thema van de situatie in Ter Apel. Minister Sigrid Kaag van Financiën noemde het een ‘enorme opgave’ om maatregelen te vinden die de druk op het aanmeldcentrum kunnen verlichten. Over wat voor maatregelen dat zullen zijn lieten de kabinetsleden niets los. ‘De uitstroom moet omhoog en de instroom moet omlaag’, is het enige dat minister Hugo de Jonge (Volkshuisvesting) wilde zeggen. Vluchtelingenwerk Nederland is sceptisch over de kans op grote toezeggingen uit Den Haag. ‘We hebben dit al heel vaak gehoord in het afgelopen halfjaar. Dat ze met elkaar in overleg zijn. Maar tot nu toe is er elke keer geen oplossing geweest, heeft dat overleg weinig substantieels opgeleverd’, zegt een woordvoerder. Ook Artsen zonder Grenzen, dat sinds donderdag voor het eerst binnen Nederland actief is, koestert geen hoge verwachtingen. ‘We hadden gehoopt dat dit weken geleden al geregeld zou zijn. Dan hadden we hier niet hoeven zijn.’||https://www.volkskrant.nl/nieuws-achtergrond/van-der-burg-verwacht-ook-vrijdagnacht-buitenslapers-ter-apel-ministerraad-overlegt-over-maatregelen~b6765e75/
2022-08-26||COA kocht hotel in Albergen voor bijna 1,5 miljoen euro, eigenaar wil nu toch van deal af||Het Centraal Orgaan opvang asielzoekers (COA) bestrijdt de lezing van de eigenaar en heeft vrijdag een kort geding aangespannen om de geplande overdracht op 29 augustus door te laten gaan. De zaak dient maandag om 13.00 uur in Almelo. De eigenaar heeft het COA per brief laten weten de verkoop te willen annuleren met een beroep op dwaling en/of bedrog. Ze zou niet zijn geïnformeerd over de hoeveelheid asielzoekers die in het hotel komen wonen. Als ze daar wel van op de hoogte was geweest, had ze de overeenkomst niet gesloten. Volgens de asielopvangorganisatie van de overheid is echter sinds het eerste contact in april duidelijk geweest wat de bedoeling was. De eigenaar zou daar niet afwijzend op hebben gereageerd. ‘Het is geen geheim dat de druk op de capaciteit van het COA enorm is’ zegt een woordvoerder van het COA. ‘Elke plek telt, daarom hebben we een kort geding aangespannen om de koop door te zetten.’ Er is volgens het Burgerlijk wetboek sprake van bedrog wanneer iemand een ander beweegt een overeenkomst te sluiten en opzettelijk onjuiste informatie verstrekt of verplichte feiten opzettelijk verzwijgt. Als iemand op basis van ontbrekende relevante informatie een overeenkomst sluit die hij anders nooit zou had gesloten, dan spreekt men van dwaling. Volgens Leon Verstappen, hoogleraar privaatrecht aan de Rijksuniversiteit Groningen, is het niet zonder meer gezegd dat de eigenaar van het hotel zomaar onder de koop uitkomt. ‘Het is de vraag of het COA verplicht was mede te delen hoeveel asielzoekers er precies gehuisvest zouden worden in het hotel. Mocht dat zo zijn, en het COA heeft daar inderdaad niets over verteld, dan is het denkbaar dat de rechter de koopovereenkomst zal vernietigen.’ Vier dagen na de koop op 12 augustus maakte staatssecretaris voor Asiel, Eric van den Burg (VVD), bekend dat hij voor het eerst onder dwang in een gemeente een azc ging huisvesten. Na bekendmaking van de aankoop gingen bewoners van Albergen, onderdeel van de gemeente Tubbergen, ’s avonds nog uit protest de straat op. De eigenaar is sindsdien niet publiekelijk naar buiten getreden. Haar advocaat is niet bereikbaar voor commentaar.||https://www.volkskrant.nl/nieuws-achtergrond/coa-kocht-hotel-in-albergen-voor-bijna-1-5-miljoen-euro-eigenaar-wil-nu-toch-van-deal-af~b5073f9b/
2022-08-26||Jonge Indiër Erigaisi zet sterk spel Olympiade door in Abu Dhabi||Nadat Rusland in 2010 in Chanty-Mansisk tot algemeen ongenoegen toestemming had gekregen met vijf teams mee te doen, greep de Fide in. Vanaf 2012 mag het organiserende land zich maximaal driemaal laten vertegenwoordigen. Het voorrecht kan een valkuil zijn als de organisator besluit de kansen te spreiden. Volgens Ivan Sokolov, onlangs in Chennai de coach van olympiadewinnaar Oezbekistan, zou India een grotere kans op de eindzege hebben gehad als het slechts één team met de vijf beste spelers had mogen afvaardigen. Nu waren India A, B en C alle drie sterke, maar niet onverslaanbare tegenstanders. In het ideale Indiase team zou zeker een plaats zijn ingeruimd voor Arjun Erigaisi, die nu ondanks zijn bijdrage van 8,5 uit 11 met India A op de vervelende vierde plaats eindigde. Het was het derde topresultaat dit jaar van de 18-jarige grootmeester na de winst in de Challengersgroep van het Tata Steeltoernooi en de verovering van de nationale titel in Kanpur. Een week na de Olympiade pakte Erigaisi de draad weer op door een sterk bezet toernooi in Abu Dhabi te winnen vóór onder anderen Jorden van Foreest, die voortgezet herstel na een tijdelijke dip bevestigde met een gedeelde derde plaats. Erigaisi – Indjic Abu Dhabi 2022 1.d4 Pf6 2. c4 e6 3. Pc3 c5 4. d5 exd5 5. cxd5 d6 6. e4 g6 7. f4 Lg7 8. Lb5+ Pfd7 9. a4 0-0 10. Pf3 Pa6 11. 0-0 Pb4 12. h3 a6 13. Lc4 f5 Een matige zet in een stelling die de Engelsman John Nunn al rond 1980 onspeelbaar voor zwart noemde. 14. e5 dxe5 15. d6+ Kh8 16. Pg5 e4 17. Pe6 Df6 18. Pxg7! Wit was niet op jacht naar kwaliteitswinst, maar naar deze sterke loper. 18 ... Dxg7 19. Le3 b6 Na 19 ... Pb6 volgt 20. Lxc5 Pxc4 21. Ld4 Tf6 22. Db3. 20. Pd5 Pxd5 21. Lxd5 Tb8 22. Tf2 Lb7 23. Lc4 h6 24. a5 Diagram 1 24 ... g5 Of 24 ... b5 25. Le6 Kh7 26. Tc1 c4 27. b3! 25. fxg5 Pe5 26. gxh6 Dg6 27. Le2 Pf3+ Meer voor de hand ligt 27 ... Tbd8, al heeft wit ook dan na bijvoorbeeld 28. Dc1 Txd6 29. Lf4 beslissend voordeel. 28. Lxf3 exf3 29. axb6 fxg2 30. Dd2 Tf7 31. Lxc5 Kh7 32. Te1 Td8 33. Dd3 Dg5 34. Db3 Dh5 35. Te5 Tg8 Met 35 ... Tdf8 kan zwart nog enige tegenstand bieden. Nu wikkelt wit af naar een eenvoudig gewonnen eindspel. Diagram 2 36. Dxf7+ Dxf7 37. Te7 Tg7 38. Txf7 Txf7 39. Td2 Td7 40. Le3 Le4 41. Txg2 Lxg2 42. Kxg2 Kg6 43. Kf3 Kf6 44. Kf4 Tb7 45. h4 a5 46. h5 a4 47. Ld4+ Ke6 48. Lg7 Kf7 49. Kxf5 a3 50. bxa3 Txb6 51. Le5 Zwart geeft op.||https://www.volkskrant.nl/sport/jonge-indier-erigaisi-zet-sterk-spel-olympiade-door-in-abu-dhabi~b989ea1c6/
2022-08-26||Webb-telescoop vindt CO2 in dampkring van verre planeet: ‘Superspannende ontdekking’||CO2 in een planeetdampkring – daar schrikken we tegenwoordig van. Is koolstofdioxide niet het beruchte broeikasgas dat verantwoordelijk is voor de opwarming van het aardse klimaat? Maar geen zorgen: op planeet WASP-39b, op 700 lichtjaar afstand van de aarde, wonen geen aliens die fossiele brandstoffen verstoken. Het CO2 heeft een natuurlijke oorsprong. Sterker: op WASP-39b leeft helemaal niets. De gasvormige reuzenplaneet zwiert op extreem kleine afstand eens in de vier dagen rond zijn moederster, en heeft een temperatuur van 900 graden. Hij is in 2011 ontdekt doordat hij bij elke omloop voor de ster langs beweegt en daarbij een klein beetje licht onderschept. Tijdens zo’n ‘overgang’ wordt een deel van het waargenomen sterlicht gefilterd door de dampkring van de planeet. Moleculen in die dampkring laten dan een vingerafdruk achter in het sterlicht. Op die manier kon de extreem gevoelige spectrograaf van Webb de aanwezigheid van koolstofdioxide vaststellen. Volgens Sara Seager van het MIT in Boston, die deze techniek ruim twintig jaar geleden ontwikkelde, gaat het om een ‘onbetwistbare’ ontdekking. ‘Ik denk dat de onderzoekers zo blij zijn, omdat er nooit eerder zo’n sterk signaal is gezien in het spectrum van een exoplaneet’, zegt ze. De resultaten worden volgende week gepubliceerd in vakblad Nature. De hoeveelheid CO2 is relatief gering, zegt teamlid Yamila Miguel van de Leidse Sterrewacht: ongeveer 5 promille. Toch is dat meer dan je zou verwachten. ‘Het geeft aan dat de planeet tien keer zoveel zware elementen bevat, koolstof en zuurstof bijvoorbeeld, als de ster waar hij omheen draait’, aldus Miguel. Modelberekeningen doen vermoeden dat er in de planeetdampkring ook waterdamp, koolmonoxide en waterstofsulfide voorkomen, maar vrijwel geen methaan. Volgens exoplaneetonderzoeker Adam Burrows aan Princeton werpt de ontdekking nog wel veel nieuwe vragen op. ‘Nooit eerder is er CO2 gevonden in de dampkring van een reuzenplaneet of een bruine dwerg (een soort tussenvorm van een ster en een planeet red.)’, zegt hij. ‘Waarom hier dan wel? Wat wil dat zeggen? Wat is de rol van wolken in de atmosfeer van WASP-39b?’ Ondanks al die vragen overheerst op dit moment het enthousiasme. Onderzoeksleider Natalie Batalha van de Universiteit van Californië in Santa Cruz schreef op Twitter: ‘Wow, we hebben nu echt de mogelijkheid om de atmosferen te detecteren van aardachtige exoplaneten zoals die rond de ster Trappist-1!’ Bij die ster, op slechts 40 lichtjaar afstand, zijn maar liefst zeven planeten ontdekt, die qua grootte en samenstelling vergelijkbaar zijn met de aarde. Miguels Leidse collega Ignas Snellen, die zelf niet bij het onderzoek was betrokken, noemt de ontdekking ‘superspannend’. ‘Dit laat pas echt zien hoe goed de James Webb werkt,’ zegt hij. ‘Dat belooft veel goeds voor de komende jaren.’ Seager denkt er al net zo over. ‘Als je ziet wat Webb nu al allemaal onthult, gaan we een fantastische tijd tegemoet.’||https://www.volkskrant.nl/wetenschap/webb-telescoop-vindt-co2-in-dampkring-van-verre-planeet-superspannende-ontdekking~b7251651/
2022-08-26||Verreweg de meeste reacties kwamen binnen voor de uitdaging ‘Doe iets dat bijna in uw naam zit’||De afgelopen weken daagde ik u uit om iets bijzonders te doen binnen een goed gekozen set randvoorwaarden. U reageerde massaal en dat leverde míj dan weer een uitdaging op: hoe vat ik al die reacties samen binnen de maximale lengte van deze column? Gelukkig deed mijn assistente Eva de Roode flink wat voorwerk, terwijl ik nog op een Frans strand lag, en maakte een helder overzicht van de reacties per thema. Hierbij zes van onze favoriete lezersreacties. In de categorie ‘Speel met de regels’ stuurde Carol Cornelissen zijn foto’s van een fietstocht naar Frankrijk waarbij hij niet de afgezaagde toeristische foto’s wilde maken. Hij besloot om elke 60 kilometer te stoppen en dan steeds precies vier foto’s te maken: de weg in twee richtingen en wat er aan weerskanten van die weg te zien was. Dit waren de enige foto’s van zijn reis, met als persoonlijke touch steeds zijn eigen fiets in beeld. Sommige lezers reageerden op meer dan één uitdaging. Zo meldde Robert Prins bij ‘Reis zo ver mogelijk in 24 uur’ dat hij in 1989 maar liefst 2.318,4 kilometer wist te liften binnen 24 uur - waarmee hij in 1991 het Guinness Book of Records haalde. Prins lift nog steeds, want een paar weken later meldde hij voor de categorie ‘Spaar ze allemaal’ dat hij bezig is om liften te verzamelen op alle 217 mogelijke combinaties van de dag van de maand en de weekdag. Komende woensdag 31 augustus hoopt hij de laatste woensdag aan zijn lijstje toe te voegen en op 17 september zou hij met de 217de en dus allerlaatste lift zijn project kunnen afsluiten. Mocht u hem binnenkort ergens langs de weg zien staan, neem hem dan vooral mee. In de categorie ‘Leg een verzameling aan met een gek criterium’ schreef Marian Hoffer dat zij voor het tienjarig jubileum van haar galerie Tijd voor Kunst een oproep deed aan kunstenaars voor kunstwerken met een formaat van maximaal 10 x 10 centimeter. Die zijn nu te zien in een expositie, waar naast schilderijen ook keramiek en andere driedimensionale objecten te zien zijn. Ik vermoed dat de preciezere randvoorwaarde dan ook een formaat van maximaal 10 x 10 x 10 centimeter moet zijn en fiets binnenkort even langs met mijn meetlint om dit te controleren. Diverse lezers stuurden iets in dat niet over henzelf ging. Zo meldde Peter Penning bij ‘Spaar ze allemaal’ dat een goede vriend van hem in Kaapstad woont en probeert om alle vogels te zien die staan in de in 1991 herziene uitgave van Newman’s Birds of Southern Africa. Hij is op zo’n 70 procent. ‘Het leuke is dat het specifiek deze totaal niet courante uitgave is, ondanks het feit dat er meerdere edities zijn gevolgd en dat er veel betere gidsen beschikbaar zijn!’ Wim van Oudheusden schreef over zijn broer die met een groep vrienden willekeur in hun leven bracht door uit te stappen bij een door toeval bepaalde metrohalte en dan het eerste restaurant dat ze tegenkwamen te bezoeken: ‘En lekker gegeten hebben zij regelmatig.’ Verreweg de meeste reacties kwamen binnen voor de uitdaging ‘Doe iets dat bijna in uw naam zit’ en onze absolute favoriet was Harmjan Snijder die schreef: ‘Sinds ik door werkelijk iedereen voorbijgefietst word: Kalman Rijder.’||https://www.volkskrant.nl/wetenschap/verreweg-de-meeste-reacties-kwamen-binnen-voor-de-uitdaging-doe-iets-dat-bijna-in-uw-naam-zit~b6e13d16/
2022-08-26||Er is een stortvloed aan droogtejargon – met deze gids bent u zo weer op de hoogte||Laagwater, vroege bladval, dorre akkers: Nederland kampt sinds begin deze maand met een watertekort. Alarmerend, ja, maar het bracht ook een stortvloed aan bijzondere woorden teweeg. Welke termen regende het in de berichtgeving over de droogte? Officieel is sprake van feitelijk watertekort, een alarmfase hoger dan het dreigend watertekort dat halverwege juli al werd vastgesteld. Verdamping en neerslagtekort zijn de boosdoeners. De droogteschade is fors: van mislukte oogsten tot onbevaarbare waterwegen. Zeewater stroomt in deze laagwaterperiode dieper het land in, wat leidt tot verzilting, desastreus voor grondwaterkwaliteit en bodemvruchtbaarheid. Op de bodem van het Amsterdam-Rijnkanaal ligt daarom een bellenscherm: met luchtbellen uit een buis wordt zout water terug naar de Noordzee geduwd. Ook zijn schutbeperkingen ingesteld: sluizen openen minder vaak, om instromend zeewater te weren. Het Managementteam Watertekorten (MTW) – een gremium van Rijkswaterstaat, waterschappen, drinkwaterbedrijven, provincies en ministeries – ziet toe op de waterverdeling: wie heeft recht op welk deel van het schaarse nat? Daarvoor is een verdringingsreeks opgesteld, opgenomen in de Waterwet: waterkeringen en dijken krijgen als eerste water, dan de drinkwatervoorziening en energielevering, ten slotte de overige gebruikers (landbouw, industrie, recreatie). Het MTW is aangesteld door de Landelijke Coördinatiecommissie Waterverdeling (LCW), onderdeel van het Watermanagementcentrum Nederland. De LCW peilt de droogtesituatie en brengt een droogtemonitor uit, waarin het probleem op 9 augustus als volgt werd benoemd: ‘De waterbeschikbaarheid in Nederland neemt af.’ In veel regio’s geldt een verbod om gewassen te beregenen met oppervlaktewater, water dat zich aan de oppervlakte van de planeet bevindt. Wie wil sproeien, moet grondwater oppompen, al geldt daarvoor op veel plaatsen een onttrekkingsverbod. Vanwege laagwater wordt in de IJssel mogelijk eenrichtingsverkeer ingesteld. De minst gepeilde diepte – ‘de plek in de rivier waar de waterdiepte het laagst is, gemeten vanaf de bodem tot aan het wateroppervlak’, aldus Rijkswaterstaat; er wordt daar niet minder gepeild dan elders – schommelt er rond de 1,5 meter. Ook bomen hebben te lijden. Om uitdroging te voorkomen, sluit een boom de huidmondjes van bladeren, laat ze krullen of in het uiterste geval voortijdig vallen. Later, na regenval, kunnen diezelfde bomen een tweede bloei doormaken. Laagwater heet ook lage afvoer, want Rijn en Maas zijn smelt- en regenrivieren die water naar de zee afvoeren. Het IJsselmeer schijnt de nationale waterton te zijn. Het is ‘de grootste zoetwatervoorraad van Nederland, waar waterschappen uit de omliggende provincies en drinkwaterbedrijven dankbaar gebruik van maken door er water uit op te pompen’, aldus een reportage in deze krant. Ook in andere Europese landen liggen de waterwegen, ‘de aderen van het continent’, er schraaltjes bij. Ter oplossing wordt onder meer gepleit voor ander rivierbeleid, beter watermanagement en optimalisatie van binnenvaartprocessen ter voorkoming leegvaart, een woord dat niet in de Van Dale staat maar ogenschijnlijk ‘varen zonder lading’ betekent. Op de site van het KNMI over de droogtemonitor is het langste woord over dit onderwerp te lezen: ‘In het najaar wordt de potentiële referentiegewasverdamping klein en is dan vrijwel altijd verwaarloosbaar ten opzicht van de hoeveelheid regen.’ Met andere woorden: na zonneschijn komt regen.||https://www.volkskrant.nl/nieuws-achtergrond/er-is-een-stortvloed-aan-droogtejargon-met-deze-gids-bent-u-zo-weer-op-de-hoogte~b60ff53b/
2022-08-26||De hoeveelheid informatie die TikTok verzamelt, is reden om nooit meer op een linkje te klikken in de app||Van alle grote socialemediaplatforms groeit TikTok verreweg het hardst, ook in Nederland. Het aantal gebruikers ligt al op 3 miljoen, een groei van maar liefst 75 procent ten opzichte van een jaar eerder. En het zijn al lang niet meer alleen playbackende en dansende tieners die de app gebruiken. Het is niet de enige reden dat het van oorsprong Chinese platform van verschillende kanten onder vuur ligt. Eerst was er nog bewondering voor de akelig efficiënte algoritmen die het gebruik van de app naar grote hoogten hebben doen stuwen. Vervolgens kwam de onvermijdelijke tegenbeweging in de vorm van kritiek op diezelfde algoritmen. Nog meer dan bij andere sociale media draait TikTok op het inspelen op de behoeften van de gebruiker. En dus minder op daadwerkelijke contacten. Dat werkt zo goed dat Facebook in allerijl zijn apps aanpast om gebruikers vergelijkbare ervaringen te geven: meer filmpjes van hetzelfde, minder foto’s van vrienden. Wie daar geen problemen mee heeft en zich door TikTok op zijn wenken bediend voelt met het aanbod van nog meer hondenpuppy-video’s, zal zijn schouders ophalen. Maar dat kan niet bij kritiek die vanuit een heel andere hoek over het platform is neergedaald. Onlangs hield beveiligingsonderzoeker Felix Krause een aantal populaire socialemedia-apps tegen het licht. Hij keek daarbij specifiek naar wat er gebeurt als een gebruiker binnen zo’n app op een linkje naar een andere site klikt. Bijvoorbeeld: iemand deelt op Facebook een link naar de Volkskrant. Wie daar op klikt, ziet weliswaar de Volkskrant-site, maar niet op een bekende browser als Safari of Chrome, maar op een eigen baksel van Facebook zelf. Die praktijk is behoorlijk gangbaar, maar niet per se goed nieuws voor de consument, toont Krause aan. Zowel Facebook, TikTok, Facebook Messenger als Instagram voegt allerlei code toe aan de webpagina’s van externe partijen. Via deze javascript-code kunnen ze informatie over het surfgedrag van hun gebruikers achterhalen. Dat is best opvallend, want dit zogenoemde tracken wordt door de reguliere browsers juist steeds meer tegengehouden. Tiktok gaat het verst in het schenden van de privacy van de gebruikers, aldus de onderzoeker. Waar de Facebook-apps nog de mogelijkheid bieden om de link in bijvoorbeeld Safari of Chrome te openen, kan dat bij TikTok niet. Bovendien verzamelt TikTok de meeste informatie. Inclusief zelfs de toetsenbordaanslagen op zo’n webpagina van een andere partij. Theoretisch zou TikTok dus toegang kunnen krijgen tot de creditcardinformatie die iemand invoert. TikTok heeft in een reactie benadrukt dat ze dit soort informatie in de praktijk niet gebruikt. Dat zal ongetwijfeld kloppen, maar alleen al het feit dat het mogelijk is, zou genoeg moeten zijn om nooit meer op een linkje op TikTok te klikken. Wie per se een externe pagina wil bezoeken (bijvoorbeeld vanuit een profielpagina), moet dan maar het linkje handmatig in Safari zetten. Meer gedoe, maar wel zo veilig. Is er nog goed nieuws? Jawel, Snapchat gedraagt zich heel netjes en voegt geen eigen code toe aan zijn ingebouwde browser.||https://www.volkskrant.nl/wetenschap/de-hoeveelheid-informatie-die-tiktok-verzamelt-is-reden-om-nooit-meer-op-een-linkje-te-klikken-in-de-app~bdf18ffb/
2022-08-26||Interview met... cabaretier Kasper van der Laan||KvdL: ‘Steevast.’ De tv-registratie van 1 Kilo is zondag 28 augustus om 22:35 uur te zien bij BNNVara op NPO 3. Kasper van der Laan speelt vanaf dit najaar try-outs van zijn nieuwe voorstelling Warm.||https://www.volkskrant.nl/cultuur-media/interview-met-cabaretier-kasper-van-der-laan~b2f405f7/
2022-08-26||‘De doorbraak kwam bij de koffie, toen een collega me aanraadde nóg een ingrediënt toe te voegen’||‘Ik doe fundamenteel onderzoek. Dat wil zeggen dat ik geïnteresseerd ben in hoe dingen werken, zonder direct op zoek te gaan naar toepassingen. Mijn belangstelling ligt in het raakvlak van natuurkunde en biologie, de biofysica. Ik bestudeer daarin het mechanische, bijvoorbeeld hoe een cel deelt: wat voor krachten komen daarbij kijken en hoe wekt de cel die op? In mijn onderzoek kijken we niet naar levende cellen, maar bouwen we zelf onderdelen van cellen na. De stip op de horizon is om compleet kunstmatige cellen te kunnen maken, om zo beter te begrijpen hoe echte cellen werken. ‘Het ‘mislukte’ onderzoek in kwestie ging over de groei van een splijtingsgist, een eencellig organisme. Deze gistcellen groeien door celwand bij te bouwen, maar alleen aan de uiteinden, zodat het een langwerpige cel wordt. De stofjes voor die groei worden midden in de cel gemaakt, en komen via zogeheten microtubuli, snelwegen binnen in de cel, op de juiste plek. De vraag was: hoe kan het dat die groeistofjes alleen aan de uiteinden terechtkomen? ‘Een mogelijk antwoord: met een ‘moleculaire motor’. Zo’n motor loopt over een microtubule en draagt de stofjes voor de groei van de cel met zich mee. Zo komen stofjes op de juiste plek terecht. Dit systeem wilden we namaken, inclusief de overdracht aan een kunstmatige celwand. Dat bleek lastig: de motor bond niet goed aan de tubule of liet zijn vracht achter. We begonnen in 2005 aan dit project en pas vorig jaar hebben we voor het eerst echt succes geboekt. ‘Destijds lukte het dus maar niet. In 2007 kwam er een onverwachte wending, toen ik op sabbatical ging in Rotterdam, in het lab van collega-onderzoeker Anna Akhmanova. Tijdens de koffiepauzes vertelde ik weleens over het probleem met de moleculaire motor en de groeistofjes, en keer op keer raadde Anna me dan aan nóg een ingrediënt toe te voegen, een bepaald soort helper-molecuul dat zij toevallig bestudeerde, maar dan in dierlijke cellen. Steeds wees ik dat idee af, omdat ik het specifieke systeem met de motor en de groeistofjes wou bestuderen. Het zou het hele verhaal alleen maar nog ingewikkelder te maken, dachten wij. ‘Natuurlijk probeerden we het uiteindelijk toch. Ineens werkte alles. En verrassender nog: het helper-molecuul alleen bleek al genoeg te zijn om het systeem te laten werken. Dat was een belangrijke bevinding, dat het ‘versimpelde’ systeem al functioneel was. We publiceerden het razendsnel in Nature, een prestigieus vakblad. Zo leidde een opmerking bij de koffie ineens tot een doorbraak. ‘Dat klinkt mooi, maar we waren eigenlijk niet geïnteresseerd in zo’n versimpeld systeem. Het oorspronkelijke doel, om het systeem van een motor met overdracht van een vracht op een celwand na te bouwen, daar zijn we eigenlijk nog steeds mee bezig. Het idee uit 2005 leverde in wezen en passant een publicatie op, maar daarmee is ons initiële project maar een klein stapje verder gekomen. ‘Door iets toe te voegen waar het ons eigenlijk helemaal niet om te doen was ontdekten we iets wat voor veel onderzoekers in het vakgebied van belang bleek. Heel veel dingen moeten mislukken voordat iets wel werkt. Het delen van zulke mislukkingen, al is het maar tijdens een koffiepauze, is essentieel voor wetenschap: Ineke Sluiter, mijn voorganger als voorzitter van de KNAW, noemde dat failing forward.’||https://www.volkskrant.nl/wetenschap/de-doorbraak-kwam-bij-de-koffie-toen-een-collega-me-aanraadde-nog-een-ingredient-toe-te-voegen~b9998dd8/
2022-08-26||Is het einde van dubieuze medische onderzoeken in niet-westerse landen in zicht?||In 1996 testte farmaceut Pfizer het nieuwe antibioticum Trovin uit op kinderen in Nigeria tijdens een grote epidemie van hersenvliesontsteking. Het werd een drama. Van de tweehonderd kinderen die meededen aan het onderzoek, overleden er elf binnen een maand. Anderen kregen ernstige bijwerkingen zoals leverschade. Later bleek dat veel ouders niet wisten dat het middel experimenteel van aard was, anders dan de reguliere medicijnen die ze bij het naastgelegen kamp van Artsen zonder Grenzen konden krijgen. Toestemmingsformulieren konden velen niet lezen vanwege hun ongeletterdheid en de mondelinge toelichting die ze kregen was vaak summier en ondoorgrondelijk. Het zijn praktijken die ethische commissies in Europa of de Verenigde Staten nooit zouden goedkeuren, maar die makkelijker onder de radar blijven op plekken waar toezicht en rechten van proefpersonen slechter geregeld zijn. De Trovintragedie staat niet op zichzelf. De weg van wetenschappelijke kennis is geplaveid met studies waarbij zogeheten ‘ethische dumping’ plaatsvond in regio’s als Afrika en Azië. Het probleem is ook breder dan alleen de medische wetenschap, het raakt bijvoorbeeld ook de archeologie en antropologie. Denk aan het fameuze British Museum in Londen, dat vol staat met controversiële objecten die landen als Egypte en Griekenland al decennialang terugeisen. Of aan de inheemse San-bevolking uit zuidelijk Afrika, die nog geregeld met het denigrerende ‘bosjesmannen’ aangeduid wordt in wetenschappelijke publicaties. De laatste tijd waait een andere wind in de academische wereld. Het zelfbewustzijn van veel niet-westerse landen is gegroeid, in het kielzog van hun sociaal-economische ontwikkeling. De verhouding met bijvoorbeeld voormalige koloniserende landen verandert hierdoor. ‘Wetenschappelijke dekolonisering en meer wederzijds respect horen daarbij’, zegt antropoloog Tâm Ngô van het Nederlands Instituut voor Oorlogsdocumentatie (Niod). De geboren Vietnamese onderzoekt onder meer hoe slachtoffers uit de Vietnamoorlog alsnog geïdentificeerd kunnen worden door moderne dna-technieken. ‘In ons project is een flinke discussie gaande over wie de botresten mag onderzoeken. Vroeger zou dat automatisch in het Westen gebeuren, nu zeggen ze in Vietnam: wij hebben ook goede labfaciliteiten, het moet hier gebeuren.’ ‘Het past bij de tijdgeest’, zegt ook hoogleraar methodologie en integriteit Lex Bouter (Vrije Universiteit). ‘Gelijkheid, diversiteit en inclusiviteit krijgen tegenwoordig veel meer aandacht. Op een integriteitscongres in Kaapstad waar ik in juni was is nog gewerkt aan een statement over deze thema’s.’ Ook grote wetenschappelijke tijdschriften krijgen zogenoemde ‘ethische dumping’ steeds meer in het vizier. Een sprekend voorbeeld hiervan is een recent ferm statement van Nature Portfolio, de waaier van wetenschappelijke vakbladen die onder toptijdschrift Nature hangen. Het moet maar eens afgelopen zijn met wetenschappelijke uitbuiting van niet-westerse landen, schrijven de Nature-redacteuren: ‘De erfenis van uitsluiting moet ontmanteld worden.’ Voortaan willen ze dat auteurs vragen beantwoorden over ethische aspecten en inclusie als ze werken in minder ontwikkelde landen. Zoals: hoe zijn lokale onderzoekers betrokken? Mochten ze meedenken over de studie-opzet en zijn ze ook medeauteur op de publicatie? En in hoeverre zijn dierexperimenten uitgevoerd die in het Westen verboden zijn? Andere grote tijdschriften zoals The Lancet en het British Medical Journal kennen vergelijkbare ontwikkelingen. De aangescherpte ethische koers van Nature en andere vakbladen volgt veelal de Global Code of Conduct for Research in Resource-Poor Settings. Deze gedragscode uit 2018 komt weer voort uit een door de Europese Unie (EU) gefinancierd project waarin wetenschappers wereldwijd zich bogen over de vraag hoe je wetenschappelijke uitbuiting kunt voorkomen. Hierin staat bijvoorbeeld dat, naast westerse commissies, ook een lokale ethische commissie goedkeuring moet geven aan een onderzoek. Een ander belangrijk punt is dat de lokale bevolking profiteert van de uitkomsten. Profiteren betekent bijvoorbeeld dat medicijnen die in een Afrikaans land getest worden, na afloop van de studie ook beschikbaar komen in dat land. En niet dat ze onbetaalbaar zijn, zoals bij hiv-medicatie jarenlang het geval was. Een ander voorbeeld van hoe het niet moet is het coronavaccin van Janssen. Dat werd onder meer getest en vervolgens geproduceerd in Zuid-Afrika, maar het merendeel van de gemaakte vaccins ging vervolgens naar Europa en de VS. Dat nu ook tijdschriften de Global Code onderschrijven, is het sluitstuk in een breder proces, zegt Michael Makanga, die aan de gedragscode meeschreef. Makanga is directeur van het European & Developing Countries Clinical Trials Partnership in Den Haag. Dit EDCTP is een door de EU opgezette organisatie die medisch-wetenschappelijk onderzoek financiert voor armoedegerelateerde ziekten, zoals malaria, hiv en ebola. ‘Nu is het hele onderzoekstraject afgedekt, van opzet tot publicatie. Veel financiers eisten namelijk al dat subsidieaanvragers zich aan de gedragscode hielden.’ Ook het Nederlandse NWO, dat namens de overheid wetenschappelijke projecten financiert, verlangt dit sinds twee jaar bij bepaalde subsidieprogramma’s. De strengere eisen van tijdschriften en subsidieverstrekkers zijn niet slechts voor de bühne, maar juist een belangrijke stok achter de deur, zegt integriteitsexpert Bouter. ‘Ze verminderen de vrijblijvendheid.’ Niet alle onderzoekers of farmaceutische bedrijven zullen immers even welwillend zijn. Maar ze moeten nu wel, legt de hoogleraar uit, omdat het voor hen belangrijk is om in toptijdschriften te publiceren. ‘Eenzelfde verschuiving zag je ook bij het delen van onderzoeksgegevens, dat tijdschriften eerder al stimuleerden. Dat was zeldzaam, nu is het de standaard.’ De emancipatie van voormalige ontwikkelingslanden gaat ondertussen verder, weet Radboudumc-hoogleraar Teun Bousema, die malariaonderzoek doet in onder meer Ethiopië en Oeganda. ‘De Bill en Melinda Gatesstichting (een grote filantropische organisatie, red.) geeft bijvoorbeeld tegenwoordig geld rechtstreeks aan instituten uit gebieden waar malaria heerst. Die instellingen kunnen vervolgens zelf bepalen of ze daarmee een westers instituut inhuren, en welke precies.’ Dat vraagt wel om aanpassingsvermogen, benadrukt Bousema. ‘Opeens moeten wij nu onze meerwaarde bewijzen.’ Een goede ontwikkeling, vindt hij, omdat landen hierdoor beter een eigen, onafhankelijke onderzoeksinfrastructuur kunnen opzetten. Dergelijke capacity building, in ontwikkelingsjargon, ziet hij ook nadrukkelijk als zijn taak als wetenschapper. Dat gaat verder dan alleen lokale wetenschappers coauteur laten zijn op een artikel. ‘Ik zet in op langdurige samenwerkingen met lokale instellingen. Meer dan de helft van mijn promovendi heeft een Afrikaanse nationaliteit. En een oud-promovendus heeft inmiddels een eigen onderzoeksgroep in Ethiopië. Ik probeer hem nu te blijven ondersteunen, bijvoorbeeld bij het schrijven van subsidieaanvragen.’ Toch blijft er nog een wereld te winnen. Zo zijn (financiële) machtsverschillen lastig weg te nemen. Corona bijvoorbeeld heeft landen bezuiden de Sahara financieel harder getroffen dan Europa en de VS. Daardoor zijn ook de budgetten van lokale ethische commissies soms gedecimeerd, vertelt EDCTP-directeur Makanga. Ook blijven er grote verschillen in opleidingsniveau. Bousema: ‘Veel jonge Nederlandse onderzoekers hier rollen van het vwo naar de universiteit en in een promotietraject. Sommige van mijn Afrikaanse promovendi moesten als kind 10 kilometer naar school lopen. Zij moeten van zo veel verder komen.’ Ook de dagelijkse onderzoekspraktijk is weerbarstiger dan het theoretische ideaal van gedragscodes en richtlijnen. Bousema vertelt hoe Japanse onderzoekers vorig jaar ontdekten dat sommige malariaparasieten in Oeganda resistent waren geworden tegen een veelgebruikt malariamedicijn. Die voor de volksgezondheid belangrijke bevinding deelden ze niet met de lokale autoriteiten. ‘Zij hoorden dit pas toen de publicatie verscheen in het New England Journal of Medicine (een medisch toptijdschrift, red.), ruim een jaar later. Dat kan eigenlijk niet meer, in de 21ste eeuw.’ En wat te doen, ten slotte, met gepubliceerd onderzoek dat volgens de huidige standaarden niet meer door de beugel kan? ‘Dit soort lastige dilemma’s bespreek ik ook vaak met mijn studenten. Ik heb er geen simpel antwoord op’, zegt integriteitshoogleraar Bouter. ‘Als lokale onderzoekers te weinig credits krijgen, lijkt het me onzinnig om de bevindingen te negeren. Bij de de nazi-experimenten uit de Tweede Wereldoorlog is dat heel anders. Maar waar ligt de grens? Je wilt ook niet dat de bijdrage van proefpersonen aan ethisch dubieuze studies helemaal voor niets is geweest.’||https://www.volkskrant.nl/wetenschap/is-het-einde-van-dubieuze-medische-onderzoeken-in-niet-westerse-landen-in-zicht~b509e4fb/
2022-08-26||Betoverende Jupiterfoto van James Webb toont ongekend veel details||Amateurastronoom Judy Schmidt dook samen met planeetwetenschapper Ricardo Hueso in de ruwe meetgegevens en boetseerde daaruit twee spectaculaire beelden van de gasreus die direct de hele wereld overgingen. Allereerst natuurlijk simpelweg omdat het beeld zo betoverend mooi is, al zijn de getoonde kleuren, zoals overigens bij alle beelden van James Webb, slechts een ‘vertaling’ van de warmtestraling die de telescoop daadwerkelijk waarneemt. Toch is de foto meer dan alleen maar mooi. De meer geoefende kijker ziet direct bijzondere details: poollicht aan zowel de noord- als zuidpool, bijvoorbeeld, nevels die rond de polen hangen en natuurlijk de iconische Grote Rode Vlek (hier overigens wit), de grootste storm in het zonnestelsel. Zelfs het ijle licht van de ringen van Jupiter is zichtbaar, iets dat we normaliter vooral associëren met die andere gasreus, Saturnus. Logisch, overigens: normaliter zijn die ringen een miljoenmaal zwakker dan het licht van de planeet zelf.||https://www.volkskrant.nl/wetenschap/betoverende-jupiterfoto-van-james-webb-toont-ongekend-veel-details~bd60d2fe/
2022-08-26||De camperplaag maakt van de camping een maatschappelijke metafoor: de oudere generatie ontneemt de rest elk uitzicht||Daar staan ze, plek na plek de halve camping in beslag nemend: campers. Ze zijn enorm, ze zijn wit en ze zijn met veel. Tussen de eindeloze rijen rijdend witgoed voelt het claustrofobisch. Het heeft bijna iets militairs, zo strak als ze staan opgesteld. Alsof de pensionado’s hier stiekem met z’n allen bij elkaar zijn gekomen om een invasie voor te bereiden (van de jeudeboulesbaan, denkelijk). Van het klassieke ‘kamperen met een auto en een tent’ van toen ik jong was is ook op deze camping weinig meer over. Er is nog een klein hoekje met tentjes, het zogenoemde trekkersveldje. Daar staan vaak wat jongere conservatieve progressieven tegen beter weten in de onhandigheid van het campingleven te vieren, terwijl om hen heen iedereen massaal het gemak van de mobiele luxe heeft omarmd. En afgaand op het uiterlijk van de berijders en hun wagens is dat op basis van een niet onaanzienlijk pensioen. De campers zijn zo ruim bemeten dat ze plek bieden aan elektrische vouwfietsen, gasbarbecues en complete sets tuinmeubilair. We zijn op deze camping op bezoek bij vrienden die rondtrekken met een oud Volkswagenbusje. Technisch gezien ook een camper, maar van een andere orde dan dat waarmee de gemiddelde camperaar in de vakantie dat geroemde ‘gevoel van vrijheid’ najaagt. Het oude Volkswagenbusje is eigenlijk te klein en daardoor van binnen wat onhandig, en van buiten ziet het er gezellig schattig uit. Het begon z’n leven als normaal busje en is later omgebouwd. De huidige generatie campers is het omgekeerde daarvan: nieuw, groot en van binnen naar buiten ontworpen. En binnen wil je zo veel mogelijk vierkante meters en dan zet je dus een hoekige witte container achter op een busjes-chassis. Heb je ín de camper lekker veel ruimte, maar van buiten is het ongeveer even gezellig als een testruimte voor tl-buizen. Maar het is natuurlijk net als bij het lelijkehuizenprobleem, de bewoner zélf ziet de lelijkheid niet, het zijn de omwonenden die er tegenaan moeten kijken. En als er nou slechts een paar campers per camping zouden staan, dan was het nog te doen, maar het zijn er niet langer een paar. De camperplaag heeft van de gemiddelde camping een maatschappelijke metafoor gemaakt: met hun genereuze pensioen ontneemt de oudere generatie de rest elk uitzicht. Terwijl je zou zeggen dat het toch ook voor de gemiddelde camperaar niet per se leuk is om tegen zo’n veld geparkeerd witgoed aan te kijken. Dus beste camperfabrikanten: ontwerp jullie campers ook eens voor de mensen die er tegenaan moeten kijken. Beste camperaars: koop eens een wat leukere, kleinere camper (moet dat bubbelbad écht mee?). En campings: zet de campers lekker op een apart stuk, achter een hele hoge heg. In ieder geval niet precies tussen het leuke uitzicht en de mensen op het trekkersveldje. Jasper van Kuijk op Twitter: @jaspervankuijk||https://www.volkskrant.nl/wetenschap/de-camperplaag-maakt-van-de-camping-een-maatschappelijke-metafoor-de-oudere-generatie-ontneemt-de-rest-elk-uitzicht~b97ba5b4/
2022-08-26||Mensen kunnen tot wel een biljoen geuren onderscheiden, en meer lessen over onze neus ||Verschil moet er wezen. Althans, dat zal de Franse neuroanatoom Paul Broca gedacht hebben toen hij in 1879 stelde dat zoogdieren in twee smaken voorkomen: de ‘ruikende’ dieren, zoals ratten, honden en andere willoze beesten die hun instincten volgen, en de ‘niet-ruikenden’, waaronder de mens en ook de chimpansee, die wat meer nadenken en dus hun neus negeren. Hij bedoelde het wellicht als een metafoor om ons denkvermogen in perspectief te zetten, schrijft John McGann van Rutgers University in het blad Science, maar waarschijnlijk heeft de invloedrijke Broca zo eigenhandig de neus zijn reputatie van flutorgaan gegeven. Ten onrechte. ‘Ik denk dat de neus altijd onderschat is geweest, ook door de wetenschap’, zegt Ilja Croijmans, geurpsycholoog aan de Universiteit Utrecht. Het wonderlijke is: voor sommige geurstoffen evenaart of overtroeft de mensenneus die van een reukkampioen als de hond. Neem bijvoorbeeld het bloemparfumachtige pentaanzuur. In een snuiftest leggen muizen, egels, apen en dus ook honden het af tegen de mens. Die dieren ruiken de stof pas bij concentraties die honderden tot duizenden keren hoger liggen, bleek tot verrassing van geuronderzoekers in 2012. ‘Ons reukvermogen is best goed’, zegt ook Aidan Kirkwood, smaakchemicus en promovendus aan het International Flavour Research Centre van de Universiteit van Nottingham, die meedoet aan de aanzwellende onderzoeksgolf naar de reukprestaties van de mens. Kirkwood schat dat mensenneuzen het gevoeligst zijn voor het nogal walgelijk riekende molecuul isoamylmercaptaan, afkomstig van – jawel – stinkdieren. ‘Dat ruiken we in een concentratie van één per biljoen. Dat is echt ongelofelijk. Als er ook maar één druppel van dat spul is opgelost in een heel olympisch zwembad, zou je dat meteen weten. En er niet in gaan zwemmen.’ Zelfs de meest geavanceerde laboratoriumapparatuur legt het geregeld af tegen de mensenneus. Neem de typische koffiegeur, het stofje 2-furfurylthiol, oftewel FFT. Kirkwood: ‘Dat komt vrij bij het roosteren van koffiebonen en cacaobonen, daarom passen ze waarschijnlijk goed bij elkaar. Mensen ruiken FFT al bij concentraties die twaalfduizend keer lager liggen dan wat gaschromatografen aankunnen.’ Waar mensen dus intense koffiegeur ervaren, detecteert de machine FFT maar net. Daar kruipen ze dan. Geblinddoekt, op handen en voeten, met hun neus tussen de grassprieten. De 32 Amerikaanse studenten van de Universiteit van Californië die in 2006 deelnemen aan een klassiek experiment werden als honden behandeld. Dat was destijds ook de bedoeling van geuronderzoeker Jess Porter toen hij voor het eerst mensen een taak gaf die honden normaliter krijgen: een geurspoor volgen. Dat kunnen mensen prima. Liefst tweederde van de proefpersonen wist de chocoladegeur na te jagen die Porter had uitgezet in het veld. Spontaan doen mensen dat gek genoeg net als honden: snuffelend en zigzaggend tot het spoor eindigt. ‘Een opvallende studie die terecht nog steeds veel wordt aangehaald’, zegt geuronderzoeker Jasper de Groot van de Radboud Universiteit, voor wie het experiment in zijn studententijd mede een reden was om zich te specialiseren in de menselijke reukzin. Geur heeft voor mensen dus een richting en sommige supersnuivers ruiken zelfs in stereo. Dat helpt ze vermoedelijk bij navigeren, stelt geurhoogleraar Jay Gottfried van Pennsylvania University, al is onderzoek naar menselijke geurzoekerij sinds Porters onderzoek nog altijd ‘zeldzaam’, schrijft hij in Neuroscience & Biobehavioral Reviews. Hoewel de beste speurneuzen in de chocoladestudie na verloop van tijd steeds sneller gingen snuffelen, blijven hun opsporingskwaliteiten waarschijnlijk toch achter bij die van honden. Volgens Kirkwood komt dat ook doordat de viervoeters zich op een of andere manier heel specifiek op één geurstof kunnen concentreren en daarop te trainen zijn. Kirkwood: ‘Een koffer kan vol zitten met parfum, zeep, oliën en belastingvrije whiskey, maar een hond ruikt daartussen nog steeds een pakje cocaïne. Voor mensen is dat onhaalbaar. Als ergens meer dan drie of vier geurstoffen in zijn gemengd, heeft een reukpanel al moeite om de afzonderlijke geuren nog goed te benoemen.’ Toch kunnen mensen waarschijnlijk veel meer geuren onderscheiden dan de eerste schattingen stelden. De limiet zou, volgens een berekening op een servetje uit 1927, op slechts tienduizend geuren liggen, veel minder dan de miljoenen kleuren en honderdduizenden geluidstonen die we kunnen waarnemen. Het zou allemaal liggen aan ons kleine reukorgaan in de neus, dat ook nog relatief weinig soorten postvakjes zou hebben om binnenwaaiende geurmoleculen te rangschikken. Blijken we nu toch méér van die postvakjes, oftewel geurreceptoren, te hebben. Hoewel genetisch onderzoek begin deze eeuw zou aantonen dat tweederde van onze geurreceptorgenen in een onafleesbaar hoekje van ons dna ligt te verstoffen, ontdekte Tsviya Olender van het Israëlische Weizmann-Instituut in 2016 dat toch minstens honderd van die onafleesbare genen hartstikke actief zijn in menselijke reukorgaancellen. Alleen tellen hoeveel soorten geurmoleculen we kunnen onderscheiden is niet genoeg, zegt De Groot. Vergelijk het met kleuren zien: mensen nemen oranje waar als een aparte kleur, en niet als een optelsom van rood en geel. Elke combinatie kan dus een andere geurbeleving opleveren. In theorie is er een ontiegelijk aantal boeketten samen te stellen, wat dan weer de vraag oproept hoeveel combinaties mensen kunnen onderscheiden. Precies dat wilde een onderzoeksteam van Rockefeller University uitzoeken. In een veelgeciteerde studie stelden de wetenschappers honderden geurcocktails samen van zo’n twintig tot dertig geurstoffen elk. Ze lieten vervolgens proefpersonen bepalen of ze de cocktails uit elkaar konden houden. Dat lukte in grofweg de helft van de combinaties. Op basis daarvan rekende het team terug naar álle mogelijke geurcombinaties: de mens zou minstens één biljoen geuren kunnen onderscheiden, aldus de onderzoeksgroep. ‘In zo’n berekening zitten allerlei aannames’, nuanceert De Groot. ‘Een biljoen kán, maar het lijkt mij eerder een bovengrens.’ Zie al die geurcombinaties maar eens te benoemen. Dat is lastig, want voor geur hebben we doorgaans geen woorden zoals we die voor kleuren hebben, wat Griekse filosofen en ook wetenschappers lang heeft doen vermoeden dat ons reukvermogen gewoon te vaag is om precies te kunnen beleven. Maar ook dat beeld begint te kantelen. ‘Op het eerste gezicht komen mensen inderdaad niet veel verder dan dat iets muf of lekker ruikt’, zegt Laura Speed van de Radboud Universiteit, die onderzoekt hoe mensen geur beleven. ‘Maar dat is typisch iets voor westerse volkeren en eerder een cultureel gebrek dan bewijs voor een slappe reukzin. Andere volkeren zijn namelijk heel goed in geuren benoemen.’ Bijvoorbeeld de Jahai op Maleisië. Die hebben daadwerkelijk geurwoorden zoals westerlingen kleurwoorden hebben, vertelt Speed. Zo beschrijft het woordje ‘ha-jet’ (ietwat versimpeld, voor de leesbaarheid, red.) een bepaald geurkenmerk van rubberboomsap, garnalenpasta, tijgers, verrot vlees en uitwerpselen. De Britse Oxford-hoogleraar Asifa Majid liet de Jahai aan kunstmatige geursticks ruiken en ontdekte dat ze geuren net zo makkelijk beschrijven als kleuren, terwijl Engelstalige sprekers moeite hebben. Het is niet per se te laat om geurwoorden te leren. Wijnkenners, zegt geurpsycholoog Croijmans, krijgen tijdens hun training een heel vocabulaire mee om wijnaroma’s en smaken te beschrijven. Dat zijn dan vaak geuromschrijvingen zoals ‘perzik’ of ‘mineralen’ en niet speciale ‘kleurwoorden’ zoals die van de Jahai. Zulke wijntraining helpt wel, blijkt uit Croijmans’ promotieonderzoek. ‘Wijnexperts herkennen sommige geuren eerder en zijn consistenter in het benoemen van wat ze proeven.’ Maar wijnkenners scoren niet op alle reukbeschrijvingen beter. ‘We lieten zes jaar geleden wijnexperts koffie omschrijven. Het grappige is dat ze daar niet consistenter in zijn dan leken. We kunnen nog niet verklaren hoe dat komt.’ Angstzweet ruikt niet alleen naar zweet. Het heeft een typische samenstelling, weet geurpsycholoog Jasper de Groot dankzij chemische analyses. Hij ruikt het bij zichzelf als hij een groep toespreekt en zenuwachtig is. Of bij anderen, zoals toen hij in de rij voor de Baron stond, een vrijevalachtbaan bij de Efteling. Logisch, want hij werkt nu al jaren met die geur in zijn lab. De Groot verzamelt met speciale kompressen zweet uit de oksels van mensen die enge filmpjes kijken en laat anderen eraan ruiken. Die raken dan ‘besmet’ met die emotie. Niet dat de paniek meteen toeslaat, verduidelijkt De Groot. ‘Het hangt enorm af van de context. We laten mensen gezichtsfoto’s zien. Met angstgeur erbij beoordelen ze die gezichten eerder als angstig. Maar als de foto al duidelijk een andere emotie laat zien, gaat de geur je niet meer overtuigen.’ Lichaamsgeuren bevatten dus signalen voor anderen, vertelt De Groot. Bij dieren vinden biologen dat normaal, maar het onderzoek bij mensen begint pas net vaart te krijgen. Dat komt deels doordat lichaamsgeuronderzoek in het verleden vaak tot overdreven conclusies leidde, vertelt De Groot. Zo is nog steeds niet bewezen dat mensen elkaar verleiden met speciale lokstoffen, bekend als feromonen, al beweerden wetenschappers vorige eeuw van wel. Sommige mensen, vertelt De Groot, zijn erg gespitst op bepaalde lichaamsgeuren. Een bijzonder geval is Joy Milne, een gepensioneerde verpleegkundige die op een dag een ‘vieze, gistachtige’ geur bij haar man rook. Jaren later bleek hij de ziekte van Parkinson te hebben. Nadat Milnes man was overleden en zij een Parkinson-bijeenkomst bezocht, was daar opeens die geur weer. De Britse Parkinson-onderzoeker Tilo Kunath liet haar vervolgens twaalf lichaamsgeurmonsters ruiken van mensen die al dan niet Parkinson hadden. Ze maakte één fout – maar die persoon bleek twee maanden later, zoals Milne al dacht te ruiken, Parkinson te hebben.||https://www.volkskrant.nl/wetenschap/mensen-kunnen-tot-wel-een-biljoen-geuren-onderscheiden-en-meer-lessen-over-onze-neus~b2d26829/
2022-08-26||NS: Eerste gevolgen van staking in Zuid-Holland nu ook elders in het land merkbaar||Een woordvoerder van de NS meldde rond 9 uur ’s morgens dat de gevolgen van de staking van treinpersoneel in Zuid-Holland ook elders in het land merkbaar zijn. Bijvoorbeeld op het traject Utrecht-Gouda, waar de weinige treinen die zouden rijden uit zijn gevallen. Ook tussen Utrecht en Amersfoort-Schothorst en Utrecht en Schiphol vallen er treinen uit. Op stations in Zuid-Holland is het volgens de NS vrijdagochtend rustig, de boodschap dat er gestaakt wordt lijkt dus goed te zijn aangekomen bij reizigers. De dienstregeling is vrijdagochtend opgestart zoals gepland. Op de website van de NS is wel te zien dat er op trajecten door Zuid-Holland geen of veel minder treinen rijden. De gevolgen van de staking kunnen de hele dag merkbaar zijn in de rest van het land, en de NS vraagt reizigers om daar rekening mee te houden. ‘Vanaf Utrecht naar het noorden reizen zou bijvoorbeeld mogelijk moeten zijn, maar het kan zomaar zijn dat die trein toch uitvalt, mogelijk omdat die trein uit het westen zou moeten komen. Daarom doen wij echt de oproep aan reizigers: houd de reisplanners in de gaten.’ Toen het NS-personeel woensdag in het noorden van Nederland het werk neerlegde, kon de spoorvervoerder het stakingsgebied afzonderen van de rest van de dienstregeling. Nu de Randstad aan de beurt is, wordt dat lastiger. Drie van de zes drukste stations van Nederland – Rotterdam Centraal, Leiden Centraal en Den Haag Centraal – vallen in het stakingsgebied. NS-treinen stoppen vrijdag op de rand van het stakingsgebied, bij de stations Alphen aan den Rijn, Hoofddorp, Gouda, Haarlem en Lage Zwaluwe. De NS vraagt reizigers om kort voor vertrek de actuele reisinformatie op te zoeken en rekening te houden met langere reistijden en meer overstappen. Reizigers in Zuid-Holland wordt geadviseerd om alternatief vervoer te regelen. Treinen van andere vervoerders rijden wel. De staking heeft ook gevolgen voor het internationale treinverkeer, verwacht de NS. Zo rijdt de intercity tussen Amsterdam en Brussel minder vaak. De stakingen zijn een gevolg van de stukgelopen cao-onderhandelingen tussen de NS en vakbonden FNV, CNV en VVMC. De vakbonden eisen onder meer een betere werk-privébalans, een loonsverhoging en een automatische compensatie voor de prijsstijgingen. Vanwege personeelstekorten draaiden werknemers van de NS de laatste tijd veel overuren. De NS heeft op dit moment ongeveer 1.400 vacatures openstaan. De NS ziet zich daarom genoodzaakt de dienstregeling over anderhalve week stapsgewijs uit te dunnen. Vanaf 5 september rijden op sommige trajecten niet langer zes, maar vier intercity’s per uur. Ook gaat de avonddienstregeling twee uur eerder in. De estafettestakingen van het treinpersoneel duren nog tot het einde van deze maand. Komende maandag volgen acties in onder meer Amsterdam en Haarlem, dinsdag in de regio Utrecht en woensdag in Overijssel, Gelderland, Noord-Brabant en Limburg. Als er tegen die tijd nog geen cao-bod ligt dat de vakbonden kan bekoren, volgt mogelijk een landelijke staking.||https://www.volkskrant.nl/nieuws-achtergrond/ns-eerste-gevolgen-van-staking-in-zuid-holland-nu-ook-elders-in-het-land-merkbaar~b363ee93/
2022-08-26||David Sedaris veranderde, getuige zijn nieuwe bundel, helaas langzaam maar zeker in een ouwe lul||Een van mijn lievelingsschrijvers van deze eeuw is ongetwijfeld David Sedaris, de sympathieke underdog uit een emotioneel gemankeerd gezin (‘We waren geen knuffelmensen. Wat emotionele steun betreft waren we ervan overtuigd dat geen enkele vorm van fysiek contact kon opwegen tegen de genezende krachten van een goeie borrel’). Sedaris heeft het terecht ver geschopt met de wrang-humoristische beschrijvingen van zijn vader (een rechtse, chagrijnige man die meestal halfnaakt door het huis loopt en zijn kinderen kleineert), zijn stuk voor stuk merkwaardige broertje en zusjes, en zijn moeder, die zwaar rookt en drinkt en desgevraagd aan haar kinderen uitlegt wat liefde voor haar betekent: ‘Liefde? Ik hou van een goeie, kort gebakken biefstuk. Ik hou van mijn kat. En ik hou van…’ Mijn zusjes en ik leunden voorover om haar onze namen te horen zeggen. ‘Rennies’, zei mijn moeder. Ik hou van Rennies.’ Sedaris groeide op tot een chronisch arme schlemiel, klein van stuk, homo, met een piepstem, een rampzalig gebit, een hele reeks ‘neurodiverse’ afwijkingen (add, adhd, dwangneurosen, noem maar op), een reeks vage baantjes na een mislukte studie en een alcohol- en drugsprobleem. Gelukkig schreef hij alles geweldig geestig op. Wie Me Talk Pretty One Day en Dress Your Family in Corduroy and Denim leest, kan niet anders dan dankbaar zijn voor Sedaris’ ongelukkige jeugd. Hoe die jeugd écht was, beschrijft hij pas in zijn nieuwste bundel, Happy-Go-Lucky. Zijn vader is op bijna 100-jarige leeftijd eindelijk gestorven. Sedaris heeft altijd met milde spot over zijn vader geschreven, maar vond na diens dood blijkbaar pas de kracht voor een finale afrekening. Beschreef hij hun verstandhouding in Calypso (2018) nog als ‘een stel slechte trapeze-artiesten, die elkaars hand proberen te pakken en telkens misgrijpen’, in Happy-Go-Lucky blijkt de oude heer werkelijk nogal een engerd te zijn geweest, die naar zijn dochters loerde en zijn zoon meermaals tussen de billen keek, ‘op zoek naar aambeien’. Nee, opeens viel er niks meer te lachen. Zoals dat (soms) gaat, werd die jeugd voor Sedaris een goudmijn. Hij werd wereldberoemd, puissant rijk, wierp de verslavingen af, liet zijn gebit opknappen, kocht een paar huizen plus een Picasso en veranderde daarbij, getuige zijn nieuwste bundel Happy-Go-Lucky, helaas langzaam maar zeker in een ouwe lul. Hij verschoont zijn bed om de dag, bijvoorbeeld, met peperdure designlakens. Nou goed, zelf weten, al is het belachelijk. Vreemder is dat hij het niet kan uitstaan als zijn partner (al dertig jaar) Hugh piano speelt. Sedaris koopt zelfs een extra appartement voor Hugh, om piano in te spelen. Dat kan natuurlijk, als je zo rijk bent, maar dan ben je wel heel ver verwijderd van de sympathieke underdog die je ooit was. ‘Hoe is het zover met ons gekomen?’, verzucht hij. Het is ongetwijfeld een poging tot zelfspot, maar het klinkt vooral koket. Hij schrijft over corona en de lockdown: het stoort hem vooral dat de winkels dicht zijn (winkelen is zijn enig overgebleven verslaving) en dat hij noodgedwongen zo veel tijd moet doorbrengen met zijn vriend. Hij ergert zich aan Black Lives Matter-demonstraties. Hij ergert zich aan medepassagiers in het vliegtuig. Hij ergert zich eigenlijk aan iedereen en alles. Hij is, heel eerlijk gezegd, net zo’n boze oude man geworden als zijn vader. Sedaris beschrijft zijn vader op zijn sterfbed. Die zegt: ‘David… je hebt zoveel geweldigs bereikt in je leven. Je hebt… nou ja, dat wou ik je zeggen: je hebt gewonnen.’ Gewonnen, ja, maar van wie? Van zijn vader, die hem zijn hele leven vernederd heeft? Of gewonnen van het leven zelf?||https://www.volkskrant.nl/cultuur-media/david-sedaris-veranderde-getuige-zijn-nieuwe-bundel-helaas-langzaam-maar-zeker-in-een-ouwe-lul~bb9ff085a/
2022-08-26||Opnieuw brandt de Amazone: hoogste aantal bosbranden in vijftien jaar||Het INPE houdt sinds 1998 dagelijks vanuit de ruimte het aantal bosbranden in ’s werelds grootste regenwoud bij. Dat deze week het hoogste aantal branden sinds 2007 werd bereikt, komt voor INPE-directeur Alberto Setzer niet als een verrassing. ‘De branden schuiven steeds verder op naar het noorden’, zegt hij tegen het Franse persbureau AFP. Vorige maand werden er in totaal 5373 branden gezien op satellietbeelden, een stijging van 8 procent ten opzichte van juli vorig jaar. Deze maand koerst het Amazonegebied af op ‘de slechtste augustus’ sinds president Jair Bolsonaro aan de macht is (sinds 1 januari 2019), met inmiddels al 24.124 branden. Bolsonaro heeft in zijn regeerperiode de nadruk steevast gelegd op economische belangen in plaats van natuurbescherming. Het recordaantal van 3358 branden dat maandag werd gemeten, is bijna drie keer zoveel als tijdens de meest verwoestende dag in 2019. Op 10 augustus van dat jaar staken boeren in overleg stukken regenwoud in brand waardoor een dikke zwarte rookwolk ontstond die tot honderden kilometers in de omgeving te zien was. Wereldwijd ontstond destijds grote verontwaardiging over de wijze waarop Brazilië omging met het unieke natuurgebied. De bosbranden gaan vaak samen met ontbossing. De vele branden die deze week woeden, zijn volgens Setzer niet gecoördineerd, maar het gevolg van het toegenomen aantal illegale houtkappers tegen wie nauwelijks wordt opgetreden. Het Wereld Natuur Fonds (WWF) constateerde eerder dit jaar al dat er fors meer regenwoud wordt gekapt. De natuurorganisatie legde een verband met de aankomende presidentsverkiezingen in Brazilië en met de oorlog in Oekraïne, waardoor de Russische export van verschillende grondstoffen stil is komen te liggen. Brazilië probeert daarop in te spelen.||https://www.volkskrant.nl/nieuws-achtergrond/opnieuw-brandt-de-amazone-hoogste-aantal-bosbranden-in-vijftien-jaar~b34107a2/
2022-08-26||Italië wil van Poetins gas af, maar in Toscane stuit een nieuwe lng-terminal op hevig verzet||No Rigassificatore, luidt de simpele slogan die in Piombino in vele etalages te lezen is, van lingeriewinkel tot apotheek. ‘Piombino wil géén lng-terminal, géén staalindustrie, géén industrieel afval’, klinkt het luidkeels uit een megafoon, die boven op het dak van een stapvoets rijdende auto gemonteerd is. Een Duits gezin kijkt op de drukke markt verbaasd om zich heen, zoekend naar waar het geluid vandaan komt. Piombino behoort niet tot het deel van Toscane dat kan rekenen op onuitputtelijk toerisme, maar toch passeren ook hier veel vakantiegangers. Zij komen meestal niet voor de gerenoveerde boulevard, helder glinsterende zee en kiezelstranden, maar vooral voor het bescheiden haventje, van waaruit dagelijks vele tientallen veerboten vertrekken naar de eilanden Elba, Sardinië en Corsica. Dat verkeer zal vanaf maart veranderen, waarschuwt activist Alessandro Dervishi (70), als de drijvende lng-terminal er ligt, op een paar honderd meter van de veerhaven. Tijdens de bevoorrading zouden andere activiteiten volgens veiligheidsvoorschriften stilgelegd moeten worden. De keuze voor de locatie heeft te maken met de korte afstand tot het gasnet, die vanaf daar slechts acht kilometer bedraagt. Gekkenwerk, vindt de gepensioneerde chirurg, voor wie de toeristische veerboten nog de laatste zorg zijn. Hij vreest vooral dat het schip van 40 bij 300 meter vervuiling en ongelukken meebrengt naar zijn geboortestad, die hij al zoveel zag lijden. Zo weet Piombino al jaren wat vervuiling betekent. In 2014 ging hier de staalfabriek dicht. Het complex ligt er nu verwaarloosd bij, pal naast het plaatsje van 34 duizend inwoners. Net als in andere woongebieden vlakbij staalfabrieken kwamen ook hier bepaalde types tumoren en misvormingen tijdens de zwangerschap bovengemiddeld vaak voor. De voormalige industrieterreinen en kustlijn wachten nog altijd op sanering. De regering in Rome heeft daar geld voor uitgetrokken, maar tot nu toe gebeurt er weinig. Tel daarbij de industriële vuilnisbelt op, inmiddels ook al jaren gesloten, en het is niet verwonderlijk dat de komst van nieuwe zware industrie weerstand oproept bij de inwoners. ‘De lng-terminal in Piombino moet er volgend voorjaar liggen’, verklaarde premier Mario Draghi in juli resoluut. ‘Je kunt geen energiezekerheid willen en je tegelijkertijd verzetten tegen dit soort infrastructuur. Het is een kwestie van nationale veiligheid.’ Draghi’s regering viel de volgende dag, maar in Rome onderschrijft nog steeds bijna het hele politieke spectrum de noodzaak van de lng-terminal in Piombino. Naast een groot steunpakket voor burgers (17 miljard euro) om de hoge gasrekening het hoofd te bieden, en een speciale winstbelasting voor energiebedrijven, zet Italië namelijk vol in op diversificatie van energiebronnen. De Italiaanse gasafhankelijkheid van Rusland was, na Duitsland, de grootste van Europa, maar sinds de oorlog in Oekraïne zoekt de Italiaanse regering over de hele wereld naar alternatieven. Zo tekende energiebedrijf Eni in juni een contract voor een nieuw lng-project in Qatar, waarvan de terminal in Piombino het vloeibare gas zou kunnen transformeren. In Rome klinkt het verwijt dat de inwoners van Piombino lijden aan het nimby-syndroom (not in my backyard). ‘Óf je accepteert de terminal, óf je zit de komende winter te klappertanden’, stelde centrumpoliticus en oud-premier Matteo Renzi polemisch. Op de markt van Piombino lacht Roberta Degana (59) smalend om die woorden. Samen met Dervishi en andere activisten verzamelt ze hier, onder een witte partytent, al maanden handtekeningen tegen de terminal. Er is nog altijd veel aanloop, Degana krijgt schouderklopjes en bemoedigende woorden. ‘De terminal zetten ze sowieso pas in april aan, dus komende winter heeft er niets mee te maken’, pareert ze de woorden van Renzi fel. Ja, erkent de Toscaanse, er is een probleem, maar ze vindt dat Rome zijn eigen falen afwentelt op Piombino. ‘Ze hebben jarenlang geen energiepolitiek gevoerd en veel te weinig ingezet op hernieuwbare energie.’ De crisissfeer dient nu als excuus om milieu- en veiligheidsprocedures over te slaan, zegt Degana. In een brief van milieuminister Cingolani aan de Europese Commissie kondigt hij inderdaad aan dat het project van een milieu-impactanalyse vrijgesteld is, vanwege de hoge urgentie. Ook Dervishi denkt niet dat de terminal het probleem van de hoge gasrekening oplost, al kan die op volle kracht straks wel voorzien in 6,5 procent van Italië’s gasbehoefte. ‘De rekeningen gaan toch verder omhoog’, voorspelt hij somber. ‘En we wisselen afhankelijkheid van Rusland in voor die van Qatar.’ Mario Draghi is, als drijvende kracht achter de lng-terminal, allesbehalve populair op de markt van Piombino, maar één ding moet activist Dervishi de demissionair premier nageven: hij heeft dit voorjaar geprobeerd een Europees prijsplafond voor gas in te stellen. ‘Maar dat wilde Nederland niet.’ Terwijl Rome de lng-terminal als een gedane zaak beschouwt, steunt de lokale politiek de activisten juist. Tijdens de demonstraties eind juli liepen ze allemaal mee, vertelt Dervishi. Van de communisten tot de extreemrechtse Fratelli d’Italia van de burgemeester en alles daartussenin. Op wie ze bij de verkiezingen 25 september gaan stemmen, weten de bewoners van Piombino niet, want op nationaal niveau bepleit geen enkele partij hun zaak. Hoewel de strijd dus verloren lijkt, staan er in Piombino nieuwe demonstraties op stapel. Ook op nieuwe nimby-verwijten heeft Degana haar antwoord alvast klaar: ‘Er zou in níémands achtertuin een lng-terminal moeten komen.’||https://www.volkskrant.nl/nieuws-achtergrond/italie-wil-van-poetins-gas-af-maar-in-toscane-stuit-een-nieuwe-lng-terminal-op-hevig-verzet~bf6ca3a3/
2022-08-26||Kabinet laat geheime Stay Behind-verzetsgroep uit Koude Oorlog onderzoeken||Het kabinet heeft het Nederlands Instituut voor Militaire Historie (NIMH) verzocht een inventarisatie te maken van het bronnenmateriaal en eventuele getuigen te zoeken om te kijken welke informatie er over de Stay Behind-organisatie bestaat en openbaar kan worden. Het verkennende onderzoek moet in oktober klaar zijn, waarna een beslissing volgt over een definitief onderzoek. Nazaten van leden van de groep, verenigd in een werkverband, zijn verheugd met de aankondiging. ‘We hopen dat deze opdracht er daadwerkelijk toe zal leiden dat het NIMH deuren geopend krijgt die tot dusver gesloten bleven. Deze deuren bevinden zich op diverse plaatsen bij diverse overheidsorganisaties en bij voormalige ambtsdragers’, stelt Hadewych Jansen op de Haar namens de nazaten. De Stay Behind-organisatie bestond tussen 1945 en 1992 en werd opgericht om bij een inval van de toenmalige Sovjet-Unie het gewapend verzet te vormen. De organisatie bestond uit honderden burgers die waren verdeeld in twee onderdelen: Operaties en Inlichtingen. De coördinatie was in handen van Defensie, Algemene Zaken en de BVD, de voorloper van inlichtingendienst AIVD. Burgers werden in het geheim gerekruteerd en mochten hun familie niets over hun werk vertellen. Ze kregen af en toe training en hadden in sommige gevallen wapens in huis. Hun geheime werk zorgde – zeker tijdens de hoogtijdagen van de Koude Oorlog – voor veel spanningen thuis. Leden van de groep zouden bij een inval van de Sovjet-Unie uitwijken naar andere landen, ondergronds gaan of een agentennetwerk gaan aansturen. Omdat de leden niet over hun werk mochten praten, was de impact op familieleden groot. Nazaten van drie oud-leden van de organisatie spraken in 2017 met de Volkskrant over hun frustratie en het gebrek aan openheid en erkenning van de regering. Hun vaders hoorden bij de Stay Behind-organisatie, maar ondanks het opheffen daarvan in 1992, wilden de betrokken instanties niets zeggen over hun vermoedelijke rol daarin. Ook informatieverzoeken werden afgewezen of niet in behandeling genomen. Een van de kinderen, Hadewych Jansen op de Haar, was de dochter van Gerard Pelt, die dertig jaar lang hoofd sabotage was bij Operaties. Pelt maakte aantekeningen en beschreef daarin onder meer hoe op veertig plekken in Nederland zware wapens als bazooka’s onder de grond lagen opgeslagen. Wapens uit een van die depots zijn in de jaren negentig gestolen en in handen gekomen van de Amsterdamse criminelen Sam Klepper en John Mieremet. De overheid maakte deze wapenroof niet bekend om een discussie over Stay Behind te vermijden. Na het artikel in de Volkskrant meldden zich nog verscheidene andere nabestaanden met vragen. Zij verenigden zich, verzochten om het openen van archieven en spraken in december 2020 met toenmalig minister Ank Bijleveld van Defensie. In februari 2021 bedankten premier Mark Rutte en minister Bijleveld de oud-leden en hun nabestaanden voor het eerst namens de Nederlandse regering. ‘Gedurende de vele jaren dat zij deel uitmaakten van de Stay Behind-organisatie hebben de leden zich, vanuit een hoge mate van vaderlandsliefde, voor een deel belangeloos en uiterst consciëntieus en professioneel op hun verantwoordelijke en moeilijke taak voorbereid in het belang van ons koninkrijk. Dit heeft in meerdere gezinnen aanzienlijke spanningen teweeggebracht en beperkingen opgelegd in de familie- en persoonlijke levenssfeer. De inzet verdient de allerhoogste waardering’, schreven Bijleveld en Rutte.||https://www.volkskrant.nl/nieuws-achtergrond/kabinet-laat-geheime-stay-behind-verzetsgroep-uit-koude-oorlog-onderzoeken~bc0493f1/
2022-08-26||In hun podcast De Stemming bespreken Vullings en Van der Wulp politiek zoals je dat aan de bar zou doen||Scholieren op excursie naar de Tweede Kamer gaan op zoek naar Joost Vullings en Xander van der Wulp van de politieke podcast De Stemming, die zij vrijdag hervatten. Hun herkenning danken ze aan tv-optredens (NOS Journaal, EenVandaag en talkshows), hun populariteit onder de jeugd vooral aan De Stemming. Die is met honderdduizend luisteraars de best beluisterde politieke podcast en scoort hoog onder jongeren. In een willekeurige week in het zomerreces luisterden 40 duizend mensen naar een oude aflevering. Joost Vullings (52) is in dienst van AvroTros als politiek commentator voor EenVandaag. Xander van der Wulp (47) is politiek verslaggever en duider bij de NOS. Hoofdrolspelers en mensen achter de schermen krijgen ze makkelijk te spreken (‘Ik sprak deze week nog een CDA’er van enige betekenis’). Ze benoemen grote en kleine draaien van politieke partijen, ontrafelen strategieën, becommentariëren de dictie van politici (‘Hij brengt het alsof-ie een winkel opent’), halen politieke herinneringen op, leggen procedures uit, recenseren bewindslieden, geven ministers advies hoe ze hun boodschap wervender kunnen uitdragen, grinniken om bokkesprongen en pluizen affaires uit. Om dan tot de conclusie te komen dat premier Rutte de aanpak van de stikstofproblemen behendig buiten zichzelf plaatst: ‘It wasn’t me.’ Of dat Eric van der Burg, staatssecretaris voor Asiel en Migratie, elke ministerraad naar buiten komt met nieuws, ‘maar nooit dat je denkt: dat zou de oplossing weleens kunnen zijn’. Marnix van Rij, staatssecretaris Fiscaliteit en Belastingdienst, is een ‘fascinerende figuur’ die klanten adviseerde ‘hoe je de fiscus kunt uitkleden’ voordat hij staatssecretaris werd. Ook hun eigen dilemma’s brengen ze ter sprake. Zo vragen ze zich af of ze ‘die Van Meijeren’ weer moeten noemen, nadat het Forum-Kamerlid weer eens een rotje heeft afgestoken. Dit keer brak hij een lans voor het gebruik van geweld door boeren. En hoe om te gaan met bedreigingen, nu ook journalisten geregeld worden belaagd? Van der Wulp is de diplomatieke van de twee, getuige de volgende tweespraak over het bezoek van premier Rutte aan een boerderij, in hun laatste aflevering voor het zomerreces: Een politieke flipperkast, zes crises én de Grote Ontknoping. Van der Wulp: ‘De boerderij was geselecteerd door het ministerie van Landbouw.’ Vullings: ‘Een staatsboerderij.’ Van der Wulp: ‘Het waren redelijke boeren die openstonden voor een gesprek.’ Vullings: ‘Ze sloegen hem niet gelijk op zijn bakkes.’ Vullings is vooral een radioman. Radio is een vrijer medium waarop je je meer kunt permitteren, een gesprek van vijf minuten op de radio is geen uitzondering. Van der Wulp is de politiek duider van de NOS, die moet in tachtig seconden zijn punt maken in het NOS Journaal, waar anderhalf miljoen mensen naar kijken. Als hij een uitglijder maakt, krijgt hij het halve land over zich heen. Dat maakt hem vanzelf behoedzamer. Vullings is sowieso wilder. Midden in het zomerreces twitterde hij dat ING ‘een grenzeloze kutbank’ is. De bank heeft de rekening van de Parlementaire Persvereniging, waarvan hij voorzitter is, opgeheven vanwege inactiviteit. ‘Betaalden er per kwartaal fors geld voor. Fijn zulke monopolisten.’ Het lijkt alsof ze voor de vuist weg opereren (‘Hebben we een kwestie te pakken, Joost?’), maar ze werken wel degelijk met een draaiboek. Af en toe heb je het gevoel dat je bij hen aan de bar zit, zeker als ze elkaar op de hak nemen. De vrijmibo van de politiek, noemde Trouw de podcast treffend. Politiek is voor een deel theater, en dat voelen de twee haarscherp aan. Drama, triomf en teloorgang spelen een wezenlijke rol op het Binnenhof. De titels van hun podcasts zouden niet misstaan bij een hoorspel: Koorddansen op het stikstofdossier; Een blufneus, het appjesdebat en een duizenddingendoekje; De druze en de bijzondere vogel; De Barbapapa van het Binnenhof; Een boks, een elleboog of een knikje voor de koning?; Clusteren en klonteren in een Haagse burn-outfabriek; Diva en driftkikkertje ruziën over verhuizing Kamer. Hoge luistercijfers zijn mooi, maar er klinkt ook kritiek in Hilversum en Den Haag. Kees Boonman (67), sinds mensenheugenis Binnenhofwatcher: ‘De podcast heeft een beetje de sfeer van cafépraat, of roddel en achterklap uit het clubhuis. Dat begrijp ik wel, want dat kunnen ze niet kwijt in het NOS Journaal en EenVandaag. Maar ze moeten uitkijken dat ze niet te lollig willen doen en dat ze politiek als amusement verkopen. Politiek is een serieuze zaak, het is niet anders.’ De 39 jaar jongere Anna Pleijsier, politiek redacteur en onderzoeksjournalist bij BNNVara, luistert meestal op vrijdagmiddag in de trein naar huis. ‘Lekker, zo’n kabbelende samenvatting van wat er die week in Den Haag is gebeurd. Vrienden van mij die iets heel anders doen en voor wie het Binnenhof ver weg is, vinden het bijpraatuurtje leerzaam en informatief.’||https://www.volkskrant.nl/mensen/in-hun-podcast-de-stemming-bespreken-vullings-en-van-der-wulp-politiek-zoals-je-dat-aan-de-bar-zou-doen~bbe39dc0/
2022-08-26||Wat doen regeringen elders in Europa om de hoge energieprijs te dempen?||You never walk alone, echode de Duitse Bondskanselier Olaf Scholz een band uit Liverpool eind juli, in een poging het Duitse volk gerust te stellen. Zijn regering had net een aandeel van 30 procent in ’s lands grootste gasimporteur Uniper gekocht en 7,7 miljard euro in het bedrijf gestoken. De Duitse inflatie tikt net als in Nederland de 10 procent aan en de regering van Scholz richt zich voornamelijk op het beteugelen van de gas- en energieprijzen. Zo betalen Duitsers tot maart 2024 geen 19 maar 7 procent belasting op gas. Daarentegen betalen Duitsers straks een energietoeslag aan energieleveranciers, met als doel de leveranciers meer middelen te geven om op zoek te gaan naar nieuwe energiebronnen. Scholz verwacht dat de toeslag een huishouden van vier personen jaarlijks tussen de 200 en 300 euro kost. Sommige Duitse economen zijn kritisch op de Duitse plannen. Zo zijn de maatregelen volgens Stefan Kooths van het toonaangevende Institute for the World Economy in Kiel te generiek en is het zinvoller de groepen die het hardst getroffen worden te compenseren. Vergelijkbare kritiek klinkt er op het plan van minister van Financiën Christian Lindner om de belastingen te verlagen en zo de Duitse koopkracht te stimuleren. Ook dat zou de lage inkomens te weinig soelaas bieden.Dylan van Bekkum De Spaanse regering heeft een maximale huurverhoging van 2 procent per jaar ingesteld, en de bijstand en sociale pensioenen met 15 procent verhoogd. Ook krijgen Spanjaarden 20 cent korting op iedere liter benzine, betaald door de overheid en het pompstation. Van alle grote Europese eco­no­mieën daalt de Spaanse koopkracht het hardst, met maar liefst 10,7 procent in juli. Vakantiegangers zullen deze zomer gemerkt hebben dat hotels en vluchten tot 30 procent duurder zijn. Spaanse huishoudens maken zich vooral druk over de energieprijzen. Net als in Portugal zijn die 49 procent hoger dan vorig jaar. Ook op dat vlak neemt Spanje rigoureuze maatregelen. Samen met Portugal bedong het een uitzonderingspositie bij de Europese Commissie op de Europese vrijhandelsregels, waardoor het de energieprijzen een jaar lang kan bevriezen. Een megawattuur stroom kost komend jaar gemiddeld niet meer dan 50 euro. De energieprijzen stegen in Spanje al ver voor de oorlog in Oekraïne. Volgens het Spaanse statistiekbureau INE was de situatie zonder al deze maatregelen dan ook veel rampzaliger geweest. Bijkomend probleem is dat de Spaanse lonen slechts met 2,56 procent zijn gestegen en daarmee ver achterblijven bij de prijsstijgingen.Dylan van Bekkum ‘De Franse president Emmanuel Macron had op zijn eerste werkdag na het zomerreces een zware boodschap voor de Fransen. ‘De tijden van overvloed, onbezorgdheid en vanzelfsprekendheid zijn voorbij’, aldus Macron gisteren. Eerder noemde hij de gedaalde Franse koopkracht ‘de prijs van vrijheid’. De president wil dat het collectieve energieverbruik binnen twee jaar met tien procent afneemt, onder meer door iedereen te vragen ’s avonds onnodige verlichting uit te doen. Ondertussen heeft zijn regering een energieprijsplafond ingesteld na het opkopen van ’s lands grootste (en Europa’s tweede) energieleverancier EDF. De prijs voor stroom zal maximaal 4 procent per jaar stijgen. De belasting over stroom is tevens geminimaliseerd, van 22,50 euro per megawattuur naar 1 euro voor huishoudens en 50 cent voor bedrijven. Aan de pomp geeft de Franse overheid tot wel 30 cent subsidie per liter benzine. Ook het Franse bedrijfsleven doet een duit in een zakje. Zo bevriest Carrefour, de grootste supermarkt van het land, de prijzen van de honderd belangrijkste levensmiddelen voor drie maanden. Nu moet Macron beslissen welke maatregelen hij in de begroting voor 2023 opneemt. Hij bereidde de Fransen alvast voor op slecht nieuws. ‘Ik ga niet alleen zeggen wat mensen willen horen.Dylan van Bekkum ‘We laten de Russische president Poetin Zweedse huishoudens niet gijzelen’, aldus de Zweedse premier Magdalena Andersson vorige week, toen ze aankondigde dat ze consumenten en bedrijven gaat compenseren voor de hoge energieprijzen. De regering-Andersson wil netbeheerder Svenska kraftnät dwingen om een deel van zijn opbrengsten terug te laten vloeien naar consumenten en bedrijven. Het gaat om bijna drie miljard euro. Er is nog wel een wetswijziging voor nodig. Het geld moet vooral naar inwoners in het zuiden gaan. Daar zijn de prijzen vijf keer zo hoog als in andere delen van het land. ‘Mensen worden misselijk als ze denken aan de prijzen van aankomende winter’, zei Andersson. In de noordelijke regio is het aanbod van stroom veel groter dan de vraag en dus is het tarief laag. De grenzen van de regio’s liggen daar waar er door natuurlijke of technische obstakels een knik in het netwerk ligt. Hoe de netbeheerder het geld gaat verdelen, is niet duidelijk. Het kan de tarieven verlagen of geld teruggeven. De beheerder heeft tot 15 november om plannen te maken. In de tussentijd zijn er verkiezingen in Zweden, waarna alles weer anders kan zijn. De grootste oppositiepartij wil 15 miljard euro uittrekken voor compensatie.Jeroen Visser Terwijl het buiten 30 graden was, zochten de Belgen deze zomer op internet opvallend vaak naar termen als ‘houtkachel’ of ‘brandhout’. Net als Nederlanders maken zij zich zorgen over hun energierekening en zoeken ze naar manieren om de winter warm en betaalbaar door te komen. Dat gaat bij de huidige prijzen niet meevallen. Bovendien maakte premier De Croo deze week duidelijk dat het niet bij één zwaar seizoen zal blijven: ‘De komende vijf à tien winters gaat het moeilijk zijn’, liet hij weten. In maart werd al besloten om de twee kerncentrales die in 2025 zouden sluiten, in elk geval tien jaar langer open te houden. Een deel van de hogere energierekening komt in België bij de werkgevers terecht. Zij zijn verplicht om een deel van de gestegen prijzen in de lonen te compenseren (de zogenoemde automatische loonindexatie). Het is een maatregel die al jaren voor frustratie zorgt bij het bedrijfsleven omdat het zijn concurrentiepositie benadeelt, en die klacht klinkt in deze tijd van hoge lasten en personeelsgebrek alleen maar luider. Daarnaast heeft de regering de btw op gas en elektriciteit verlaagd, iedereen een ‘cheque’ van honderd euro gegeven en het ‘sociaal tarief’ uitgebreid: een gunstig tarief voor elektriciteit, aardgas of aardwarmte voor bepaalde gezinnen.Sacha Kester||https://www.volkskrant.nl/nieuws-achtergrond/wat-doen-regeringen-elders-in-europa-om-de-hoge-energieprijs-te-dempen~b6bef8e7/
2022-08-26||Lees hier het liveblog over de oorlog in Oekraïne van vrijdag 26 augustus terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-vrijdag-26-augustus-terug~b3c44ee5/
2022-08-26||Nick & Simon gaan na 17 jaar als muzikaal duo uit elkaar||Op deze manier ontstaat er ruimte voor ‘individuele creativiteit’ en ‘al langer gekoesterde solo-aspiraties’ die de zangers hebben, heeft het management van het duo bekendgemaakt in een verklaring. Wel blijven de twee nog samenwerken voor tv-programma’s die ze maken. De laatste tijd gingen al geruchten rond dat Nick & Simon uit elkaar zouden zijn gegroeid en dat ieder z’n eigen weg wilde gaan. Begin augustus werd bevestigd dat er ‘soloplannen’ waren, maar over de details werd niet verder uitgeweid. Maandag geven de zangers in de talkshow van Eva Jinek op RTL 4 eenmalig tekst en uitleg over hun beslissing om te stoppen als duo. Ook vertellen ze dan meer over de soloplannen die ze hebben. Voordat Nick & Simon definitief stoppen, zullen ze volgend jaar onder de noemer ‘Nu Of Ooit’ nog een aantal afscheidsconcerten geven. Zo treden ze in maart nog op in Zwolle, Alkmaar en Hengelo. Het laatste concert vindt plaats op 10 april. Dan staat er een groot afscheidsconcert in Rotterdam Ahoy op het programma waar de zangers hun carrière als muzikaal duo zullen afsluiten. De kaartverkoop hiervoor start vandaag. Daarnaast komt begin november een verzamel-cd uit met alle hitsingles van de twee door de jaren heen. Nick & Simon brachten in 2006 als duo hun eerste singles en album uit. De Volendammers zijn onder meer bekend van hun nummers Kijk Omhoog, Pak Maar M’n Hand en Rosanne. Ook treden ze geregeld op in televisieprogramma’s en maken ze sinds 2021 deel uit van de supergroep The Streamers. Daarmee treden ze in september nog op in het Olympisch Stadion in Amsterdam.||https://www.volkskrant.nl/cultuur-media/nick-simon-gaan-na-17-jaar-als-muzikaal-duo-uit-elkaar~baa1d8b3/
2022-08-26||De Volkskrant tv-selectie voor vrijdag 26 augustus||NPO 1, 20.33 uur In het nieuwe seizoen van Flikken Rotterdam duiken weer actuele thema’s op in de verhalen over de rechercheurs in de Maasstad. Zo wordt officier van justitie Hein Berg (Huub Stapel) in de eerste aflevering benaderd door een gemeenteraadslid dat zich zorgen maakt over de groeiende invloed van criminele organisaties op het stadsbestuur. Ook het probleem van de drugsuithaal in de Rotterdamse haven komt aan bod. Koshi en Harm moeten 100 kilo cocaïne uit een scheepscontainer halen. Als hun opdrachtgevers worden gesnapt, weten ze met de buit te ontkomen. NPO 3, 21.29 uur Twee maanden na hun trouwen wilde Lovetta Armstead haar huwelijk met Gary Green ongedaan maken. Green bracht zijn vrouw hierop met messteken om het leven en verdronk haar 6-jarige dochtertje in de badkuip. Daarna haalde hij haar zoontjes van school, met het plan ook hen te vermoorden. De jongste van 9 wist zijn stiefvader echter te overtuigen om hem en zijn 12-jarige broer te sparen. In de documentaire You Asked to See the Monster vertellen de jongens Jerome en Jarret na ruim tien jaar hun verhaal, aangevuld met getuigenissen van agenten. Veronica, 21.28 uur (Actie, Andrew Davis, 1992) Een van de weinige lichtpuntjes in het omvangrijke oeuvre van martialartsspecialist Steven Seagal. Under Siege draait om een koksmaatje (Seagal) op de USS Missouri, een van de beroemdste vliegdekschepen van de Amerikaanse vloot. Als het schip wordt gegijzeld door een losgeslagen CIA-agent (Tommy Lee Jones) en een aantal terroristen die zich voordoen als leden van een rockband, begint de kok zijn eenzame strijd, bijgestaan door de bevallige ‘Miss July 1989' (Erika Eleniak). Het scenario van J. F. Lawton haalt de mosterd naar hartelust bij Die Hard (1988). Discovery, 21.30 uur In 1946 vond een mijnwerker in het ruige binnenland van Australië een saffier van 332 karaat. Dankzij deze ‘Golden Willow’ hoefde hij nooit meer te werken. Ook opalen en andere kostbare (half)edelstenen met een waarde van tienduizenden dollars worden met enige regelmaat aangetroffen in de droge binnenlanden van het continent. In de nieuwe serie Gem Hunters Down Under gaat een aantal familieteams het avontuur aan. Soms hebben ze alles opgegeven in de hoop de jackpot te vinden, en daar hebben ze de zware omstandigheden en talloze ontberingen best voor over. NPO 2, 22.09 uur ‘Dan liever de lucht in’, zou de Nederlandse zeeheld Jan van Speijk hebben gezegd toen hij zichzelf en zijn boot opblies tijdens de Belgische opstand van 1831. Naderhand zou zijn aangespoelde lichaam zijn geïdentificeerd aan de vervormde Willemsorde, een medaille die op zijn uniform was bevestigd. Klopt dat heldhaftige verhaal eigenlijk wel? In een nieuw seizoen van Historisch bewijs controleren drie curatoren de feiten. Samen met het Nederlands Forensisch Instituut en de Explosieve Opruimingsdienst bootsen ze de explosie van Van Speijks schip na. NPO 3, 23.12 uur (Drama, Threes Anna, 2020) Vriendelijk knikje van de oude vogelwachter richting een nieuwe vogel die op een ochtend rond zijn strandhut scharrelt: ‘Welkom.’ Het zou qua conversatie zomaar het hoogtepunt van zijn dag kunnen zijn, in dit melancholische portret van een zonderlinge man (Freek de Jonge) die al bijna een halve eeuw in zijn eentje woont en werkt op het verder verlaten Benty Island, een fictief eilandje in de Atlantische Oceaan. En opeens te horen krijgt dat hij over drie maanden met pensioen wordt gestuurd. De Jonge lijkt ervoor gemaakt om op het strand met verbeten kop en woest, halflang grijs haar tegen een storm in te turen. BBC 1, 23.40 uur (Komedie, Peter Howitt, 1998) Sympathieke romantische mijmering over de grilligheid van noodlot en toeval. De Londense pr-dame Helen (Gwyneth Paltrow) wordt op een dag ontslagen en ziet op weg naar huis of net wel, of net niet de metro voor haar neus wegrijden. Daarna worden twee verhaallijnen parallel getoond. In de ene is ze veel eerder thuis dan in de andere en betrapt ze haar man met een andere vrouw. Aan de kijker om gedurende het verloop van de film te mijmeren over de vraag wanneer ze beter af is.||https://www.volkskrant.nl/cultuur-media/de-volkskrant-tv-selectie-voor-vrijdag-26-augustus~bffcd8e0/
2022-08-26||Nog geen akkoord over begroting na lang beraad tussen coalitiepartijen||‘We hebben nog iets meer tijd nodig’, zei premier Mark Rutte na afloop van het vijf uur durende overleg. ‘Het was mooi geweest als we er vandaag waren uitgekomen, maar bij dit soort onderhandelingen weet je dat het iets langer kan duren.’ Over de inhoud wilde Rutte niets kwijt. ‘Pas als we klaar zijn kunnen we iets zeggen en dat is met Prinsjesdag.’ Ook minister Wopke Hoekstra (Buitenlandse Zaken) liet niets los over eventuele maatregelen. Hij heeft er alle vertrouwen in dat de coalitie eruit gaat komen, benadrukt hij. ‘Het was een vruchtbare avond.’ Ook volgens Rutte was de sfeer heel goed. ‘Het is wel zo dat de problemen met én het winkelmandje én de energierekening enorm zijn. Tegen deze prijzen en tegen deze energierekening, daar is bijna niet tegenop te werken’, zei Hoekstra. Beiden temperen wel de verwachtingen van de maatregelen waarover wordt onderhandeld. ‘Het zal een heel stevig pakket zijn, maar het kan niet alle problemen wegnemen. Dat gaat niet. Het zijn hele forse problemen’, zei Rutte. ‘Ik wil niet de illusie wekken dat zo alle problemen verdwenen zijn’, waarschuwde ook Hoekstra. Structurele maatregelen om de koopkrachtdaling te dempen zijn duur. Om de miljarden te vinden moeten politieke keuzes worden gemaakt, bijvoorbeeld over de vraag of dit geld bij vermogenden vandaan gehaald moet worden. VVD en CDA voelen daar niet zoveel voor, terwijl ChristenUnie en D66 juist graag meer belasting willen heffen op vermogen. Het is niet duidelijk wanneer het overleg tussen de top van het kabinet en de fractievoorzitters van VVD, D66, CDA en ChristenUnie wordt voortgezet. Dat kan dit weekeinde zijn of begin komende week. Na een akkoord tussen de vier partijen moeten de afspraken in een extra ministerraad worden bekrachtigd. Dat gebeurt dinsdag of woensdag. Het kabinet moet op 31 augustus de Miljoenennota naar de Raad van State sturen.||https://www.volkskrant.nl/nieuws-achtergrond/nog-geen-akkoord-over-begroting-na-lang-beraad-tussen-coalitiepartijen~bff1a2f5d/
2022-08-26||Onverhoeds overvallen, op weg naar Nazareth ||Om drie uur opgestaan, om vier uur vertrokken. Een eindeloze vlakte, bekend als de vlakte van Jizreël. Enkele sesamvelden, ­groene vierkante lapjes, die afsteken tegen de door de zon verzengde grassen. De zon komt aan de rechterkant op; voor ze de toppen der bergen bereikt, vormen haar stralen aureolen van licht. We worden begeleid door drie Turkse soldaten, een van hen met een bamboelans van minstens 12 voet hoog, boven aan de schacht versierd met twee ­zware kwasten. Een verrassingsaanval, ze rennen wat ze kunnen, het pistool in de vuist; een soldaat loopt in een grote boog om hen zo te omsingelen. ’s Morgens een haas gevangen. Aan het eind van de vlakte verheft zich het kleine gebergte waarachter Nazareth ligt; rechts de Taborberg, een enigszins convexe halve bol. Van het gebergte, wanneer je je omkeert, heeft de vlakte in haar geheel een heel bleke bruine kleur, helder chocoladebruin, met hier en daar goudgele vlekken. Een rooksliert steeg op, de resten van een bij nacht ontstoken vuur? We komen langs acht à tien tenten van herders, die daar hun geiten laten grazen; op twee of drie gele honden na is er geen levende ziel te bekennen. Bij de voet van de berg verlaat ons escorte ons; van boven uit zien we plotseling Nazareth liggen.||https://www.volkskrant.nl/cultuur-media/onverhoeds-overvallen-op-weg-naar-nazareth~b129b7b3/
2022-08-26||Vanaf 2035 in Californië geen verkoop meer van benzine- en dieselauto’s||Californië is volgens Amerikaanse media niet alleen de grootste automarkt van de Verenigde Staten, maar ook een voorbeeld voor andere Amerikaanse staten. De kans is groot dat lagere emissienormen uiteindelijk voor een derde van de gehele Amerikaanse automarkt gaan gelden. Het Amerikaanse CNBC schrijft dat de plannen donderdag unaniem werden goedgekeurd. De regels gelden alleen voor de verkoop van nieuwe auto’s, die per 2035 vrij moeten zijn van schadelijke stoffen. Dit kan bijvoorbeeld door gebruik van een elektrische motor of aandrijving op basis van waterstof. Mogelijk blijft er daarnaast wel beperkte ruimte om plug-inhybrides te verkopen, die naast een elektrische motor ook nog een verbrandingsmotor hebben. ‘Iedereen verdient het om een auto te hebben waarvan je kinderen geen astma krijgen’, stelde Newsom toen hij de plannen in september 2020 voor het eerst introduceerde. Hij noemt de wetgeving ‘een van de belangrijkste stappen voor het verdwijnen van de uitlaat zoals we die nu kennen’. Voordat de verkoop van nieuwe auto’s met traditionele verbrandingsmotoren per 2035 volledig wordt gestaakt, gelden tussentijdse doelen. Zo moet 35 procent van de nieuwe auto’s die per 2026 worden verkocht aan de regels voldoen, in 2030 gaat het om 68 procent. Californië is al langer een voorloper op het vlak van de energietransitie, onder meer door het heffen van extra belasting op benzine, en met een markt van 40 miljoen consumenten hebben de plaatselijke normen een grote impact op de productie in de Verenigde Staten. Volgens persbureau Bloomberg is momenteel 15 procent van alle nieuw geregistreerde auto’s in Californië elektrisch. Het Verenigd Koninkrijk, Singapore en Israël willen de verkoop van nieuwe diesel- en benzineauto’s tegen 2030 stopzetten. Noorwegen mikt op 2025. In de Europese Unie wordt momenteel onderhandeld over een voorstel om vanaf 2035 de verkoop van deze voertuigen te bannen.||https://www.volkskrant.nl/nieuws-achtergrond/vanaf-2035-in-californie-geen-verkoop-meer-van-benzine-en-dieselauto-s~b5ae3a5c/
