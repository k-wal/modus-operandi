2022-08-02||De Volkskeuken: zeebaars op toast||Er lag een gegrillde zeebaars in mijn ijskast. Hoe het zo kwam dat ik een hele, gegrillde zeebaars over had, daar zal ik u verder niet mee vermoeien. Maar hij lag in mijn ijskast en het was best een gevaarte, je kon er niet omheen. Kent u het from cupboard to plate-principe? Ooit was het from farm to table-principe enigszins populair, in bepaalde kringen althans, maar inmiddels ligt dat wat gevoelig, vanwege zaken als vlees, zuivel, stikstof en boze boeren, tenzij het over een stronk prei gaat, of een venkelknol. Thuis hebben wij het er nauwelijks nog over, in ieder geval. Cupboard to plate daarentegen, dat is momenteel zeer populair, ook bij ons in de buurt. Mensen ruimen wat vaker hun keukenkastjes uit, om daar een smakelijke maaltijd van te bereiden. Dat zal alles met de inflatie te maken hebben waar we het momenteel mee te stellen hebben. Ook ik let tegenwoordig op de kleintjes. In de supermarkt, in mijn keukenkastje en al helemaal in mijn ijskast. Temeer als het grote jongens zijn. Wat te doen met een koude, doch goed gegaarde vis, een zeebaars bijvoorbeeld? De vis plukken, de smakelijke stukjes in een kom doen en er dingen doorheen mengen uit uw keukenkastje en ijskast om er een lekkere boel van maken, is waarschijnlijk het best. Ik zoek naar het juiste woord ervoor: moes is niet goed, salade is niet goed, rillette komt in de buurt maar is te pretentieus. U begrijpt wat ik bedoel. Het eindresultaat was zo lekker dat ik dacht: daar zou ik gerust met voorbedachten rade een zeebaars voor bakken. Bestrijk de vis met olie, kruid met zout en rooster op de barbecue (10 minuten per kant) of leg in een oven op 200 graden (30 minuten). Laat afkoelen, trek het vel van de vis en pluk het visvlees. Ontpit de olijven en hak ze grof. Meng de geplukte zeebaars met de olijven, bosui, mayonaise, oestersaus, 2 eetl. olijfolie en het citroensap. Roer goed door met een vork en kruid af met wat zwarte peper. Rooster de boterhammen. Neem twee lepels, maak ijsbolletjes van de zeebaars en drapeer ze op de boterhammen. Tot slot nog een sliertje olijfolie erover en uitserveren maar. 1 hele (wilde) zeebaars, schoongemaakt goede olijfolie 100 g kalamata-olijven 2 bosuien, in dunne ringen 2 eetl. mayonaise 1 eetl. oestersaus sap van een halve citroen 4 boterhammen||https://www.volkskrant.nl/beter-leven/de-volkskeuken-zeebaars-op-toast~b3f4927b/
2022-08-02||De Volkskrant tv-selectie voor woensdag 3 augustus||RTL 8, 20.25 uur (Drama, Betty Thomas, 2000) Integer, maar erg Amerikaans drama over de afkickperiode van een intelligente, cynische jonge vrouw die zich op het huwelijk van haar zus dronken misdraagt. Wanneer ze met de auto een ongeluk veroorzaakt, moet ze kiezen: kliniek of gevangenis. Sandra Bullock bewijst in deze film van regisseur Betty Thomas (ook bekend als actrice in Hill Street Blues) dat ze naast komedie en actiefilms ook prima op haar plaats is in een ­serieus drama. Sterke bijrollen ook van Steve Buscemi en Viggo ­Mortensen. NPO 3, 21.09 uur Sir Elton John is al zestig jaar actief in de muziek en is momenteel bezig aan zijn afscheidstournee. Gedurende een periode van vijf jaar geeft John meer dan driehonderd concerten over de hele wereld, met het laatste optreden gepland voor juli 2023. In een openhartig interview met Graham Norton voor de BBC vertelt de zanger in zijn huis in Zuid-Frankrijk over zijn jeugd, carrière, muzikale triomfen en de filmbiografie Rocket Man, die in 2019 in de bioscoop te zien was. Ook persoonlijke dieptepunten, zoals zijn drugsverslaving, blijven niet onbesproken. Canvas, 21.30 uur In 79 werd Pompeii na een uitbarsting van vulkaan Vesuvius onder een aslaag bedolven. Tegenwoordig dankt de Romeinse plaats zijn bekendheid aan de oudheidkundige vondsten die er sinds de 19de eeuw zijn gedaan. In 2018 begon een nieuwe archeologische missie die onontdekte delen van de stad blootlegde. De documentaire Pompeii Rising kijkt mee met de onderzoekers en gebruikt computeranimaties om gebouwen en straten te reconstrueren, maar ook de bewoners en hun leven. Bijzonder is de vondst van een goed geconserveerd thermopolium, een Romeinse snackbar. NPO 2, 22.09 uur Shaun Greenhalgh maakte zeventien jaar lang valse kunstvoorwerpen waarmee hij experts van gerenommeerde musea en veilinghuizen om de tuin leidde. De Britse oplichter was bijzonder veelzijdig en vervalste Egyptische, Romeinse en Chinese voorwerpen, maar ook een sculptuur dat moest doorgaan voor een werk van Paul Gauguin. In In het brein van de bedrieger wordt duidelijk dat Greenhalgh het belangrijk vindt dat mensen hem niet zien als crimineel, maar als getalenteerd kunstenaar. Als de experts met hem spreken, stuiten ze op een complexe persoonlijkheid. Canvas, 22.25 uur (Misdaad, Francis Ford Coppola, 1990) Qua toon en allure komt het derde Godfather-deel niet in de buurt van zijn voorgangers, maar slecht is de film zeker niet. Ook het slotstuk is zo barok als een gangsterepos kan zijn. Met één grote, curieuze verrassing: Coppola’s dochter Sofia, toen nog een tiener, verving de overspannen Winona Ryder en dook in de film op als Mary, de dochter van maffiabaas Michael Corleone (Al Pacino). De onervaren actrice viel tussen de Hollywoodsterren behoorlijk uit de toon. Sofia zou later als regisseur wél hoge ogen gooien. NPO 2, 23.10 uur Afgelopen zondag overleed modeontwerper Hans Kemmink op 75-jarige leeftijd. Kemmink vormde al sinds de jaren zestig een legendarisch duo met Puck Kroon, die naast zijn zakenpartner ook zijn levenspartner was. Dertig jaar runde het koppel een hippe winkel aan het Rokin in Amsterdam, waar ze beroemdheden uit de Nederlandse showbizz en media tot hun klanten mochten rekenen. Regisseur Peter Wingender maakte de vrolijke en persoonlijke documentaire ‘Made in Holland’ over het markante stel, dat hij leerde kennen na een toevallige ontmoeting op de tennisclub. Fox, 00.10 uur (Drama, Pablo Larraín, 2016) De eerste dagen na de moord op John F. Kennedy worden in de majestueuze film Jackie gevangen als een koortsdroom, verteld vanuit het perspectief van de kersverse weduwe van de Amerikaanse president. Vooral het puntgave camerawerk van Stéphane Fontaine (Un prophète, Elle) blijft weg van het vaak nostalgische en bevestigende biografische genre. In een overtuigende wirwar van korte flashbacks duikt de Chileense regisseur Pablo Larraín in zijn Engelstalige debuut diep in de geest van de rouwende Jackie, die ondanks de chaos van het moment en ondanks haar gebroken ziel standvastig regeert over het imago en de nalatenschap van haar echtgenoot.||https://www.volkskrant.nl/cultuur-media/de-volkskrant-tv-selectie-voor-woensdag-3-augustus~b41ca58e/
2022-08-02||Het weerbericht voor woensdag 3 augustus: regionaal tropisch||Met een zuidelijke stroming wordt zeer warme lucht vanuit Frankrijk naar ons land geblazen. Daarin komen de temperaturen regionaal op tropische waarden uit tussen 30 en 32 graden, in het zuiden van ons land is plaatselijk zelfs 33 graden mogelijk. Iets minder warm blijft het aan de kust en in het noorden, met daar veelal 26 tot 29 graden. Het weerbeeld is fraai met veel ruimte voor de zon, al trekken over het noorden soms ook enkele wolkenvelden. Neerslag valt daar niet uit. In de avond hebben we nog lange tijd te maken met zomerse temperaturen en daarop volgt een vrij warme nacht. De minima liggen dan tussen 16 en 20 graden, in stedelijke gebieden blijft het lokaal zelfs nog warmer. Ook donderdag verloopt nog zeer warm met plaatselijk een graad of 30, maar dan kan ’s avonds wel een onweersbui ontstaan. Vrijdag neemt de kans op enkele buien verder toe en daarbij kan opnieuw onweer voorkomen. De middagtemperatuur komt wel een flink stuk lager uit met 20 tot 24 graden. Overigens zijn dat wel vrij normale waarden voor deze tijd van het jaar. Het weekend verloopt weer overwegend droog met veel ruimte voor de zon. Met 20 tot 25 graden in de middag is het dan aangenaam zomerweer.||https://www.volkskrant.nl/nieuws-achtergrond/het-weerbericht-voor-woensdag-3-augustus-regionaal-tropisch~b838a100/
2022-08-02||China ziet Pelosi’s bezoek aan Taiwan als ernstige provocatie: ‘China accepteert dit absoluut niet’||Het bezoek van de Amerikaanse Congresdelegatie ‘heeft een ernstige impact op het politieke fundament van de Chinees-Amerikaanse betrekkingen en vormt een grove inbreuk op de Chinese soevereiniteit en territoriale integriteit’, schrijft het Chinese ministerie van Buitenlandse Zaken in een verklaring. Volgens het ministerie heeft Pelosi geen rekening gehouden met de sterke Chinese bezwaren en betekent haar actie ‘een grote politieke provocatie’ die China ‘absoluut niet accepteert’. Pelosi is geen onderdeel van de Amerikaanse regering, maar wel een prominente politicus. In het geval van een calamiteit is ze zelfs de tweede in lijn om president Biden op te volgen. De Amerikaanse regering heeft steeds benadrukt dat het niet verantwoordelijk is voor de keuze van Pelosi om Taiwan te bezoeken, maar daar heeft China geen boodschap aan. ‘De Amerikaanse uitvoerende macht heeft de verantwoordelijkheid om een dergelijk bezoek te stoppen’, staat in de verklaring. Het ministerie waarschuwt dat China alle nodige maatregelen zal nemen en dat de Amerikaanse zijde en de Taiwanese ‘separatistische troepen’ de gevolgen daarvan zullen moeten dragen. Eerder vanavond kondigde de Chinese Defensie ‘gerichte militaire operaties’ als reactie op het bezoek aan, zonder verdere details prijs te geven. Ook zullen vanavond al grootschalige legeroefeningen op land en op zee rondom Taiwan van start gaan en zijn er rakettests aangekondigd. Volgens de Chinese staatsmedia heeft de Chinese regering de Amerikaanse ambassadeur in Beijing ontboden om tekst en uitleg te komen geven over de aanwezigheid van Pelosi in Taiwan. China neemt specifieke maatregelen tegen Taiwan. Zo kondigde de Chinese douane woensdag een stopzetting aan van de invoer van citrusvruchten en enkele vissoorten uit Taiwan, terwijl het ministerie van Handel de export van zand naar Taiwan opschortte. Pelosi brengt deze week een bezoek aan verschillende landen in Oost- en Zuidoost-Azië. Tot op het allerlaatste moment bleef het onzeker of ze ook naar Taiwan zou gaan, vanwege de mogelijke Chinese represailles. Na aankomst in Taipei publiceerde Pelosi een verklaring waarin ze de redenen van haar keuze om toch te gaan toelicht. Volgens haar is de Amerikaanse steun aan de ‘levendige democratie van Taiwan’ belangrijker dan ooit, ‘nu de wereld voor de keuze tussen autocratie en democratie staat’. Dit soort uitspraken stoot China nou juist tegen het verkeerde been. Volgens China ondermijnt Pelosi met haar bezoek ‘de vrede en stabiliteit in de Straat van Taiwan’ en geeft ze ‘een ernstig verkeerd signaal aan de Taiwanese separatistische troepen’. Het Chinese ministerie van Buitenlandse Zaken verwijt Amerika steeds ‘de Taiwan-kaart te spelen’ om de macht van China in te perken. China ziet Taiwan als een afvallige provincie die steeds opnieuw steun bij Amerika zoekt voor haar ‘onafhankelijkheidsagenda’. Volgens China gaat het om een interne kwestie, waarmee de VS zich niet moeten bemoeien. ‘Het is het gemeenschappelijke streven en de heilige verantwoordelijkheid van alle Chinese zonen en dochters om de volledige hereniging van het moederland te realiseren. De wil van het volk mag niet worden getrotseerd, en de trend van de tijd kan niet worden gekeerd’, aldus de verklaring. De Verenigde Staten hanteren al sinds de jaren ‘70 het Eén China-beleid. Daarmee erkennen de VS de Volksrepubliek China onder leiding van de Communistische Partij als enige wettige vertegenwoordiger van China en nemen voor kennisgeving aan dat de Chinezen Taiwan als hun grondgebied beschouwen. In China wordt dat beleid nogal eens geïnterpreteerd alsof de VS de Chinese claim op Taiwan erkennen, maar dat is niet zo. De VS onderhouden onofficiële betrekkingen met Taiwan en steunen het eiland onder meer met wapenleveringen. Die balanceeract maakte decennialang betere relaties tussen China en de VS mogelijk, maar de toenemende Chinese agressie richting Taiwan leidde tot waarschuwingen van Amerikaanse kant en zelfs tot de toezegging van president Biden dat de VS Taiwan zullen verdedigen in het geval van een Chinese militaire aanval. Toch zegt de Amerikaanse regering niet van het Eén China-beleid af te willen wijken. Het Chinese ministerie van Buitenlandse Zaken stelt nu dat de VS moet stoppen het ene te zeggen en precies het omgekeerde te doen. In Taiwan is ondanks de risico’s wel heel positief gereageerd op het bezoek. Het Taiwanese ministerie van Buitenlandse Zaken plaatste foto’s op sociale media van de ontvangst en bedankte Pelosi voor haar steun. Persbureau AP sprak mensen die zich bij het hotel van Pelosi hadden verzameld. ‘Ik denk dat dit alle Taiwanezen heeft aangemoedigd. Ondanks de grote druk uit China, koos ze voor democratie en vrijheid en kwam ze op moedige wijze naar Taiwan’, zei Pan Kuan. ‘Ze is een held.’||https://www.volkskrant.nl/nieuws-achtergrond/china-ziet-pelosi-s-bezoek-aan-taiwan-als-ernstige-provocatie-china-accepteert-dit-absoluut-niet~b546749b/
2022-08-02||Is CumEx-fraude te groot om te vervolgen?||Elke dag halen tientallen diefstallen de media: van diamanten en schilderijen tot fietsen en pinpassen. Het leidt tot veel verontwaardiging. Bestolen worden veroorzaakt niet alleen materieel verlies, het tast ook je veiligheidsgevoel aan. Maar over de mogelijk grootste diefstal in de wereldgeschiedenis is er nauwelijks verontwaardiging. Die is Too Big to Prosecute (Te Groot om te Vervolgen) en haalt ook maar weinig de media. Alleen enkele gespecialiseerde websites onder leiding van het Duitse onderzoeksplatform Correctiv hebben zich erop gestort en sommetjes van de schade gemaakt. De belastingdiensten van een tiental Europese landen zouden zijn opgelicht voor 140 miljard euro – twee keer het bbp van Bulgarije. Alleen al de Nederlandse fiscus zou voor 27 miljard euro zijn geflest. De werkwijze steekt zo ingenieus in elkaar dat de toch al overbelaste Belastingdienst er nauwelijks iets tegen kan doen. En ondanks de bijna pornografische naamgeving – CumCum, CumEx en dividendstripping – is de methode zo weinig sexy dat de populaire media het maar laten liggen omdat het te moeilijk te doorgronden is. Daarnaast speelt het zich af in het verre verleden, als je de jaren 1990 tot en met 2010 zo kunt noemen. Een klokkenluider bracht het schandaal in 2011 naar buiten, waarna een journalistencollectief, samen met onder meer de Nederlandse site FTM, er een vinger achter probeerde te krijgen. Inmiddels zit er enige beweging in de zaak. De Financial Times meldde maandag dat Deutsche Bank, die na alle schandalen schoon schip wil maken, de Duitse justitie heeft ingeseind. Uit intern onderzoek zou blijken dat zeventig medewerkers hierbij interne regels hebben overtreden. CumEx gaat over het overdragen van aandelen op het moment dat jaarlijks het dividend wordt uitgekeerd. Vlak voor dat moment zit in de koers ook het dividend opgesloten (cum), meteen daarna niet meer (ex). Over dit dividend moet de vennootschap 15 procent belasting inhouden, de vermaledijde dividendbelasting die Shell en Unilever deed besluiten hun hoofdkwartieren naar Londen te verkassen. Die belasting kan door een deel van de beleggers worden teruggevraagd. Dat geldt onder meer voor buitenlandse pensioenfondsen. Bij CumEx worden de aandelen op de dag van de dividenduitkering vele malen verhandeld, waardoor verschillende partijen dividendbelasting terugeisen. Bij CumCum worden bewust vennootschappen opgezet met als enig doel het terugvorderen van dividendbelasting. Naast Deutsche Bank worden ook ABN Amro en de Amerikaanse zakenbank Morgan Stanley genoemd als partijen die aan deze handel hebben meegewerkt of die hebben getolereerd. Omdat Nederland nogal veel ‘fiscale’ hoofdkantoren van multinationals heeft, zou er voor mogelijk 27 miljard euro aan belastingen zijn ontdoken of ontweken. De Belastingdienst zelf heeft geen idee, omdat dividendstripping niet of zeer moeilijk is aan te tonen. De bewijslast ligt veelal in het buitenland. Daarnaast speelde dit lang geleden. Niettemin noemt de fiscus de schattingen van experts, gebaseerd op de dividenduitkeringen over twintig jaar, nogal hoog. Zo lang er met kruimeldiefstallen genoeg werk aan de winkel is, blijft de reuzenroof onopgelost.||https://www.volkskrant.nl/economie/is-cumex-fraude-te-groot-om-te-vervolgen~beffdcc8/
2022-08-02||PSV geeft voorsprong weg tegen AS Monaco, maar houdt uitzicht op de play-offs voor de Champions League||Drie dagen na het winnen van de Johan Cruijff Schaal moest PSV diepgaan voor een resultaat tegen AS Monaco. In de derde voorronde van de Champions League trok de ploeg van trainer Ruud van Nistelrooij, na een goede eerste helft, een gelijkspel met hangen en wurgen over de streep (1-1). PSV voetbalde een helft lang volwassen en geconcentreerd, maar oogde in de verzengende hitte van het prinsdom vermoeid in een duel dat steeds meer de contouren kreeg van een slijtageslag. Volgende week dinsdag volgt de return in het Philips Stadion tegen de nummer drie van de Franse competitie. Mocht PSV het tweeluik met de Monegasken winnen, dan wacht in de play-offs een dubbele confrontatie met het Schotse Rangers FC of Union Sint-Gillis uit België. Na vier Champions League-loze jaren verlangt PSV weer naar de groepsfase van het elitetoernooi. Een gelijkspel op bezoek bij Monaco vormde een aardige aanzet. Net als vorig seizoen won PSV afgelopen weekend de Johan Cruijff Schaal ten koste van Ajax, de rijkere concurrent die de laatste jaren zowel op financieel als sportief vlak een gat sloeg met de Eindhovenaren. Ajax durfde geld in de selectie te pompen, met kampioenschappen en miljoenen uit de Champions League als gevolg. PSV weet dat het ook weer een keer de groepsfase van het meest lucratieve clubtoernooi moet bereiken, wil zij het (financiële) gat met Ajax niet verder zien groeien. De verdiensten in de Europa League en Conference League staan niet in verhouding tot die in de Champions League. Mocht PSV zich plaatsen voor het miljardenbal, dan is het verzekerd van ongeveer 35 miljoen euro aan inkomsten. In de Europa League, het tweede Europese toernooi, liggen de gegarandeerde verdiensten met tien miljoen euro een stuk lager. Het is het niveau waar PSV zichzelf de laatste jaren vaker terugvond dan het zelf wenste. Het strookt niet met het Strategisch Plan 2030 waarin valt te lezen dat PSV bij de beste 32 clubs van Europa wil behoren. Aan de groepsfase van de Champions League doen 32 clubs mee. In het redelijk gevulde Stade Louis II voetbalde PSV een helft lang volwassen en goed georganiseerd, maar moest het na rust toezien hoe Monaco steeds sterker werd. De thuisploeg oogde frisser en fysiek sterker dan PSV, dat na rust een handvol spelers vermoeid dan wel licht gekwetst moest vervangen. Was het de drukkende hitte in Monaco, de naweeën van de wedstrijd tegen Ajax of een combinatie van beide? Met Van Nistelrooij als opvolger van Roger Schmidt besloot PSV deze zomer een nieuwe koers te varen. Naast een half elftal aan nieuwe spelers, heeft hij ook radicaal andere ideeën over voetbal dan zijn Duitse voorganger. De oud-spits van Manchester United en Real Madrid wil meer rust in het spel van PSV brengen en in tegenstelling tot Schmidt vanuit balbezit tot kansen komen. Staand aan de zijlijn zag hij dat PSV zich na een moeizame eerste twintig minuten steeds makkelijker onder de pressie van de Monegasken uit speelde. Zodra de bezoekers de vier meest aanvallende Monaco-spelers wisten uit te spelen, lag er een zee aan ruimte om in te voetballen. Vooral Veerman en Luuk de Jong vertolkten een belangrijke rol. De 31-jarige spits vormde het aanspeelpunt die de ballen bij zich wist te houden, waardoor de rest van de ploeg kon aansluiten. Veerman was met zijn passing de speler die, net als tegen Ajax, voor de creativiteit zorgde in een verder redelijk degelijk PSV. Na iets meer dan een half uur vormde de specifieke kwaliteiten van het duo de basis voor het fraaie openingsdoelpunt. Ibrahim Sangaré draaide zich knap vrij, waarna de matig spelende Guus Til de bal strak in de voeten van De Jong speelde. Met een verdekte voetbeweging legde hij de bal op de rand van het strafschopgebied klaar voor de inkomende Veerman, die de bal met veel gevoel in de verre hoek legde. PSV speelde compact tegen de Monegasken, ook om meer defensieve zekerheid in de bouwen. In de voorbereiding en in de strijd om de Johan Cruijff Schaal tegen Ajax bleek de jonge achterhoede, met het centrale duo Teze-Obispo en de onzekere rechtsback Hoever, de achilleshiel van de gerenoveerde ploeg. Na rust werden de ruimtes groter en had PSV meer moeite om de thuisploeg van het eigen doel af te houden. Takumi Minamino miste oog in oog met doelman Benitez, terwijl Volland in kansrijke positie naast kopte. In balbezit was een steeds vermoeider ogende PSV vaak te onrustig en slordig. Tien minuten voor tijd viel de verdiende gelijkmaker. Uit een vrije trap schoot Axel Disasi de bal die in de kluts bleef liggen van dichtbij achter Benitez. In de slotfase ontsnapte PSV nog toen een Monaco-speler de bal tegen de paal kopte.||https://www.volkskrant.nl/sport/psv-geeft-voorsprong-weg-tegen-as-monaco-maar-houdt-uitzicht-op-de-play-offs-voor-de-champions-league~ba3da9cff/
2022-08-02||Het ergste vogelgriepseizoen in Europa ooit||Leden van de ruimingsploeg trekken beschermende kleding aan voordat ze dinsdag de stallen binnengaan van een pluimveebedrijf in Dalfsen. Het is het derde bedrijf waar in korte tijd vogelgriep is aangetroffen. Op het biologische bedrijf in Dalfsen zijn 13 duizend kippen gedood om verdere verspreiding van het virus tegen te gaan; het betreft waarschijnlijk de zeer besmettelijke hoog pathogene variant. Op de locatie zijn nog vier stallen met 95 duizend scharrelkippen die volgens het ministerie van Landbouw uit voorzorg worden geruimd. Bij andere bedrijven in de Overijsselse plaats zijn vorige week al tienduizend eenden en kippen omgebracht. Het is het ergste vogelgriepseizoen in Europa ooit. In Nederland zijn volgens overheidsinstellingen 3 miljoen legkippen, vleeskuikens, opfokleghennen, vleeseenden, kalkoenen, sierkippen en watervogels sinds oktober uit besmette stallen geruimd, en nog eens 700 duizend soortgenoten uit voorzorg. In heel Europa gaat het om 46 miljoen dieren. De ziekte grijpt ook om zich heen in wilde vogelpopulaties: in natuur- en kustgebieden treffen boswachters tal van dode vogels aan.||https://www.volkskrant.nl/nieuws-achtergrond/het-ergste-vogelgriepseizoen-in-europa-ooit~bf9d1d55/
2022-08-02||Demonstraties Suriname doven uit, president doet toezeggingen voor aanpak vriendjespolitiek||President Chan Santokhi heeft per decreet de uitgifte bevroren van percelen in een omstreden woningbouwproject aan de rand van Paramaribo. Journalisten hadden aan het licht gebracht dat het land voornamelijk was toegekend aan leden van de partij van vicepresident Ronnie Brunswijk. Santokhi stelt een presidentiële commissie in om te onderzoeken of er misstanden zijn begaan. Ook presenteerde hij plannen om het aantal overheidsfuncties dat iemand gelijktijdig mag bekleden aan banden te leggen en vroeg hij overheidsinstellingen om een inventarisatie te maken van mensen met dubbele functies, bijvoorbeeld in besturen of raden van commissarissen. Of hij zijn eigen vrouw Mellisa terughaalt als commissaris bij Staatsolie, het Surinaamse staatsoliebedrijf, is nog niet duidelijk. Dat de president, die de verkiezingen won met de belofte om tegen corruptie en nepotisme te strijden, zijn eigen vrouw op deze belangrijke positie neerzette en bovendien nog chef van zijn kabinet maakte, was een van de grootste grieven van de duizenden mensen die de afgelopen weken de straat op gingen. De acties, begonnen op 18 juli, worden geleid door een burgerinitiatief dat zich Organic Movement noemt en officieel niet verbonden is met de politieke oppositie. Het protest is niet alleen gericht tegen nepotisme en corruptie, maar ook tegen de hoge brandstof- en elektriciteitskosten. Suriname, dat door ex-president Bouterse nagenoeg failliet werd achtergelaten, kampt met torenhoge inflatie. Dat de toezeggingen van de president van maandag ongeveer gelijktijdig kwamen met het bericht van de leiders van Organic Movement om verdere demonstraties op te schorten, is volgens de woordvoerders van het protest toeval en ingegeven door teruglopende deelnemersaantallen. Een van de redenen is waarschijnlijk dat mensen geen verlof meer willen opnemen om te demonstreren; de meeste vakbonden doen niet officieel mee met het protest. Andere demonstranten zijn wellicht teruggeschrokken door de deelname van leden van de partij van Desi Bouterse. De ex-president zelf vecht dezer dagen, in hoger beroep, de twintig jaar cel aan die hij kreeg voor zijn rol bij de Decembermoorden van 1982. Afgelopen vrijdag besloot de leiding van Organic Movement de demonstraties een dag stil te leggen ‘uit respect’ voor het proces. Sommige Surinamers zagen daarin een steunbetuiging aan de omstreden ex-president. Dat er dinsdag toch tientallen demonstranten naar het onafhankelijkheidsplein in Paramaribo togen, kwam omdat twee van de protestleiders, Serigo Gentle en Raoul Hellings, op non-actief zijn gesteld gezet door hun werkgever, de politie. Politiechef Poetini Atompai zei tegen Surinaamse media dat de twee mannen geschorst zijn wegens ‘plichtsverzuim’. Hij wilde niet bevestigen dat er een verband bestaat met het organiseren van protestacties.||https://www.volkskrant.nl/nieuws-achtergrond/demonstraties-suriname-doven-uit-president-doet-toezeggingen-voor-aanpak-vriendjespolitiek~b400bc09/
2022-08-02||De vlag staat, zelfs ondersteboven, symbool voor Nederland||Er is veel te doen over het omkeren van de Nederlandse vlag. Onze nationale driekleur hangt aan menige lantaarnpaal te wapperen met het koningsblauw boven, en dat is uiteraard niet conform het ontwerp. Boeren geven daarmee uiting aan de nood waarin zij verkeren, gelijk het gebruik in de scheepsvaart waar een omgekeerde vlag betekent: help, man overboord! Treffende symboliek dus. Zelf zou ik zeggen: liever een omgekeerde doek dan een bak stront en/of asbest en/of brandende hooibalen op de snelweg, maar zo eenvoudig ligt de zaak niet. De vlag vertegenwoordigt ons land, onze geschiedenis, de vrijheid, het gevoel kortom dat wij als trotse natie ergens voor staan. Wáárvoor we precies staan is niet altijd even duidelijk, maar dat is bijzaak. Voldoende is de aanwezigheid van gevoel. En er zijn nu eenmaal mensen die verdrietig worden bij de aanblik van de omgedraaide vlag en daar schande van spreken; onze nationale driekleur wordt bezoedeld. Nu hoef je geen (ex-)militair te zijn of iemand die de oorlog heeft meegemaakt om week te worden van onze vlag. In de sportwereld wordt er menig traantje weggepinkt als de winnende atleet, nog nahijgend van de zojuist geleverde prestatie, de Nederlandse vlag over zich heen geworpen krijgt. Die vlag wordt vervolgens teder over de schouders gedragen, soms krijgt de vlag zelfs een kusje. Het zal de adrenaline nog wel zijn, denk ik dan. Bij concerten van Arabische artiesten wordt er trouwens ook druk gewapperd. Als een zangeres halverwege haar set een vlag erbij tovert, begint het publiek uitzinnig te juichen. Zij heeft dan het hart op de juiste plaats, kennelijk. In de VS moet je eerbiedig gaan staan bij de stars and stripes, anders ben je een landverrader. En als je een ander land onder uit de zak wilt geven, moet je de vlag ervan opzoeken, een bestelling op internet plaatsen of zelf aan het borduren slaan, een ploeg maten verzamelen die goed boos kunnen kijken en dan samen, ten overstaan van zoveel mogelijk camera’s, de vlag brullend in brand steken. Het effect is groots: er zal gedurende één verkiezingsperiode geen zaken meer met je worden gedaan. (Tenzij je olie of gas in de aanbieding hebt.) In Dronten pakken ze het anders aan, daar houden ze de boel liever bij elkaar. Omroep Flevoland maakte een reportage over het overleg tussen een veteraan en een boer. Tegen de toepasselijke achtergrond van een weiland werd de heren beurtelings gevraagd naar hun standpunten. Die waren overzichtelijk: de boer was vóór de omgekeerde vlag, de veteraan tegen. Die laatste zei: ‘We hebben een behoorlijk aantal collega’s onder de Nederlandse vlag thuisgebracht en die omgekeerde vlag, dat stoort mij.’ ‘Een raak punt’, sprak ik tegen m’n scherm, ‘zie daar maar eens iets tegenin te brengen’. Nou, dat kon die boer wel: ‘Het is natuurlijk wél een protest. Je wilt je laten horen en je wilt je laten zien. De omgekeerde vlag is een heel vreedzaam protest.’ Daar had ik niet van terug. De veteraan ook niet, want die stond na afloop van het overleg te jubelen alsof hij een vakantiereis had gewonnen. Op de vraag hoe het was geweest, antwoordde hij: ‘Héérlijk!’ Er was naar elkaar geluisterd, met ‘respect naar alle kanten’ en ‘heel veel begrip’. Iedereen ging glimmend van tevredenheid huiswaarts. Concreet was er niets veranderd want de vlaggen blijven voorlopig hangen, maar de veteraan voelde zich gehoord. Daarmee stond de vlag, zelfs ondersteboven, symbool voor Nederland: een land waar mensen nog steeds met elkaar om tafel gaan om te overleggen. Soms op de meest vertederende wijze.||https://www.volkskrant.nl/columns-opinie/de-vlag-staat-zelfs-ondersteboven-symbool-voor-nederland~b92d444d/
2022-08-02||Te veel geluid van een andere dimensie, bij vliegbasis Volkel||Leo Rooijmans zat op het terras voor zijn manage in het Noord-Brabantse dorp Odiliapeel, toen hij opschrok van oorverdovende herrie die zijn kaken op elkaar deed klappen. Op 200 meter hoogte suisde met 441 kilometer per uur een straaljager voorbij, las hij later op de website van het ministerie van Defensie die de vliegbewegingen van straaljagers bijhoudt. Net als de meeste dorpsbewoners is Rooijmans het gefluit en gezoef van de militaire gevechtsvliegtuigen die elke dag overvliegen wel gewend. ‘De paarden kijken er ook niet meer van op’, zegt hij. ‘Maar die middag was het geluid van een andere dimensie. Straaljagers mogen helemaal niet zo laag over het dorp vliegen.’ Daarom diende hij een klacht in bij Defensie. Rooijmans is niet de enige die de laatste weken zijn beklag deed. In juli kwamen in de klachtenbox van Defensie 318 meldingen van geluidsoverlast binnen, drie keer zoveel als vorig jaar juli. Vanaf de militaire vliegbasis in Volkel, vlak onder Uden, stijgen elke ochtend en middag zo’n zes jachtvliegtuigen op voor oefeningen. Voordat het kabinet extra investeerde in Defensie waren dat er minder. Sinds een maand zijn dat bovendien niet alleen F-16-straaljagers, maar ook toestellen van een geavanceerder en luidruchtiger type: de F-35, ook wel bekend als Joint Strike Fighter (JSF). Majoor Toon is een van de herrieschoppers die drie keer per week in de cockpit van een straaljager boven de Noord-Brabantse dorpen vliegt. Dat de bewoners in de omgeving van de vliegbasis sinds een maand last hebben van iets harder geluid kan kloppen, vertelt hij in het scholingsgebouw van de vliegbasis Volkel. ‘De F-35 maakt nou eenmaal wat meer geluid.’ Toch is het lawaai onderaan de streep niet meer dan normaal. ‘Volgens de milieuvergunning mogen we een beperkte hoeveelheid decibellen aan geluid maken, die limiet overschrijden we niet.’ Om de oren van de omwonenden te sparen, proberen de piloten de overlast zo veel mogelijk te beperken. Als de weersomstandigheden het toelaten, stijgen piloten bijvoorbeeld op zonder naverbrander (de vlammen uit de uitlaat die een enorme knal veroorzaken). Bovendien oefenen jonge vliegers vaker in een simulator. ‘Dat leent zich goed voor tactische oefeningen, zegt de majoor, ‘Maar om een vlieger optimaal te trainen, om je airmanship eigen te maken, heeft hij lucht nodig tussen kont en grond. Een oorlog is geen computerspel.’ Het toegenomen aantal klachten is niet alleen een gevolg van de komst van de F-35’s, vermoedt Defensie-woordvoerder André Bongers. ‘Een klacht is een klacht, maar je moet je ook bedenken dat de F-35’s nieuw zijn op onze vliegbasis, dus het onderwerp is hot and happening. Er is één persoon die wel tien klachten op een dag indient en soms komen er klachten binnen op een dag dat er helemaal niet is gevlogen door ons. Daarnaast is het zomervakantie. Mensen zijn meer thuis, dus de herrie valt meer op.’ Het is overigens niet zo dat de luchtmacht mensen expres trakteert op een bak herrie in hun zomervakantie, zegt Bongers. ‘In de zomer is het zicht goed genoeg om basic fighter maneuvers uit te voeren.’ Dat verklaart ook de capriolen van het vliegtoestel dat manege-eigenaar Rooijmans zo laag over zag vliegen: een gevechtsvliegtuig raakte bij zo’n oefening in de problemen, waarna een ander toestel laag over Odiliapeel moest vliegen om het te hulp te schieten. Ans (68) en Peter (71) van der Staak wonen in het buitengebied van Boekel, pal naast de vliegbasis. Door de ‘lawaaimakers’ die de hele dag overvliegen, kunnen ze elkaar sinds een paar weken in de tuin niet meer verstaan. ‘Voor nu is het leefbaar, maar als er nog vijftien toestellen bij komen, moet ik een gehoorapparaat overwegen’, zegt Ans. Tweelingzussen Naja en Amber van Akkeren (23) zijn een jaar geleden in Odiliapeel komen wonen. Zij zijn inmiddels aan het geluid gewend. Dat mensen klagen om het geluid vinden ze een beetje overdreven. ‘De oefeningen zijn nodig om het land te beschermen.’ ‘Dat is een F-16 uit 1971’, wijst Ronald Peel (56) vanaf de spottersplek aan de landingsbaan van Volkel. Hij en zijn vrouw Doriene (57) wonen in Rotterdam, maar waren in de buurt en konden het niet laten om de auto aan de kant de kant van de weg te parkeren om de straaljagers te zien landen, uitwijken en weer opstijgen. Fantastisch, vinden zij. ‘Maar ik ben blij dat ik hier niet woon, dan zou ik gek worden.’ Zelf woont straaljagerpiloot Toon wel in Odiliapeel, waar hij naar eigen zeggen nog steeds vriendelijk wordt begroet door de buurtbewoners. ‘Geluid is een emotie’, zegt hij gekscherend. Maar hij heeft makkelijk praten, weet hij ook. In de cockpit van een straaljager is het namelijk muisstil.||https://www.volkskrant.nl/nieuws-achtergrond/te-veel-geluid-van-een-andere-dimensie-bij-vliegbasis-volkel~b3adbb4c/
2022-08-02||Schiphol wil drukke herfstvakantie voorkomen: ook na de zomer minder reizigers||In september kunnen er dagelijks maximaal 67.500 reizigers van Schiphol vertrekken. In oktober zijn dat er iets meer: 69.500. Dat maakte Schiphol dinsdag bekend. Daarmee verlengt de luchthaven de rigoureuze maatregel die in juli werd ingevoerd om de zomerdrukte te bezweren. In juli mochten er dagelijks maximaal 67.500 passagiers vertrekken. Voor augustus is het plafond iets verhoogd naar 72.500 reizigers. Luchtvaartmaatschappijen konden daardoor honderdduizenden tickets minder verkopen. Schiphol heeft de laatste maanden geprobeerd het personeelstekort onder beveiligers weg te werken, bijvoorbeeld door een tijdelijke loonsverhoging en een banenmarkt. Dat werpt de eerste vruchten af: per augustus zijn er tweehonderd beveiligers ingestroomd, vanaf oktober komen er nog eens tachtig bij. Maar nog steeds komt de luchthaven nog zeker tweehonderd beveiligers tekort. Daarom wordt het reizigersplafond na de zomer niet verhoogd. Sterker nog: na het maximum van augustus, wordt het plafond in september dus weer verlaagd. Dat komt ook omdat passagiers in het najaar meer kleren aanhebben, zoals ‘jassen, bergschoenen en vesten’ aldus een persbericht van de luchthaven. Beveiligers hebben dan meer tijd nodig om de controles uit te voeren. Het is nog onbekend wat het gaat betekenen voor consumenten die al een ticket hebben. Slotcoördinator Hugo Thomassen, die berekent hoeveel vluchten elke vliegmaatschappij moet schrappen, is hoopvol gestemd. Reizigers die al een vlucht geboekt hebben, zullen wel op reis kunnen, verwacht hij. ‘Mogelijk moeten ze vanaf een andere luchthaven vertrekken of met een andere vlucht mee. Maar ik verwacht niet dat reizigers te horen krijgen dat hun reis niet doorgaat.’ KLM, grootste gebruiker van de luchthaven, meldde dinsdag dat het geen vluchten hoeft te annuleren. Easyjet, Transavia en TUI weten het nog niet. De Consumentenbond vindt het ‘heel jammer en betreurenswaardig’ dat Schiphol zijn zaakjes nog steeds niet op orde heeft, zo typeert een woordvoerder de extra beperkingen. ‘Heel amateuristisch dat de problemen nog steeds niet opgelost zijn.’ De bond onderzoekt sinds half juni namens zo'n 350 gedupeerden of Schiphol aansprakelijk kan worden gesteld. De economische schade van het kleinere aantal passagiers is groot. Het gaat om ‘tientallen miljoenen euro’s’ aan inkomstenderving, zegt Marnix Fruitema, van belangenbehartiger van luchtvaartmaatschappijen Barin. Hij bestrijdt dat het besluit genomen ‘na overleg met luchtvaartmaatschappijen’, zoals Schiphol zegt. Fruitema: ‘Er is een mededeling gedaan, maar daar hebben we geen ene mallemoer over te vertellen.’ Hoeveel minder tickets de maatschappijen kunnen verkopen is nog niet duidelijk. In tegenstelling tot de mopperende luchtvaartmaatschappijen en teleurgestelde passagiers, reageert vakbond FNV wél enigszins positief. De vakbond trok in juli al aan de bel over de hoge werkdruk, na een peiling onder 664 Schipholmedewerkers. Een zeer ruime meerderheid van de ondervraagden verwachtte ondanks het lagere aantal reizigers een hevige werkdruk (95 procent) en een hoog ziekteverzuim (83 procent) deze zomer. FNV-bestuurder Birte Nelen: ‘Schiphol maakt nu keuzes die noodzakelijk zijn. Met de reizigersbeperkingen behoud je straks een betere balans tussen het werk en de mensen die het werk moeten verrichten.’||https://www.volkskrant.nl/economie/schiphol-wil-drukke-herfstvakantie-voorkomen-ook-na-de-zomer-minder-reizigers~b0385ca2/
2022-08-02||Ledenstop Amsterdams corps na een week alweer opgeheven||De vereniging kwam in opspraak nadat bleek dat tijdens een lustrumdiner vorig weekend vier mannelijke leden zeer seksistische uitspraken hadden gedaan. Zo zeiden de mannen, die gescheiden aten van de vrouwen, dat vrouwelijke leden ‘niks meer dan hoeren’ zijn en noemden zij hen onder meer ‘sperma-emmers’. Naar aanleiding van de uitspraken stuurden driehonderd, voornamelijk vrouwelijke, leden een mail naar de Senaat, het verenigingsbestuur. Drie van de vier mannelijke leden zaten in verschillende besturen van de vereniging en zijn inmiddels opgestapt. Ook de voorzitter van de studentenvereniging, Heleen Vos, heeft haar functie inmiddels neergelegd. Ze schreef dat ze niet langer de verantwoordelijkheid kan en wil nemen ‘voor incidenten en gedrag van leden die mijn persoonlijke grens te boven gaan’. In reactie op de ophef werd ook de inschrijving voor de aspirant-leden voorlopig opgeschort. Maar nog geen week later is die maatregel alweer opgeheven. Volgens het verenigingsbestuur is dat besloten na overleg met ‘verschillende belanghebbenden, waaronder de universiteiten en onze reünisten’, zo staat in een brief aan de leden. Er zou onder meer gekeken zijn hoe er een ‘veilige omgeving’ kan worden gecreëerd voor nieuwe leden. Dat hoopt de vereniging te doen door de zogenoemde kennismakingstijd, ook wel bekend als de ontgroening, anders te laten verlopen dan voorgaande jaren. Zo zal er dit jaar ‘geen enkele beproeving’ zijn en heeft de kennismakingstijd uitsluitend als doel ‘om aspirant-leden bekend te laten worden met het bestuur, de leden en de geschiedenis van de vereniging’. De afschaffing van de zogenoemde ‘beproevingen’ komt bovenop de maatregelen waar het bestuur eind juni mee kwam. De aanpassingen waren een reactie op geweldsincidenten waardoor de ontgroening vorig jaar werd afgebroken. Het nachtprogramma zou daardoor al niet doorgaan. Daarnaast moest er strenger toezicht komen. Door de geweldsincidenten vorig jaar, waarbij aspirant-leden onder meer werden vernederd en geslagen, raakte het Amsterdamse corps al alle beurzen van onderwijsinstellingen kwijt. Die beslissing is nog altijd niet teruggedraaid. Ook de gebeurtenissen dit jaar kunnen alsnog gevolgen hebben voor de vereniging. De Amsterdamse burgemeester Femke Halsema noemde de gebeurtenissen ‘onaanvaardbaar en volstrekt verwerpelijk’. Ze laat onderzoeken of het mogelijk is om de exploitatievergunning van de sociëteit in te trekken.||https://www.volkskrant.nl/nieuws-achtergrond/ledenstop-amsterdams-corps-na-een-week-alweer-opgeheven~b23e56dd/
2022-08-02||Orderboek autobouwer Ferrari nog nooit zo dik geweest||Het concern verhoogde zijn verwachtingen voor de omzet en winst in 2022 na recordresultaten in het tweede kwartaal. In de drie maanden tot en met juni boekte de autofabrikant een omzet van 1,3 miljard euro, waarmee het de verwachtingen van kenners overtrof. De aangepaste winst voor belastingen, rente en afschrijvingen steeg tot 446 miljoen euro. Voor het hele jaar wordt nu gerekend op een aangepaste winst van tussen de 1,70 miljard en 1,73 miljard euro. Eerder lag de verwachting nog op 1,65 miljard tot 1,70 miljard euro. Ferrari verscheepte in het tweede kwartaal 3.455 auto’s. Dat waren er 29 procent meer dan in dezelfde periode een jaar geleden. Vooral de Ferrari Portofino M en de F8-modellen waren populair. Ondanks de stijgende inflatie blijven de vermogende klanten van het bedrijf ook volop nieuwe Ferrari’s bestellen want het orderboek bereikte een nieuw recordniveau. Het Italiaanse automerk, dat vooral bekend is van zijn 12-cilinder verbrandingsmotoren, reageerde aanvankelijk traag op de verschuiving naar elektrisch rijden, maar heeft de elektrificatie van het wagenpark inmiddels omarmd. Het bedrijf investeert 4,4 miljard euro in de ontwikkeling van elektrische modellen. Vanaf 2026 moeten zes op de tien Ferrari’s elektrisch worden voortgedreven of voorzien zijn van een plug-inhybride krachtbron. In september dit jaar wil Ferrari zijn eerste SUV-voertuig onthullen.||https://www.volkskrant.nl/nieuws-achtergrond/orderboek-autobouwer-ferrari-nog-nooit-zo-dik-geweest~b5cb6f1d/
2022-08-02||Yale-onderzoek weerlegt IMF-versie: Russische economie wél keihard geraakt door sancties||Hoewel Moskou op het moment miljarden verdient met de verkoop van brandstoffen als olie, kolen en gas tegen hoge prijzen, concluderen de onderzoekers op basis van niet-gepubliceerde gegevens dat de Russische binnenlandse economie voor een groot deel is komen stil te vallen sinds de invasie van 24 februari. Moskou heeft de publicatie van officiële economische statistieken en belangrijke handelscijfers sinds het begin van de oorlog beperkt of stopgezet. Om die reden hebben de onderzoekers gebruikgemaakt van gegevens van bedrijven, banken, adviseurs en Russische handelspartners, om inzicht te krijgen in de economische stand van zaken. Vorige week stelde het Internationaal Monetair Fonds (IMF) nog dat de Russische economie weliswaar krimpt, maar het beter doet dan verwacht vanwege de olie- en gasexport. In het Yale-rapport wordt die overtuiging weerlegd. Zo zouden de energie-inkomsten de afgelopen drie maanden zijn gedaald. Ook hebben zo’n duizend buitenlandse bedrijven hun activiteiten in het land stopgezet, waardoor Rusland investeringen misloopt waarvan het juist zo sterk afhankelijk is. Als Europa erin slaagt zichzelf af te sluiten van Russisch aardgas, staat Moskou door een gebrek aan afnemers voor een ‘onoplosbare’ situatie, aldus de onderzoekers. ‘Rusland is veel afhankelijker van Europa dan Europa van Rusland.’||https://www.volkskrant.nl/nieuws-achtergrond/yale-onderzoek-weerlegt-imf-versie-russische-economie-wel-keihard-geraakt-door-sancties~b344abdf/
2022-08-02||De eigengereide baron Frans van Verschuer was een klusser en echte ondernemer, met hart voor het boerenbedrijf||Indirect, zou je kunnen zeggen, was storm Eunice de oorzaak van het overlijden van Frans Jacob Albert baron van Verschuer. De zware storm die op 14 februari over het land raasde, blies ook op landgoed Heerlijkheid Mariënwaerdt bij Beesd een flink aantal bomen omver. Een ervan schampte de carport die Van Verschuer met zijn zoon eigenhandig had gebouwd. Zo was hij, zegt zijn echtgenote Nathalie van Verschuer-des Tombe. Hij hield van klussen en deed dingen graag zelf. ‘Als ik iets wilde laten maken, zei hij: dat doen we zelf wel. En dat betekende ook dat het langer duurde’, zegt Van Verschuer. Want dat was iets wat haar schoonmoeder haar al meegaf: alles wat privé is, komt op de laatste plaats. Dus stond het landgoed, in de familie sinds 1734, altijd op de eerste plaats. Zo leefden zijn ouders het voor, vanaf het moment dat zij de verantwoordelijkheid voor het familiedomein kregen, vertelt broer Bernard van Verschuer, sinds kort gepensioneerd dominee. Dat gebeurde begin jaren vijftig nogal onverwacht door de plotselinge dood van zijn grootvader. Veel van zulke overgeërfde landgoederen werden gezien als een ‘weinig toekomstbestendig concept’ en verkocht aan organisaties als Natuurmonumenten. Maar dat wilde zijn vader ab-so-luut niet, aldus Bernard van Verschuer. Hoe, dat wisten zijn ouders ook niet precies, maar de Heerlijkheid aan de Linge, die hun was doorgegeven en toevertrouwd, moest in haar geheel in de familie blijven. Die mentaliteit heeft zoon Frans zeker overgenomen. Daarbij had hij een goed zakelijk inzicht en een grote hartstocht voor het boerenbedrijf. Hij ging een landbouwopleiding doen in Engeland en werd daarna vanzelfsprekend ondernemer op zijn eigen landgoed. Naast de eeuwenoude fruitteelt en akkerbouw kwam er voor het eerst ook vee op het land. ‘Hij wilde het liefst koeienboer worden’, zegt broer Bernard. ‘Dat zat er al jong in.’ Zo leerde Nathalie des Tombe hem ook kennen toen zij in 1994 met een vriendengroep aan het brainstormen was hoe ze ambachtelijke landbouwproducten directer op de markt konden brengen. Van Verschuer kwam erbij en met zijn ervaringen in Engeland ontwikkelden de plannen zich al snel richting een country fair. Niet alleen de plannen voor een fair, overigens. Tussen Des Tombe en Van Verschuer bloeide de liefde op, binnen een jaar trouwden ze. De fair groeide uit tot de grootste landgoedmarkt van Nederland. Mariënwaerdt schakelde om naar biologische landbouw en gaandeweg kwamen er steeds meer takken bij: een biologische kaasmakerij, vakantiehuisjes, een vergader- en trouwlocatie, de landgoedwinkel en het pannekoekenhuis. ‘Frans was echt een ondernemer’, zegt zijn vrouw. ‘Als hij iets had gezien, of iemand kwam met een goed idee, dan zei hij ‘we gaan het doen’ en regelde het ook. Maakte niet uit hoeveel het kostte, het moest goed en groots en veel. Een ander zou beren op de weg zien, maar hij was voor niets en niemand bang.’ Dus klom hij ook zelf de daken op om de pannen recht te leggen nadat storm Eunice had huisgehouden. En ‘pas op, kijk uit’, dat helpt niet bij een eigengereide baron. Toen hij op 19 juni de carport ‘nog even’ ging doen, ‘deed hij niet eens iets engs’, aldus Nathalie van Verschuer. ‘Maar de ladder begaf het.’ Hij overleed de dag erop aan zijn verwondingen. Een van zijn laatste projecten was de boltjalk Aeltje, die hij met eindeloos geduld had omgebouwd tot luxe rondvaartboot op de Linge. De proefvaart op 16 mei was een van zijn gloriemomenten. Op de landgoedfair, die dit jaar van 17 tot en met 21 augustus wordt gehouden, vaart de Aeltje voor bezoekers driemaal per dag vanaf het botenhuis tot aan molen de Vrijheid bij Beesd en weer terug.||https://www.volkskrant.nl/mensen/de-eigengereide-baron-frans-van-verschuer-was-een-klusser-en-echte-ondernemer-met-hart-voor-het-boerenbedrijf~b47834fc/
2022-08-02||De razendsnel verzakte concertzaal van Haags cultuurcentrum Amare wordt 2 centimeter opgetild||Ze merkten er niets van, de werknemers die maandag en dinsdag aan het werk waren in Amare, met 54 duizend vierkante meter het grootste cultuurcomplex van Nederland. Zelfs de kopjes thee op hun bureaus vertoonden nauwelijks rimpelingen. Dat terwijl de aanwezige bouwvakkers toch echt bezig waren een deel van hun gebouw 2 centimeter omhoog te tillen. Waarom? Omdat Amare, het cultuurpaleis aan het Haagse Spuiplein dat al een lange geschiedenis kent van wrevel, conflict, oplopende rekeningen en bouwkundige tegenslagen, nog geen jaar na de opening zodanig verzakt bleek dat ten minste tien deuren niet meer dicht konden. Eerst werden de initiële bouwplannen al afgedaan als ‘megalomaan’ en veel te duur, waarna ze in 2014 werden vervangen voor een ‘versoberd’ plan. Vervolgens lag de bouw een tijd lang stil waardoor de oplevering veel later plaatsvond, bleken de kosten geen 177 miljoen euro maar 223 miljoen euro te bedragen, en weigerde directeur Jan Zoet van stichting Amare, de huurder van het gebouw, toen de bouw eindelijk voltooid was de sleutel in ontvangst te nemen vanwege de nog zeker twaalfduizend gebreken die het zojuist opgeleverde pand vertoonde. Denk daarbij aan een vlonder op de patio die kromtrok, een koeling die te veel herrie maakte, een haperende automatische zaalverlichting of een brandmeldingsinstallatie die niet goed werkte in combinatie met bepaalde rookeffecten tijdens voorstellingen. En bij die twaalfduizend gebreken hield de tegenslag niet op. Vanwege de coronapandemie moest het cultuurpaleis eerst maandenlang dichtblijven. Daarna vroeg bouwbedrijf Cadanz ruim 3 miljoen euro coronasteun aan de gemeente Den Haag, terwijl Den Haag juist vond dat het nog geld tegoed had van Cadanz. Ook tussen de Belastingdienst en de gemeente ontstond onmin over het al dan niet aftrekken van de btw. En terwijl al die ruzies steeds hoger opliepen, begonnen in de Concertzaal de eerste deuren al te klemmen: er bleek sprake van een verzakking. Bij de bouw van Amare is goed gekeken naar die van het vergelijkbare cultuurpaleis TivoliVredenburg in Utrecht, zegt Amare-directeur Zoet. Daarmee doelt hij niet op het voortraject, dat net als in Den Haag in het teken stond van uit de klauwen lopende kosten, maar op het euvel dat vrij snel duidelijk werd na de oplevering, namelijk de zogenoemde ‘geluidslekken’. Als er bijvoorbeeld een hardrockconcert werd gegeven in de popzaal van Tivoli, sijpelde het geluid van snerpende gitaren door naar de aanpalende kamermuziekzaal, die daardoor onbruikbaar werd. Bij Amare werd daarom besloten de vier ruimten waarin voorstellingen worden gegeven allemaal op een eigen fundering te bouwen, zegt Zoet, alsof er een aantal losse dozen in het gebouw zitten die samen een overkoepelend omhulsel delen. Dat betekent dat de 15 miljoen kilo wegende Concertzaal op vijftien eigen pilaren staat. Maar omdat de zogenoemde trillingsdempers in precies die vijftien pilaren na een aantal maanden net wat meer ‘ingeveerd’ bleken dan de trillingsdempers waarop de andere ‘dozen’ rusten, begonnen in april de eerste deuren te klemmen. Daarom wordt de Concertzaal deze week 2 centimeter omhoog gehesen, zodat de ingezakte trillingsdempers kunnen worden vervangen door dempers van steviger rubber. Dat gebeurt zo geleidelijk, dat het in de andere ‘dozen’ van het gebouw nauwelijks voelbaar is. Waarschijnlijk zijn de werkzaamheden pas in oktober volledig afgerond, zegt Zoet, omdat ook onder de Ensemblezaal de trillingsdempers moeten worden vervangen. De eigenaar van het gebouw, de gemeente Den Haag, laat weten niet zelf voor de herstelwerkzaamheden op te draaien. De kosten vallen onder het risico van bouwbedrijf Cadanz, waarvan de directeuren niet beschikbaar waren voor commentaar vanwege de bouwvakantie.||https://www.volkskrant.nl/nieuws-achtergrond/de-razendsnel-verzakte-concertzaal-van-haags-cultuurcentrum-amare-wordt-2-centimeter-opgetild~b8cc20c3/
2022-08-02||Poppodium Paradiso zoekt 30 miljoen voor uitbreidingsplannen: ‘Van muziektempel tot cultuurtempel’||Muziekgebouw Paradiso in Amsterdam groeide afgelopen vijftig jaar uit van kosmisch ontspanningscentrum voor hippies tot een gewijd podium voor internationale artiesten; maar het voldoet niet langer aan de eisen van een poppodium en wil daarom flink verbouwen en uitbreiden. De popzaal wist onlangs voor 3,5 miljoen euro een naastgelegen, braakliggend terrein op te kopen, en zoekt nu financiers om het toekomstplan 100 jaar Paradiso te bekostigen. Dat plan, dat circa 30 miljoen euro gaat kosten, moet tevens een eind maken aan aanhoudende klachten van buren wegens geluidsoverlast. ‘We zitten heel, heel krap’, zegt een woordvoerder van Paradiso. Het gebouw uit 1880 van kerkorganisatie De Vrije Gemeente is volgens hem te klein voor twee zalen en de 120 personeelsleden van de non-profitorganisatie, vertoont scheuren in de muren en lekt hardnekkig geluid. Hij erkent dat ook de bezoekers die voor en na concerten en clubavonden op straat wachten of napraten, overlast veroorzaken voor de bewoners rond het Leidseplein. ‘Vandaar dat we een ondergrondse entree hebben bedacht in het nieuwe gebouw, en een speciale glazen geluidswand tot dakhoogte aan één kant van het bestaande gebouw.’ Paradiso benaderde de eigenaar van het laatste stukje braakliggende land in het centrum van de hoofdstad. Die bleek bereid te verkopen en de Rabobank verstrekte een hypotheek. Het toekomstplan voorziet in een gebouw van vijf verdiepingen met een ondergrondse tunnel naar Paradiso, een filmzaal, een expositieruimte, een onderwijsruimte voor conservatoriumstudenten en kantoren voor de programmeurs en technici. ‘We willen onze activiteiten gaan verbreden; van muziektempel tot cultuurtempel.’ De kerk-achtige hoofdzaal blijft volgens de woordvoerder het hart van Paradiso. Door het verplaatsen van kantoorpersoneel komt er volgens hem ruimte voor een derde zaaltje boven in het gebouw, terwijl een naastgelegen ondergrondse fietsenstalling kan worden verbouwd tot dansclub. Voor een groot nieuw podium in de hoofdstad, ergens tussen Afas Live (6.000 bezoekers) en Paradiso (1.500), is volgens de organisatie geen behoefte nu concertorganisator Mojo gebruikmaakt van de Gashouder (3.500). ‘Ik vind het een slim plan’, zegt directeur Berend Schans van de Vereniging Nederlandse Poppodia en Festivals (125 leden). ‘Eigenlijk gaan ze terug naar hun roots. Met meer aandacht voor artiesten en jonge makers; meer ruimte voor inbreng van het publiek.’ Schans verwacht dat de programmeurs van Paradiso erin zullen slagen een jonger, alternatief publiek te trekken. ‘Ze experimenteren nu al met nieuwe dingen, verspreid over de halve stad.’ De directeur vraagt zich wel af hoe Paradiso die tientallen miljoenen bij elkaar denkt te krijgen. ‘Er is veel belangstelling’, verzekert de woordvoerder. Begin deze week meldden zich volgens hem vier grote partijen na de presentatie van het plan. Maar hij verwacht niet dat de benodigde miljoenen volledig door particulieren kunnen worden opgebracht. ‘Een deel zal van de overheid moeten komen.’ Het stadsbestuur onderstreept volgens hem regelmatig het belang van de nachtcultuur. De gemeente Amsterdam, eigenaar van het Paradiso-pand, betaalt nu 1 miljoen euro subsidie per jaar (op een begroting van 18 miljoen). ‘Dat geld is ook bedoeld voor het onderhoud van het pand, dus daar blijft niet veel van over.’ Amsterdam laat weten dat Paradiso onderdeel uitmaakt van het gemeentelijke Kunstenplan. Enkele bewoners hebben volgens een woordvoerder een handhavingsverzoek ingediend tegen het poppodium. Dat verzoek is volgens een woordvoerder afgewezen. Stadsdeelvoorzitter Alexander Scholtes noemt de nieuwe plannen desgevraagd interessant en gaat uitzoeken hoe die in de buurt zullen passen. ‘Naast de plannen voor de naastgelegen fietsenstalling, waarmee geluidsoverlast door omwonenden wordt tegengegaan, is dit nóg een interessante ontwikkeling.’||https://www.volkskrant.nl/nieuws-achtergrond/poppodium-paradiso-zoekt-30-miljoen-voor-uitbreidingsplannen-van-muziektempel-tot-cultuurtempel~b1f168ea/
2022-08-02||Elke dag 40 graden, maar de airco blijft laag: Spanjaarden moeten energie besparen in een snikhete zomer||27 graden Celsius. Als het aan de Spaanse regering ligt, staat de temperatuur van de airco voortaan niet lager dan die in winkelcentra, restaurants, bioscopen en overheidsgebouwen. Het is een van de meest in het oog springende maatregelen uit een pakket dat de Spaanse regering maandagavond presenteerde om het energiegebruik in het land met 7 procent te drukken. Een besparing waar zij zich vorige week aan committeerde in Brussel, waar de EU-lidstaten slechts met de grootst mogelijke moeite tot een gezamenlijk plan kwamen om het Europese gasverbruik omlaag te brengen, en zich zo te wapenen tegen een mogelijke gasleveringsstop door Rusland. Een van de grootste dwarsliggers was Spanje. Het land haalt zijn aardgas vooral uit Algerije (via een directe pijpleiding door de Middellandse Zee) en van verder over zee, met landen als de Verenigde Staten die hun gas per schip naar het Iberisch Schiereiland brengen. Van Poetin is Spanje niet afhankelijk. En dus stond de regering in Madrid niet te trappelen toen de Europese Commissie met het voorstel kwam om het energiegebruik in alle EU-landen met 15 procent omlaag te brengen. Het gas dat de landen zo zouden opsparen, kon bij een gasstop worden gepompt naar een lidstaat als Duitsland, dat nu nog zeer afhankelijk is van de Russische toevoer en mogelijk in de kou komt te zitten. Klimaatminister Teresa Ribera haalde zonder het land te noemen uit naar Duitsland, zo lang verslaafd aan Poetins goedkope gas. ‘Anders dan in andere landen hebben de Spanjaarden op het gebied van energie niet boven hun stand geleefd’, liet Ribera venijnig noteren, een omkering van het argument dat tijdens de eurocrisis tegen de noodlijdende zuidelijke lidstaten werd gebruikt door onder andere Duitsland. Uiteindelijk liet Spanje zich in Brussel vermurwen met een verlaging van het eigen besparingsdoel naar 7 procent. Ribera hoopt de besparing vooralsnog te bereiken met maatschappijbrede maatregelen die zo min mogelijk specifieke sectoren raken, blijkt uit het pakket dat zij maandag aankondigde en tot minimaal november 2023 van kracht zal zijn. Naast de minimumtemperatuur voor airco's in publieke ruimtes stelt haar regering alvast een maximum in voor de winter. De verwarming zal dan niet hoger mogen staan dan 19 graden. Ook moeten winkelcentra, culturele instellingen en overheidsinstanties deuren installeren die uit zichzelf sluiten, zodat er geen kostbare warmte of koelte verloren gaat. De verlichting in winkeletalages moet vanaf 22 uur ’s avonds uit, net als de lampen in overheidsgebouwen waar op dat moment niemand aan het werk is. Onduidelijk is nog hoe de regering de maatregelen wil handhaven. Dat een winkeleigenaar de lampen ’s nachts aan laat is voor de politie misschien in één oogopslag te zien, maar het hele land doorlopend controleren op foute temperaturen lijkt geen doen. Een eerdere minimumtemperatuur van 26 graden voor airco’s bestond dan ook vooral op papier. En er is politieke weerstand. De rechtse stokebrand Isabel Ayuso, regiopresident van Madrid, is vast van plan de lampen in haar metropool ’s nachts aan te houden. Volgens Ayuso zou het doven van de verlichting tot ‘onveiligheid leiden’ in de straten. De airco-oekaze komt juist in een periode van ongekende hitte. Zuchtend (en volop klagend) kijken Spanjaarden in het hele land al ’s ochtends uit naar het ondergaan van de zon, nu de zomer maar temperaturen van rond de 40 graden blijft produceren. In de maand juli zijn ruim tweeduizend mensen overleden als (direct of indirect) gevolg van de hitte. Het maakt de sfeer in het land er niet beter op, merkte vrijdag ook premier Pedro Sánchez, die op een persconferentie geen stropdas droeg. Als zijn mannelijke landgenoten dat ook doen, suggereerde Sánchez, kan de airco zachter en besparen we weer energie. Het leverde de premier vooral hoon op.||https://www.volkskrant.nl/nieuws-achtergrond/elke-dag-40-graden-maar-de-airco-blijft-laag-spanjaarden-moeten-energie-besparen-in-een-snikhete-zomer~b4c91985/
2022-08-02||Agractie en FDF gaan samen overleggen  over uitnodiging Remkes, twijfel bij andere organisaties||Gespreksleider Remkes heeft vrijdagochtend drie uur in zijn agenda vrijgemaakt voor het overleg met belangenorganisaties van agrariërs. Van de vertegenwoordigers van de gangbare, niet-duurzame landbouw heeft tot nu toe alleen LTO Nederland zijn deelname bevestigd. De grote sectorbonden (NMV voor de melkveehouderij, POV voor de varkenshouderij, NAV voor de akkerbouw en NVP voor de pluimveehouders) twijfelen nog. Ook de vereniging voor jonge boeren, het NAJK, weet nog niet of het op Remkes’ uitnodiging ingaat. Bestuursleden van de vier sectorbonden, LTO-voorzitter Sjaak van der Tak en de leiders van actiegroepen Agractie en FDF komen woensdagavond bijeen in een Nijkerks hotel om standpunten uit te wisselen. In het verenigde boerenfront zijn wat scheurtjes ontstaan doordat LTO vorige week op eigen houtje besloot met het kabinet om tafel te gaan, terwijl de meeste boeren daar weinig zin in hebben. Zij willen pas praten als het kabinet vooraf bevestigt dat de huidige stikstofdoelen niet heilig zijn. Van der Tak heeft zich door premier Rutte laten overhalen om Remkes’ uitnodiging zonder voorwaarden vooraf te accepteren. Agractie en FDF nemen LTO dat ‘verraad’ erg kwalijk. Agractie-leider Bart Kemp sprak maandag telefonisch met Remkes om zijn scepsis toe te lichten. Na dat gesprek heeft Agractie de minister-president een brief gestuurd ‘waarin wij uiteenzetten op welke punten wij stappen van het kabinet verwachten’. Rutte en Remkes hebben beloofd daarop binnen enkele dagen te reageren, schrijft Agractie in een persbericht. ‘Aan de hand van deze reactie zullen wij afwegen of een inhoudelijk gesprek zinvol is voor de boeren van Nederland.’ Ruttes woordvoerder kon dinsdag niet zeggen wanneer het kabinet zijn antwoord klaar heeft. Voor het Remkes-beraad, dat vrijdagochtend om half elf begint, is ook een aantal organisaties van duurzame boeren uitgenodigd. Zij hebben de uitnodiging allemaal aanvaard. Dit zijn in elk geval Caring Farmers, Biohuis en de Federatie van Agro-ecologische boeren. Namens het kabinet zitten vrijdag premier Rutte, minister Van der Wal (Natuur en Stikstof) en minister Staghouwer (Landbouw) tegenover de boeren aan tafel. Waar het overleg plaatsvindt, wil Remkes in verband met de veiligheid niet prijsgeven. Het vroegtijdig bekendmaken van de vergaderlocatie zou tractorblokkades en andere agressieve boerenacties kunnen uitlokken. Vrijdagmiddag zullen Rutte, Van der Wal en Staghouwer met een stuk of tien individuele boeren in gesprek gaan. Dit zijn agrariërs die geen organisatie vertegenwoordigen, maar op persoonlijke titel zijn uitgenodigd. Volgens Remkes’ woordvoerder zijn deze boeren geselecteerd, omdat ze het afgelopen jaar met ‘interessante ideeën en verhalen’ in de media zijn verschenen. Hun namen houdt Remkes geheim om te voorkomen dat ze worden bedreigd door radicale beroepsgenoten. Naast de twee gesprekken met boeren op vrijdag heeft Remkes in augustus nog vier praatsessies gepland. Hij wil twee gespreksrondes beleggen met respectievelijk ‘ketenpartijen’ en individuele bedrijven uit de agro- en voedselindustrie. Voor de natuur- en milieuorganisaties is ook een overleg gepland, net als met de decentrale overheden (provincies en de Vereniging van Nederlandse Gemeenten). Voor al deze gesprekken is nog geen datum vastgesteld, maar Remkes wil eind augustus een eindverslag kunnen presenteren. Een aantal partijen uit de agro- en voedselindustrie heeft de uitgestoken hand van het kabinet afgewezen. Zuivelcoöperatie FrieslandCampina, landbouwcoöperatie Agrifirm en de branchevereniging van veevoederfabrikanten Nevedi zijn door Remkes aan tafel genodigd, maar gaan niet in op de invitatie. Zij vinden dat het kabinet er eerst met de boeren uit moet zien te komen, voordat zij als ketenpartijen hun zegje doen. De COV, de brancheorganisatie van de vleesindustrie, wil alleen aanschuiven als de boeren die in Nijkerk bijeenkomen dat ook doen. Rabobank en de branchevereniging van de supermarkten CBL willen wél met het kabinet in overleg. Dit geldt ook voor de uitgenodigde natuur- en milieuorganisaties. Natuurmonumenten, Staatsbosbeheer, Greenpeace, de stichting Natuur en Milieu, LandschappenNL en Johan Vollenbroek van de actiegroep Mobilisation for the Environment hebben al ja gezegd op Remkes’ ouverture.||https://www.volkskrant.nl/nieuws-achtergrond/agractie-en-fdf-gaan-samen-overleggen-over-uitnodiging-remkes-twijfel-bij-andere-organisaties~bd2fed95/
2022-08-02||Al Qaida zware slag toegediend door dood Al-Zawahiri, maar Biden kan nog niet op zijn lauweren rusten||‘Gerechtigheid is geschied. Deze terroristenleider leeft niet meer’, zo kondigde de Amerikaanse president tevreden aan dat Al-Zawahiri was gedood bij een droneaanval op zijn schuiladres in Kabul. Het succes van de CIA-operatie is een meevaller die Biden goed kan gebruiken, nu zijn populariteit gevaarlijk diep is gezakt, als gevolg van de stijgende prijzen en de haperende economie. Veel Amerikanen beschouwen de 79-jarige president als een zwakke leider, dus legde het Witte Huis er veel nadruk op dat Biden zelf actief betrokken was bij het voorbereiden van de droneaanval op het huis waar de opvolger van Al Qaida-oprichter Osama bin Laden zich schuilhield. Niks nieuws overigens: ook zijn voorgangers Barack Obama en Donald Trump waren niet te beroerd om hun rol bij het uitschakelen van Bin Laden (2011) en IS-leider Abu Bakr al-Baghdadi (2019) te belichten. Met de operatie revancheerde Biden zich niet alleen voor de aanslagen van 11 september, waarbij Al-Zawahiri een belangrijke rol speelde, maar ook voor de vernederende aftocht van de Amerikaanse troepen uit Afghanistan, bijna een jaar geleden. Het chaotische verloop daarvan kwam Biden op het verwijt te staan dat hij het imago van de VS onherstelbare schade had toegebracht door de Afghaanse bondgenoten in de steek te laten. De precisieaanval op Zawahiri toont Witte Huis-medewerkers aan dat de Verenigde Staten, zoals Biden vorig jaar beloofde, ook na hun vertrek uit Afghanistan nog greep kunnen houden op bedreigingen vanuit het land, met ‘operaties van over de horizon’, zoals dat heet. Het lijkt erop dat de CIA bij de droneaanval op de schuilplaats van Al-Zawahiri hulp heeft gekregen van informanten ter plaatse. Dat zou goed nieuws zijn voor de VS. Maar het feit dat de Al Qaida-leider zich schuilhield in een huis in een villawijk waar tal van hoge Taliban-functionarissen en militaire commandanten wonen, is pijnlijk voor Biden. Het toont duidelijk aan dat de Taliban zich niet houden aan hun belofte dat zij geen onderdak meer zullen bieden aan terreurgroepen die een bedreiging voor de VS vormen. Het staat wel vast dat Al-Zawahiri daar onder bescherming van de Taliban woonde. Bidens Republikeinse tegenstanders grepen dat meteen aan om zijn zegerondje te verstoren. Zawahiri’s aanwezigheid in Kabul toont volgens de Republikeinse senator James Inhofe de ‘totale mislukking van het Afghanistan-beleid van de regering-Biden aan’. Het Republikeinse Congreslid Michael McCaul beschuldigde de president ervan dat hij het Amerikaanse volk ‘heeft voorgelogen’. ‘Al Qaida is niet weg uit Afghanistan, zoals Biden vorig jaar valselijk beweerde.’ Nog in juni dit jaar waarschuwden experts van de Verenigde Naties in een rapport dat Al Qaida sinds het vertrek van de Amerikaanse soldaten weer steeds meer bewegingsruimte heeft gekregen onder het Taliban-regime. Het rapport wees er ook al op dat tal van Al Qaida-figuren zouden zijn neergestreken in de vroegere diplomatieke wijk in Kabul, al dachten zij toen nog dat Al-Zawahiri in het onherbergzame gebied langs de grens met Pakistan zou zitten. Eerder waarschuwde het Soufan Center in New York, dat zich bezighoudt met terroristische groeperingen, al dat Al Qaida na de Amerikaanse terugtrekking bezig was zich te hergroeperen en te bewapenen. Honderden Al Qaida-strijders zouden in de provincie Helmand training krijgen van de Taliban en buitenlandse jihadisten. Voor Al Qaida betekent de dood van de ervaren Al-Zawahiri, een man die nog met Osama bin Laden zelf heeft gewerkt, ongetwijfeld een zware slag. Toch waarschuwen Afghanistan-experts dat het zeker niet het einde van de terreurgroep zal betekenen. Vooralsnog vertonen de Taliban geen enkele neiging de banden met Al Qaida te verbreken, ondanks de beloften die zij deden in het Doha-akkoord uit 2020 met de VS onder president Trump. President Biden verzekerde gisteren nog eens dat de VS niet zullen tolereren dat Afghanistan onder de Taliban opnieuw een uitvalsbasis voor terroristische groeperingen zal worden. Maar zijn probleem is dat het Taliban-bewind, waarbinnen de radicale vleugel de overhand heeft gekregen, daar niet erg van onder indruk zal zijn. De Taliban weten dat er onder de Amerikanen geen animo is voor een nieuw militair avontuur in Afghanistan, en al zeker niet bij Biden zelf.||https://www.volkskrant.nl/nieuws-achtergrond/al-qaida-zware-slag-toegediend-door-dood-al-zawahiri-maar-biden-kan-nog-niet-op-zijn-lauweren-rusten~bf711c2c/
2022-08-02||Mijn vriend bleef in de Donbas wonen vanwege zijn oude ouders||In die separatistische gebieden in Oekraïne, Donetsk en Loehansk, heerst enorme bitterheid. Dat maak ik op uit de spaarzame communicatie die ik heb met mensen daar en uit de reacties op sociale media. De hele wereld steunt nu Oekraïne, maar naar deze gebieden heeft niemand de afgelopen acht jaar omgekeken. Waar was toen de compassie? Ik herinner me een conversatie met die ex-collega van me. Het moet in 2015 of 2016 zijn geweest, niet zo lang nadat deze regio's in de Donbas zich losmaakten van Oekraïne. Ik verontschuldigde me tegenover hem voor de Russische inmenging, maar mijn vriend zag dat tot mijn verbazing iets anders. Hij voelde zich juist verraden en in de steek gelaten door Oekraïne, terwijl de Russische acties volgens hem een vorm van steun waren. Het kwam op mij over als een soort Stockholmsyndroom. In diezelfde periode had een kennis van me hier in Moskou een jonge vrouw uit Donetsk aangenomen als babysitter. Zij had besloten om naar Rusland te vertrekken, maar het duurde uiteindelijk jaren voordat ze daadwerkelijk een Russisch paspoort kreeg. Dat is veelzeggend. Rusland toonde de afgelopen jaren wel sympathie voor Russischtalige vluchtelingen uit Oost-Oekraïne en er is ook wel wat steun verstrekt aan die gebieden omdat die volledig afhankelijk zijn van ons, maar er is weinig gedaan om echt structureel woningen of sociale voorzieningen te realiseren. We hebben de mensen vis gevoerd, maar geen hengel gegeven. De reden is overduidelijk: Rusland geeft niet om die mensen daar. We hebben de onrust in hun regio vooral aangewakkerd om een voet tussen de deur te krijgen in Oekraïne. Een land met een grensconflict kan nooit lid worden van de Navo. En de Donbas bleek ook een prima uitvalsbasis voor grotere ambities in Oekraïne. De mensen zijn altijd een nuttig geopolitiek instrument geweest. Meestal werden ze afgeschilderd als Oekraïners die onder erbarmelijke omstandigheden in de Donbas leefden, maar als het zo uitkwam werden ze omgeturnd in ‘een Russischtalige bevolking met geschonden rechten’. En Rusland was dan de grote beschermer tegen het regime in Kyiv. Er is met de bevolking van de Donbas gespeeld, een beetje zoals een kat dat doet met een half gestikte muis. De kat wilde niet echt winnen, de kat wilde blijven spelen. Ik vroeg destijds ook aan mijn ex-collega in Loehansk waarom hij en zijn gezin niet wilden vluchten naar veiligere gebieden, in Oekraïne of Rusland. Hij zei dat ze vooral bleven vanwege hun oude ouders die anders alleen zouden achterblijven. Ze hadden bovendien net hun appartement gerenoveerd in Loehansk en hadden te weinig spaargeld om een nieuwe woning in Rusland of Oekraïne te kopen. Het is vreemd, maar bijna acht jaar later krijgen wij nu vaak dezelfde vraag als die ik destijds aan hem stelde: Waarom vertrekken jullie niet uit Rusland? En onze antwoorden klinken bijna acht jaar later bijna precies hetzelfde als zijn antwoord toen aan mij.||https://www.volkskrant.nl/nieuws-achtergrond/mijn-vriend-bleef-in-de-donbas-wonen-vanwege-zijn-oude-ouders~bd6d0754/
2022-08-02||Bij elkaar opgeteld zit hier voor tientallen jaren celstraf aan de witte wijn en de bietensalade ||Verjaardagsfeestje in Istanbul. Een vriendin van een goede vriendin is jarig, ik ben van harte uitgenodigd. Op een zwoele zomeravond fietsen we naar een dertien-in-een-dozijn nieuwbouwwijk. Witte wijn en wodka mee voor op de drankentafel. Onder een prieel in de tuin naast de flat staat een tafel met lekker eten. Bali pancar (bietensalade met honing), havuç tarator (wortelsalade), auberginedipsaus, linzenköfte. Popmuziek uit de speaker. Oasis, Nirvana, Eurythmics met Sweet Dreams. De 32-jarige Hazal Ocak is het stralende middelpunt. In een blauw rokje, roze feestsjerp om en een gouden kroontje op het hoofd gaat ze op de foto met de chocoladetaart met brandende kaarsjes. Iyi ki dogdun, Hazal wordt gezongen, op de wijs van Happy birthday. En dat er nog vele mooie jaren mogen volgen. Eh, mooie? Op 27 september hoort Hazal of ze veertien jaar de gevangenis in moet, zoals de aanklager eist. Tot een half jaar geleden was ze journalist bij de krant Cumhuriyet, net zoals eenderde van de ongeveer twintig gasten op het feest. De pers heeft het zwaar in Turkije, zeker dit linkse, van oudsher kemalistische dagblad. Wat heeft Hazal gedaan? Gewoon, schrijven over machtsmisbruik. Een hooggeplaatst persoon, regeringswoordvoerder Fahrettin Altun, had zonder vergunning een tuinhuis gebouwd bij zijn woning. Hij diende een aanklacht in en nu loopt er een rechtszaak wegens ‘steun aan terrorisme’. Terrorisme? ‘Jazeker, terrorisme’, zegt Hazal schaterlachend vanonder haar gouden kroontje. ‘Door het adres te publiceren van een hoge functionaris, had ik zijn huis tot doelwit van terroristen gemaakt. Ik ben gevaarlijk!’ Ze is niet de enige gevaarlijke journalist op het feestje. Allemaal hebben ze rechtszaken lopen, bijna allemaal wegens ‘terrorisme’. Hazal wijst om zich heen: hij, zij, zij, hij. ‘En kijk, met die bril. Justitie houdt hem als eindredacteur verantwoordelijk voor alle niet-ondertekende artikelen, en dat zijn er nogal wat. Tegen hem lopen een heleboel zaken.’ Zo bij elkaar opgeteld zit hier voor vele tientallen jaren celstraf aan de witte wijn en de bietensalade met honing. Tegen Hazal lopen nóg zes aanklachten, waaronder één samen met haar man, Serkan Ozan (44). Ook hij werkte bij Cumhuriyet. Hazal had geschreven over fraude met overheidsorders, waarbij een vriend van Bilal Erdogan jr. betrokken was. Bilal pikte het woord ‘vriend’ niet. Serkan had de kop boven het bericht gemaakt en werd ook vervolgd, hij kan vier jaar krijgen. Het gekke is, op het feestje wordt helemaal niet over politiek of rechtszaken gepraat. Niet omdat de gasten niet durven, maar omdat ze er geen zin in hebben. Angst voor de toekomst hebben ze niet. ‘Het went’, lacht Hazal, wiegend op Stevie Wonder. ‘Dit is journalistiek in Turkije.’ En kinderen heeft het paar niet, dat is een zorg minder. Wel een kat, de siamees Missy. Een half jaar geleden stapten alle journalisten hier op bij Cumhuriyet. De nieuwe eigenaar wilde af van het redactionele zelfbestuur. Hoofdredacteur Aykut Küçükkaya, ook aanwezig in de tuin, nam ontslag. Veertig collega’s volgden hem. Küçükkaya (49) is een nieuwe krant aan het oprichten, de eerste sinds jaren in Turkije. Hij doet dat namens de – naar Turkse begrippen – onafhankelijke zender Halk TV. In oktober komt het eerste nummer. De krant moet links en seculier worden, voor minder doet de hoofdredacteur het niet. ‘Maar we gaan iedereen kritisch volgen, regering én oppositie.’ De naam staat nog niet vast. Iets met ‘krant’ en ‘halk’, wat ‘volk’ betekent. Aha, de Volkskrant, opper ik. Küçükkaya knikt. De meeste van de veertig opgestapten gaan met hem mee. ‘Hazal ook’, zegt hij. ‘Ik heb haar vandaag gevraagd.’ Iyi ki dogdun, Hazal!||https://www.volkskrant.nl/nieuws-achtergrond/bij-elkaar-opgeteld-zit-hier-voor-tientallen-jaren-celstraf-aan-de-witte-wijn-en-de-bietensalade~b242681b/
2022-08-02||Paul Anka was verliefd op de oppas en vereeuwigde haar in zijn grootste hit: ‘Diana’||And I hope we will never partOh, please stay with me, DianaDiana, Paul Anka (1957) Ja, hij was pas vijftien, een snotneus eigenlijk, en veel te jong om het met een 19-jarige aan te leggen. Maar hij, Paul Anka uit Ottawa, was smoorverliefd op de vrouw die op zijn jongere broer en zus paste, Diana Ayoub. Maar Diana moest niets van hem hebben. Ze had echt wel in de gaten als hij naar haar zat te loeren in de kerk, maar vond hem niet meer dan grappig. ‘Diana was mijn eerste verliefdheid’, schreef Anka in zijn autobiografie My Way (2013). ‘Diana was mijn inspiratie, de fantasie-vriendin én mijn ingebeelde probleem.’ Met dat laatste doelde hij op het leeftijdsverschil van vier jaar. In de eerste zin van zijn ode aan Diana knalde hij gelijk zijn hinderpaal erin: ‘I’m so young and you’re so old.’ Toen hij het liedje af had, speelde hij het haar voor op een piano. Hij was te verlegen om het woord voor woord te zingen. Met een handvol songs ging Anka, de zoon van een Libanese restauranthouder, in 1957 naar New York. Producer Don Costa zag wel wat in die toen 16-jarige ambitieuze songschrijver en zijn Diana. Alleen: waren de woorden niet te expliciet om je zo tot een meisje te richten? Kon het niet een onsje minder? Nee, de boodschap moest recht voor zijn raap zijn, vond Anka. Om Diana niet te erg laten schrikken, kondigde hij in een brief de komst van het liedje aan. Diana werd een enorme millionseller, over de hele wereld. Paul Anka was op zijn 16de een tieneridool, zijn leven zou nooit meer hetzelfde zijn. Hij groeide uit tot een wereldster en bleef liedjes schrijven, ook voor anderen. Nadien gooiden zangers als Frank Sinatra (My Way) en Tom Jones (She’s a lady) hoge ogen met zijn songs. Natuurlijk wilden persmuskieten destijds weten wie toch die Diana uit Diana was. Diana Ayoub vond in het begin al die aandacht vleiend en interessant. Ze liet zich samen met Anka interviewen en lachend fotograferen. Helaas ging het van kwaad tot erger. ‘Ik had journalisten die op me wachtten bij de examenuitreiking van de middelbare school’, vertelde ze. ‘Jongens vroegen me niet mee uit omdat anders hun foto de volgende dag in de krant zou staan. De hele tijd kwamen er mensen bij mij thuis. Een keer vond mijn vader tegen het huis een trap naar mijn slaapkamer.’ Goddank nam de interesse af en kon Diana weer ademhalen. Ze trouwde, kreeg twee zoons, opende haar eigen kledingwinkel, scheidde en ging met pensioen. Van Paul Anka hoorde ze nooit meer wat, ze had haar nut bewezen in zijn optiek, meer was er niet. ‘Zij had me afgewezen, en ik had mijn liedje.’ In de Ottowa Citizen beet Ayoub nog één keer van zich af. Het klopte van geen kant wat Anka rondbazuinde over het grote leeftijdsverschil: ze scheelden maar één jaar. ‘Paul heeft geen idee gehad hoeveel invloed dat liedje op mijn leven heeft gehad’, zei ze. ‘Ik kreeg alle bekendheid, maar geen van de voordelen.’||https://www.volkskrant.nl/cultuur-media/paul-anka-was-verliefd-op-de-oppas-en-vereeuwigde-haar-in-zijn-grootste-hit-diana~bae63d6b/
2022-08-02||Beyoncé belooft nummer aan te passen na klachten over kwetsend taalgebruik||Beyoncé gaat een van de nummers op haar album Renaissance, dat op vrijdag 29 juli is verschenen, opnieuw opnemen nadat er kritisch was gereageerd op het gebruik van het woord ‘spaz’. Dat komt voor in het nummer Heated, dat ze samen met Drake schreef. ‘Spazzing on that ass, spaz on that ass/Fan me quick, girl, I need my glass’, zingt Beyoncé. Spaz, een verwijzing naar spastic (spastisch), kan als een denigrerende term worden beschouwd voor mensen die lijden aan spasticiteit. De publicist van Beyoncé meldde de BBC dat de term niet kwetsend was bedoeld, maar dat de teksten wel worden aangepast. Daarbij werd geen termijn genoemd. De ophef over de tekst van het nummer komt een paar weken nadat zangeres Lizzo op Twitter excuses had aangeboden voor het gebruik van dezelfde term in het nummer GRRRLS. ‘Laat me één ding duidelijk maken: ik had niet de bedoeling denigrerende taal te gebruiken’, schreef Lizzo: ‘Als een dikke zwarte vrouw in de VS heb ik veel beledigingen moeten slikken en begrijp ik de kracht die woorden kunnen hebben (of dat nu opzettelijk of onopzettelijk is, zoals in mijn geval). Ik kan met trots aankondigen dat er een nieuwe versie van GRRRLS is.’ De tekst van Lizzo was een reactie op een eerdere tweet van de gehandicapte schrijver en activist Hannah Diviney, die Lizzo wees op de manier waarop ze met haar tekst mensen had gekwetst. In een opiniestuk, dat deze week onder meer in The Guardian verscheen, schreef Diviney hoe teleurgesteld ze was (‘sprakeloos over zo veel onwetendheid’) dat zes weken na de excuses van Lizzo Beyoncé precies dezelfde route was ingeslagen. Diviney noemt de manier waarop Beyoncé in haar werk aandacht vraagt voor de verhalen en de worsteling van de zwarte gemeenschap ‘ongeëvenaard’. Maar ze vindt ook dat Beyoncés positie aan de absolute top van de muziekindustrie haar niet een vrijbrief geeft om denigrerende taal te gebruiken. ‘Gehandicapte mensen verdienen beter’, sluit ze haar betoog af. Renaissance was het eerste album van Beyoncé sinds Lemonade uit en werd wereldwijd positief besproken. In de Volkskrant kreeg het vier sterren en werd het ‘opzwepend, divers en zeer dansbaar’ genoemd.||https://www.volkskrant.nl/cultuur-media/beyonce-belooft-nummer-aan-te-passen-na-klachten-over-kwetsend-taalgebruik~b29d3855/
2022-08-02||Voor betere asielopvang is meer nodig dan alleen rechtspraak||De door VluchtelingenWerk Nederland aangekondigde rechtszaak over de gebrekkige asielopvang lijkt kansrijk. De humanitaire ondergrens voor opvangvoorzieningen ligt vast in internationale verdragen. Daaraan heeft Nederland zich uit vrije wil verbonden. In strijd daarmee voldoen de omstandigheden in Ter Apel en diverse noodopvanglocaties al maanden niet aan de vereisten. Een vorig jaar verschenen studie van de Raad van State stelt dat de rechtsontwikkeling in het migratierecht zich kenmerkt door ‘een sterke Europeanisering’. Meer dan de Nederlandse Vreemdelingenwet heeft juist de rechtspraak van het Europees Hof voor de Rechten van de Mens (Straatsburg) en het Hof van Justitie (Luxemburg) het vreemdelingenrecht de afgelopen twintig jaar vormgegeven. Wie een beroep doet op asiel, heeft recht op een veilige opvangplek met voldoende privacy. Nederland heeft daarin geen eigen beleidsruimte. Dat niet alle EU-landen zich hieraan houden, is geen excuus. De dwingende Europese bril van de rechter laat zich ook in andere rechtsgebieden zien. Een vergelijkbare ‘Europeanisering’ speelde in het Urgenda-arrest van de Hoge Raad en het ongeldig verklaren van het Programma Aanpak Stikstof door de Raad van State. Als VluchtelingenWerk gelijk krijgt van de rechter, zijn daarmee de problemen niet opgelost. Daarvoor is meer nodig. Al ruim voor de huidige opvangcrisis – die tot 17 juni van het kabinet geen crisis mocht heten – werd gewaarschuwd dat bezuinigingen op immigratiedienst IND en opvangorganisatie COA onverstandig waren. Dat het aantal asielzoekers na corona weer zou oplopen, was vorig jaar al duidelijk. Nederland is geen inhumaan land. Dat bewijst de opvang van inmiddels zo’n 70 duizend Oekraïners. Maar het is wel zaak dat nu lessen worden getrokken. Staatssecretaris Eric van der Burg (Asiel en Migratie, VVD) is politiek verantwoordelijk, maar hij kan geen huizen bouwen of opvanglocaties afdwingen bij gemeenten. Met tegenzin werkt Van der Burg aan een wet om zulke dwang mogelijk te maken. Cynisch gezegd zou een veroordelende uitspraak van de rechter de bewindsman een steuntje in de rug geven. Beter is een eind te maken aan het jojobeleid van de afgelopen jaren. Opvangcapaciteit moet vrijwillig en structureel zijn, liefst in zoveel mogelijk gemeenten, die voor lange tijd weten wat van hen wordt verwacht. Als het aantal asielzoekers tijdelijk daalt, kan de ruimte worden toegewezen aan fluctuerende bevolkingsgroepen, zoals studenten of arbeidsmigranten. Hoe groot het aantal vaste plekken moet zijn, is dan de politieke vraag die overblijft.||https://www.volkskrant.nl/columns-opinie/voor-betere-asielopvang-is-meer-nodig-dan-alleen-rechtspraak~b2e28db5/
2022-08-02||Petitie roept op: geef jazzcomponist Duke Ellington postuum alsnog een Pulitzerprijs||Krijgt de Amerikaanse jazzcomponist, pianist en bandleider Duke Ellington (1899-1974) alsnog de Pulitzerprijs die hem in 1965 werd onthouden? Een petitie op initiatief van jazzcriticus Ted Gioia probeert het voor elkaar te krijgen. De ‘schandvlek op de geschiedenis van de Pulitzerprijs’ maakt volgens Gioia goede kans te worden uitgewist: de in juli gelanceerde onlinepetitie op change.org is al ruim 61 duizend keer ondertekend. Tot de ondertekenaars behoren vooraanstaande Amerikaanse componisten als Steve Reich, Philip Glass, Caroline Shaw, David Lang, Tania Léon, John Adams en zijn bijna-naamgenoot John Luther Adams. Velen van hen zijn zelf oud-winnaars van de prijs. John Adams schreef op Twitter: ‘In interviews wordt mij vaak gevraagd wie ik de grootste Amerikaanse componist vind. Als ik dan zeg: Duke Ellington, krijg ik een minzame glimlach: ‘Haha, maar serieus, wie vind je écht...’ En dan zeg ik: dat heb ik net gezegd.’ Edward Kennedy ‘Duke’ Ellington werd in 1965 door een onafhankelijke jury voorgedragen voor een oeuvreprijs. De Pulitzerorganisatie accepteerde de voordracht echter niet en besloot dat jaar helemaal geen prijs toe te kennen. Twee van de drie juryleden, onder wie Winthrop Sargeant, muziekcriticus van Time en The New Yorker, stapten daarna uit protest op. De destijds 66-jarige componist reageerde met een hem typerende gevatheid op de afwijzing: ‘Het lot is mij gunstig gezind, het wil niet dat ik op te jeugdige leeftijd beroemd word.’ De Pulitzerorganisatie heeft haar weigering nooit toegelicht. Gioia veronderstelt dat het bestuur het te controversieel vond de prestigieuze muziekprijs, die in de jaren zestig toeviel aan componisten als Elliott Carter, Samuel Barber en George Crumb, aan een Afro-Amerikaanse jazzmuzikant te geven. Duke Ellington bouwde gedurende vijftig jaar een rijk en omvangrijk oeuvre op, op het lijf gecomponeerd van de solisten in zijn orkest. Sommige sleutelfiguren (onder wie baritonsaxofonist Harry Carney) bleven hem vanaf eind jaren twintig tot zijn dood trouw. Titels als Black and Tan Fantasy, Mood Indigo, Ko-Ko, Take the ‘A’ Train, Harlem Air Shaft en Cotton Tail beschouwde de componist zelf als ‘beyond category’. Ze reflecteren op het Afro-Amerikaanse leven en onderscheiden zich door ritmische vitaliteit, melodische vindingrijkheid en schitterend dissonante harmonieën. De eerste Pulitzerprijs voor een jazzmusicus ging in 1997 naar trompettist Wynton Marsalis voor zijn Blood on the Fields, een oratorium over de geschiedenis van de slavernij. Twee jaar later werd Ellington bij zijn 100ste geboortedag alsnog postuum een Pulitzer Prize Special Citation toegekend. Volgens Ted Gioia heeft het bestuur van de Pulitzerprijs tot dusver niet op de petitie gereageerd.||https://www.volkskrant.nl/cultuur-media/petitie-roept-op-geef-jazzcomponist-duke-ellington-postuum-alsnog-een-pulitzerprijs~b7824405/
2022-08-02||Zelfs in zijn eigen kring werd Al-Zawahiri, met zijn belerend zwaaiende wijsvinger, als stekelig en pedant omschreven||‘Het is de plicht voor elke moslim, waar ook ter wereld, om Amerikanen en hun bondgenoten te vermoorden.’ Ayman al-Zawahiri, de opvolger en rechterhand van Al Qaida-leider Osama bin Laden, schreef deze woorden in 1998. Drie jaar later volgde de aanslag op het World Trade Center in New York, die bijna 3 duizend burgers het leven kostte. De 71-jarige Al-Zawahiri, die dit weekend in de Afghaanse hoofdstad Kabul met een gerichte Amerikaanse droneaanval werd gedood, was de architect van de aanslagen op 11 september in 2001, waarmee de westerse wereld genadeloos geconfronteerd werd met radicaal-islamitische terreur op eigen bodem. Al-Zawahiri had toen al een imposant trackrecord als terrorist opgebouwd elders in de wereld. Zo was hij onder meer verantwoordelijk voor de aanslagen op Amerikaanse ambassades in Kenia en Tanzania in 1998, die meer dan 200 mensen het leven kostten, en de aanslag op toeristen in het Egyptische Luxor in 1997, met 62 doden tot gevolg. De Egyptische Al-Zawahiri groeide op in een gegoed milieu in een buitenwijk van Caïro. Zijn vader was hoogleraar farmacie en zijn grootvader was een zeer vooraanstaand imam aan de belangrijke Al-Azhar-universiteit in Caïro. Al-Zawahiri werd al jong gegrepen door de radicale islam. Hij werd onder meer geïnspireerd door de bekende filosoof en dichter Sayyid Qutb, die gezien wordt als de grondlegger van de radicale politieke islam. Hij raakte als onopvallende en leergierige jonge man overtuigd van diens ideologie moslims te ‘bevrijden’ van het westerse imperialisme en de ‘ontrouwe’ Arabische regimes te vervangen door een staat waarin de ware islamitische leer zou worden toegepast. Al-Zawahiri sloot zich op 14-jarige leeftijd aan bij de Moslimbroederschap. De executie van Qutb in 1966 door de Egyptische autoriteiten gaf hem op 15-jarige leeftijd het laatste duwtje richting de jihad: hij richtte een radicale ondergrondse beweging op, die later uitgroeide tot de Egyptische Islamitische Jihad. Ook voltooide hij als ijverige student zijn studie medicijnen en vestigde zich als chirurg in een door de Moslimbroederschap gefinancierde kliniek in Caïro. In 1980 werd hij uitgenodigd om te komen werken in een kliniek van het Rode Kruis in Peshawar in Pakistan, waar mujahedin-strijders werden verpleegd die in Afghanistan vochten tegen de Russische bezetters. In die tijd ontmoette hij voor het eerst de charismatische Osama bin Laden, wiens latere lijfarts en strategisch mastermind hij werd. Bin Laden zou enorm tegen Al-Zawahiri hebben opgekeken, schrijven diverse media. ‘Aymen was het brein voor het lichaam van Bin Laden’, zo omschreef Montassar al-Zayat, een Egyptische advocaat die hem kende, de relatie tegen de Arabische nieuwszender Al Jazeera. Al-Zawahiri werd eind 1981 in Egypte gearresteerd en drie jaar vastgezet wegens betrokkenheid bij de moord op de voormalige Egyptische president Anwar al-Sadat. Sadat werd door radicale moslims zoals al-Zawahiri gehaat wegens de nauwe banden die hij onderhield met Israël, maar de Egyptische aanklagers konden niet bewijzen dat Al-Zawahiri achter de aanslag zat, waarop hij werd vrijgelaten. Na zijn gevangenisstraf, waar hij ernstig zou zijn gemarteld en verder geradicaliseerd, keerde hij terug naar Afghanistan en vestigde zich later met Bin Laden in Soedan, waar hij zich bekwaamde in het rekruteren van jonge jihadisten en het werven van fondsen voor de ‘heilige oorlog’. Zo zou hij in 1993 nog onder een valse naam naar de VS zijn gereisd om bij Californische moskeeën geld in te zamelen voor Afghaanse kinderen die door Sovjet-mijnen zijn verminkt. In 1999 schreef de Britse krant The Guardian in een stuk met de titel ‘De Frankenstein die de CIA heeft gecreëerd’ dat Al-Zawahiri direct had geprofiteerd van Amerikaanse fondsen om buitenlandse jihadstrijders op te leiden. De CIA zou tussen 1985 en 1992 een half miljard dollar hebben uitgegeven aan trainingskampen waar uiteindelijk zo'n 15 duizend buitenlandse strijders zijn opgeleid om in Afghanistan tegen de Russen te vechten, maar die zich later tegen de ‘ongelovige en imperialistische‘ Amerikanen keerden. Van zijn persoonlijke leven is weinig meer bekend dan dat hij vier keer is getrouwd. Zijn eerste vrouw, met wie hij zes kinderen had, kwam in december 2001 om bij een Amerikaanse droneaanslag in het Afghaanse Kandahar. Hij was toen al samen met Bin Laden ondergedoken omdat er een prijs van 25 miljoen dollar op hun hoofd was gezet, wegens hun rol in de aanslagen van 11 september. Na de dood van Bin Laden in 2011 was Al-Zawahiri zijn gedoodverfde opvolger, maar hij miste diens charisma en zachtmoedige overtuigingskracht. ‘De jihad tegen Amerika stopt niet met de dood van een commandant of leider’, zo waarschuwde Al-Zawahiri drie maanden na Bin Ladens dood. Met zijn video-toespraken, waar hij met zijn typerend dikke brillenglazen, volle grijze baard en kenmerkende bult op het voorhoofd met belerend zwaaiende wijsvinger hel en verdoemenis predikte, maakte hij weinig vrienden. Ook in eigen kring werd hij als stekelig en pedant omschreven, zo schrijft The Guardian. De Arabische Lente van 2011, waarin een reeks dictators door volksopstanden van de troon werd gestoten, was als een klap in het gezicht voor Al Qaida. ‘Hiermee werd duidelijk dat de jihad niet de enige manier was om af te komen van Arabische autocraten’, aldus The Guardian in een analyse. Al-Zawahiri probeerde invloed terug te winnen door samen te werken met de radicaal-islamitische bewegingen die de opstand in Syrië en Irak hadden gekaapt, maar die distantiëren zich van het voormalige Al Qaida-hoofdkwartier of gingen op in het veel extremere Islamitische Staat (IS). In zijn laatste jaren was Al-Zawahiri vrij onzichtbaar. Hij zou ernstig ziek zijn, totdat hij onlangs weer werd gesignaleerd op een balkon van een huis in de voormalige diplomatenwijk van Kabul. Op dat balkon werd hij afgelopen weekend getroffen door een drone, terwijl zijn gezin binnen was en de aanslag overleefde.||https://www.volkskrant.nl/nieuws-achtergrond/zelfs-in-zijn-eigen-kring-werd-al-zawahiri-met-zijn-belerend-zwaaiende-wijsvinger-als-stekelig-en-pedant-omschreven~ba2a423a/
2022-08-02||Megajacht Jeff Bezos heeft Rotterdamse haven bereikt zonder ontmanteling iconische Hef||Begin dit jaar kwam naar buiten dat Bezos, oprichter van Amazon en een van de rijksten der aarde, een superjacht had besteld bij de scheepswerf Oceanco in Alblasserdam. Om het schip naar zee te krijgen zou het in eerste instantie langs de de iconische brug moeten waar het met masten van 70 meter hoog niet onderdoor past. Het bedrijf zou daarom van plan zijn geweest om een vergunning aan te vragen om de historische Hef te ontmantelen. De geruchten daarover zorgden voor een storm aan kritiek. In 2017, na een grondige renovatie, had de gemeente Rotterdam nog beloofd dat het rijksmonument in principe nooit meer gedemonteerd mocht worden. Eind juni bleek al dat scheepswerf Oceanco voorlopig niet van plan was om een aanvraag te doen voor de ontmanteling van De Hef. Het bedrijf was geschrokken van de ophef en medewerkers voelden zich bedreigd, zo bleek uit een beroep op de Wet openbaarheid van bestuur van Trouw. De Rotterdamse wethouder Vincent Karremans schreef dat de brug de komende tijd niet zou worden ontmanteld. Nu het schip zonder masten naar de Rotterdamse Eemhaven is gebracht, hoeft De Hef in ieder geval niet uit elkaar voor Bezos’ schip. Transportbedrijf Koninklijke van der Wees, dat werd ingehuurd voor de klus, meldt aan de maritieme nieuwssite Schuttevaer dat het schip een andere route heeft afgelegd en De Hef ‘niet is gepasseerd’. Het megajacht ligt momenteel bij de scheepswerf van Greenport waar de masten er alsnog op kunnen worden gezet. Tussen de huidige ligplaats en de Noordzee liggen geen bruggen waardoor het schip, als het eenmaal af is, zonder oponthoud naar zee kan. De 127 meter lange driemaster, nu nog bekend onder de naam Project Y721, is het grootste superjacht dat ooit is gebouwd in Nederland. Naar verluidt betaalt Bezos zo’n 430 miljoen euro voor het schip. Nederlandse scheepswerven hebben zich de afgelopen jaren gespecialiseerd in de lucratieve bouw van superjachten voor de allerrijksten. Omdat de vaarwegen van en naar de locatie van hun werven, soms ver landinwaarts, oorspronkelijk niet is bedoeld voor de enorme gevaartes, leidt het transport van de jachten tot logistieke problemen. Begin dit jaar paste een megajacht van 80 meter niet onder een brug bij Heusden. Het kan dat De Hef de komende jaren alsnog uit elkaar moet voor het transport van een landinwaarts gebouwd superjacht. De gemeente Rotterdam heeft met scheepswerven afgesproken dat de brug twee keer per jaar voor maximaal drie weken uit elkaar mag, mits daarvoor een vergunning is afgegeven.||https://www.volkskrant.nl/nieuws-achtergrond/megajacht-jeff-bezos-heeft-rotterdamse-haven-bereikt-zonder-ontmanteling-iconische-hef~b4d103fe/
2022-08-02||Uber verrast met recordaantal taxiritten||De omzet van 8,1 miljard euro die het bedrijf dinsdag bekendmaakte is een stuk hoger dan verwacht en meer dan een verdubbeling ten opzichte van vorig jaar. Het techbedrijf wist de hoge brandstofprijzen en inflatie te compenseren met een recordaantal ritten. In het tweede kwartaal van dit jaar werd wereldwijd 1,8 miljard keer ge-uberd. Dat is 24 procent meer dan vorig jaar en staat gelijk aan bijna 21 miljoen ritten per dag. Daarnaast nam het aantal bezorgde maaltijden via Uber Eats toe. Ondanks de positieve kwartaalcijfers noteert Uber onder de streep een verlies van 2,6 miljard dollar. Dat kwam doordat de belangen die Uber heeft in andere bedrijven, zoals de zelfrijdende vervoersdienst Aurora en de Indiase maaltijdbezorger Zamato, 1,7 miljard minder waard werden. Ook was het bedrijf bijna 500 miljoen dollar kwijt aan beloningen van het eigen personeel in aandelen. De positieve bedrijfsresultaten laten zien dat Uber vooralsnog niet te lijden heeft onder de aanhoudende stroom negatieve publiciteit. Het techbedrijf twist al jaren met vakbonden en overheden over de vraag of het zijn zzp’ende chauffeurs in dienst moet nemen (ja, vond onder meer de Amsterdamse rechtbank). Vorige maand kwamen daar nog de onthullingen uit de zogeheten Uber Files bovenop. Uit deze 124 duizend uitgelekte documenten bleek hoe agressief het bedrijf te werk ging tijdens zijn wereldwijde expansie. Ook dienden 500 vrouwen recent een aanklacht in tegen Uber wegens seksueel grensoverschrijdend gedrag door chauffeurs.||https://www.volkskrant.nl/nieuws-achtergrond/uber-verrast-met-recordaantal-taxiritten~be1c6b46/
2022-08-02||Ton F. van Dijk, de schrik van Hilversum en van politiek Den Haag||In de Volkskrant stond maandag een aandoenlijk interview met Ton F. van Dijk, de journalist die vele tegenslagen overleefde, maar niettemin zijn werk bleef doen als de schrik van Hilversum en van politiek Den Haag. Al jaren heb ik een grote sympathie voor hem en dat is niet alleen vanwege zijn journalistieke kwaliteiten, maar ook omdat hij een bijzonder zachtaardig mens is. Met een keiharde kern van integriteit. Tussen 1997 en 2000 heb ik hem meegemaakt als hoofdredacteur van de Amsterdamse televisiezender AT5. Dat was destijds beslist geen sinecure. Anders dan bij de omroepen klotste het geld niet tegen de plinten en bovendien had je te maken met een gemeenteraad, die als subsidiegever weleens wat anders wilde terugzien en horen dan alleen maar kritische beelden en geluiden. In die tijd maakte ik een dagelijks televisieprogrammaatje over de stad van ongeveer drie à vier minuten, ook een idee van Ton van Dijk. De keurige Haagse patriciër Schelto Patijn was toen burgemeester van Amsterdam en ik herinner mij nog dat op een dag het bericht binnenkwam dat Patijn zijn attachékoffertje was verloren. Wij maakten daarop een item over hoe dat koffertje was gevonden en op de redactie van AT5 was binnengebracht. Voor de camera openden wij het koffertje. Behalve allerlei geheime rapporten bleek er ook een dildo in te zitten, alsmede andere sekspeeltjes, waaronder een stel handboeien. Aangezien we er niet helemaal zeker van waren dat het satirische karakter voor de kijker duidelijk zou zijn, lieten we het item eerst aan Ton F. zien. Die keek ernaar en zei slechts: ‘Doen!’ Sindsdien zeg ik dat ook altijd tegen mezelf als ik op het punt sta iets op te schrijven dat niet door iedereen geapprecieerd zal worden. In Hilversum was Ton F. een gelauwerde journalist die vele primeurs binnensleepte en daarvoor ook vele prijzen mocht ontvangen. Maar de laatste jaren bekeek hij Hilversum als een waarnemer met een zeer kritisch oog, vaak vanuit een ziekbed, want gezondheid is niet altijd weggelegd voor degenen die zoiets het meest verdienen. In 2019 bijvoorbeeld onthulde Ton F. dat omroepdirecteur Frans Klein verwikkeld was geraakt in allerlei mistige zaakjes. Naar eigen zeggen wilde hij zijn broer Pieter Jelles Klein helpen, die financieel in zwaar weer was geraakt. Samen hadden de broers een brievenbusfirma opgericht om de Thaise restaurants die zij aan het uitbaten waren op passende wijze van de juiste omzetcijfers te voorzien. En nog een paar van dat soort dingen, waarbij het kantoor Quadflieg Juristen enige hulpdiensten had verleend. Op aanraden van Ton F. ging ik eens eten bij zo’n Thais restaurant van de gebroeders Klein. Direct bij mijn binnenkomst van Taicoon, want zo heette het, zag ik al hoe de vlag erbij hing: ‘Sorry we accept only cash. No pin.’ Niet lang daarna werd de uitkomst gepresenteerd van een integriteitsonderzoek over het gedrag van Frans Klein. Als de slager die zijn eigen waren gaat keuren, had de omroep zijn eigen onderzoek ingesteld en daaruit bleek dat Frans Klein helemaal niets verkeerds had gedaan. Shula Rijxman, de toenmalige bestuursvoorzitter van de omroep, kwam het vol trots vertellen. Nu blijkt dat ook op het integriteitblazoen van mevrouw Rijxman een paar lelijke vlekjes zitten, en raad eens wie dat nou weer onthulde? Inderdaad: Ton F. van Dijk. Als er iets tragisch is aan Ton F., dan is het wel dat er in Nederland zo weinig gebeurt met zijn onthullingen. Soms zit Ton F. zelfs mij in de weg. Dat is als ik met zijn ogen kijk naar de Nederlandse televisie. Dan begin ik mij als vanzelf te ergeren aan de kritiekloze houding die menig programma weet uit te stralen. Het is me vooral een hoop feelgood dat daar wordt opgeroepen. Heel Holland bakt dagelijks vooral een hele hoop stroop. Zo zat ik maandag naar Op1 te kijken, waar de onvermijdelijk priester Antoine Bodar weer zijn gebruikelijke gemeenplaatsen mocht debiteren. De paus was net naar Canada gereisd om vergiffenis te vragen voor de katholieke kostscholen die indianenkinderen bij honderden in massagraven hadden gekieperd, maar gelukkig wist Antoine er in de studio toch nog een gezellige boel van te maken. Als er boete moet worden gedaan, herhaalde Antoine nog maar eens met een knipoog – dat zei hij letterlijk – dan wilde hij daarvoor best een dagje in het gevang zakkies plakken. Het rijke roomse leven, daar kun je nog eens mee lachen. Bodar werd door de presentatoren in een vrolijke sfeer hartelijk bedankt voor zijn komst, maar ondertussen had niemand deze fluim – ‘Doen!’ – ook maar één kritische vraag weten te stellen over de organisatie die hij vertegenwoordigt. Er zijn te weinig Ton F. van Dijks op deze aarde.||https://www.volkskrant.nl/columns-opinie/ton-f-van-dijk-de-schrik-van-hilversum-en-van-politiek-den-haag~bc3cbbc7/
2022-08-02||Amerikaanse toppoliticus Pelosi arriveert in Taiwan voor gevoelig en risicovol bezoek||Kort nadat Pelosi voet op Taiwanese bodem had gezet, berichtte ze op Twitter dat haar bezoek de Amerikaanse toewijding ‘aan het ondersteunen van de levendige democratie van Taiwan’ moet benadrukken. Die steun is volgens haar nu belangrijker dan ooit, omdat ‘de wereld voor de keuze tussen autocratie en democratie staat’. In dezelfde verklaring benadrukt Pelosi opnieuw dat er vaker delegaties van het Amerikaanse Congres naar Taiwan zijn afgereisd en dat het bezoek ‘op geen enkele manier in tegenspraak is met het al lang bestaande beleid van de Verenigde Staten’, het zogenaamde Eén China-beleid. Maar de vraag is hoe China op het bezoek gaat reageren. In een eerste reactie spreekt het Chinese ministerie van Buitenlandse Zaken van een ‘nieuwe ronde van spanningen en ernstige uitdagingen’. Het ministerie van Defensie laat weten dat het Chinese leger in de hoogste staat van paraatheid is gebracht en ‘gerichte militaire operaties’ zal lanceren. Los daarvan zijn er grootschalige legeroefeningen en rakettesten aangekondigd rondom Taiwan, die dinsdagavond moeten beginnen. De Chinese minister van Buitenlandse Zaken Wang Yi waarschuwde eerder op de dag al dat Amerikaanse politici die ‘met vuur spelen’ als het gaat om Taiwan ‘niets goeds zullen bereiken’. Chinese gevechtsvliegtuigen en oorlogsschepen zouden maandag en dinsdag al langs de onofficiële grens door de Straat van Taiwan zijn gevlogen en gevaren. Op Chinese sociale media doken beelden op van legervoertuigen in de stad Xiamen, aan de Chinese kant van de Straat. In de afgelopen dagen waren er al veel geruchten dat Pelosi tijdens haar tour van Oost- en Zuidoost-Azië ook een stop zou maken in Taiwan. Ze is al langer een fervent criticus van de Chinese communistische partij en steunde de prodemocratische protesten in Hong Kong van de afgelopen jaren. In 1991 hield ze met twee andere Congresleden tijdens een officieel bezoek aan China een korte herdenking op het Plein van de Hemelse Vrede voor de demonstranten die daar twee jaar eerder om het leven waren gekomen door overheidsgeweld. Haar kiesdistrict in San Francisco bestaat voor bijna een derde uit Aziatisch-Amerikanen, van wie de meesten weinig op hebben met de Chinese regering. Pelosi’s vliegtuig nam dinsdag een ongebruikelijke route van Kuala Lumpur naar Taipei. In plaats van de kortste route over de Zuid-Chinese Zee vloog het toestel over de Indonesische eilanden Borneo en Sulawesi en langs de oostkust van de Filippijnen. China maakt aanspraak op grote delen van de Zuid-Chinese Zee en de Chinese marine voert er tussen dinsdag en zaterdag grootschalige oefeningen uit. Het Taiwanese ministerie van Defensie zei dinsdag dat het een volledig overzicht had over de militaire activiteiten rondom het eiland en dat het op gepaste wijze troepen zou sturen in het geval van ‘vijandelijke bedreigingen’. Volgens lokale media zijn in Taipei honderden politiemensen op de been om het bezoek vlekkeloos te laten verlopen. De Taiwanese minister van Buitenlandse Zaken heeft Pelosi op het vliegveld onthaald. Daar vond geen grote ontvangstceremonie plaats, wel was er een fotomoment. De Taiwanese regering heeft niets losgelaten over het verdere verloop van het bezoek. Premier Su Tseng-chang sprak alleen zijn dankbaarheid uit voor Pelosi’s steun aan Taiwan in de afgelopen jaren, en stelde dat bevriende buitenlandse gasten een ‘warm welkom’ te wachten staat. Experts vermoeden dat de Taiwanezen niet de indruk willen wekken dat het bezoek van Pelosi op hun verzoek plaatsvindt. Daarmee zou het eiland zich de toorn van China op de hals kunnen halen, terwijl die zich nu voornamelijk op Washington richt. Tegelijkertijd is Taiwan ook sterk afhankelijk van steun vanuit de VS, en wil het zich dus niet te afstandelijk opstellen. Volgens Pentagonwoordvoerder John Kirby zou Beijing als reactie op het bezoek onder andere raketten kunnen lanceren in de buurt van Taiwan, grootschalige oefeningen van de Chinese luchtmacht en marine kunnen houden, of nieuwe ‘valse juridische claims’ kunnen uiten, bijvoorbeeld dat de Straat van Taiwan niet onder internationale wateren valt. ‘We zullen hier niet in trappen of ons mengen in wapengekletter’, aldus Kirby. ‘Tegelijkertijd laten we ons niet intimideren.’ Het bezoek van Pelosi ligt gevoelig in China, omdat het niet zou stroken met het Eén China-beleid van de VS. Dat beleid houdt in dat de Verenigde Staten de Volksrepubliek China onder leiding van de Communistische Partij erkennen als enige wettige vertegenwoordiger van China, en dat zij voor kennisgeving aannemen dat de Chinezen Taiwan als hun grondgebied beschouwen. In China wordt dat beleid nogal eens geïnterpreteerd alsof de VS de Chinese claim op Taiwan erkennen, maar dat is niet zo. Sinds de jaren zeventig maakte het Eén China-beleid nauwere relaties tussen de VS en China mogelijk, terwijl de VS hun steun aan Taiwan niet volledig in hoefden te trekken. Zo zijn de Amerikanen nog steeds wettelijk verplicht om Taiwan in staat te stellen zichzelf te verdedigen tegen Chinese agressie, en zijn er Amerikaanse diplomatieke vertegenwoordigers in Taiwan en vice versa. De komst van Amerikaanse hoogwaardigheidsbekleders naar Taiwan dreigt dit delicate evenwicht te verstoren. Pelosi is niet de minste: als voorzitter van het Amerikaanse Huis van Afgevaardigden is ze na vicepresident Kamala Harris tweede in lijn om president Biden op te volgen in geval van een calamiteit. Maar als Congreslid is ze geen onderdeel van de Amerikaanse regering. Die regering haastte zich de afgelopen dagen dan ook om te benadrukken dat Pelosi’s bezoek haar eigen keuze is en geen teken van gewijzigd Amerikaans beleid ten opzichte van China.||https://www.volkskrant.nl/nieuws-achtergrond/amerikaanse-toppoliticus-pelosi-arriveert-in-taiwan-voor-gevoelig-en-risicovol-bezoek~b62f27ac/
2022-08-02||Ook in de ziekenhuizen is de piek van de zomergolf nu voorbij||Na twee weken van dalende besmettingscijfers lijkt de zomergolf ook in de ziekenhuizen op zijn retour. In de Nederlandse ziekenhuizen liggen nu 881 covidpatiënten, van wie 44 op de intensive care. Dit is het laagste aantal sinds 8 juli. Deze week zijn gemiddeld drieduizend besmettingen per dag gemeld, een daling van ruim 20 procent in een week. Daarnaast worden in het rioolwater minder virusdeeltjes gedetecteerd, en is een kleiner deel van de uitgevoerde coronatesten bij de GGD positief. In Nijmegen en omstreken zet de laatste paar dagen ook een voorzichtige daling in, na een grote uitbraak na afloop van de Vierdaagse. Gelderland-Zuid is nog wel de veiligheidsregio met verreweg de meeste positieve testen. Met ruim 350 per 100 duizend inwoners is het aantal meldingen daar ruim het dubbele van het landelijk gemiddelde. Nooit eerder zag Japan zo’n grote corona-uitbraak. Afgelopen week zijn in het land 1,4 miljoen besmettingen gemeld. Dit is twee keer zoveel als tijdens de vorige coronapiek in februari 2022. Ruim een op de honderd Japanners kreeg een positieve testuitslag. Dat is, omgerekend naar inwonertal, bijna tien keer zo veel als momenteel in Nederland. Vooral onder jongeren verspreidt het virus zich snel. De helft van de positief geteste inwoners is jonger dan 30 jaar. Afgelopen week zijn 554 sterfgevallen vanwege covid-19 gerapporteerd. Veel Europese landen zien net als Nederland de coronacijfers ten goede keren. In Duitsland, Spanje en Frankrijk is de daling van het aantal nieuw opgenomen coronapatiënten eind juli ingezet. Het aantal patiënten is daar relatief nog wel een stuk hoger dan in Nederland. Frankrijk heeft vanaf 1 augustus alle inreisregels losgelaten. Toeristen hoeven daar geen vaccinatiebewijs of negatieve test meer te laten zien. Griekenland kampt met de naweeën van een grote corona-uitbraak. Daar dalen de besmettingscijfers licht, maar de drukte in de ziekenhuizen neemt vooralsnog flink toe. De situatie in België is vergelijkbaar met de Nederlandse. Het aantal opgenomen patiënten is wat hoger – dat is al vrijwel de hele pandemie zo – maar de trend is gelijk. De daling gaat nog niet zo snel als in bijvoorbeeld Duitsland, maar een voorzichtige kentering is ingezet.||https://www.volkskrant.nl/nieuws-achtergrond/ook-in-de-ziekenhuizen-is-de-piek-van-de-zomergolf-nu-voorbij~bfaf64d4/
2022-08-02||Hoogleraar infectieziektes over vaccinatie tegen apenpokkenvirus: ‘Laten we niet dezelfde fout maken als met de coronavaccins’||Na New York heeft nu ook de Amerikaanse staat Californië de noodtoestand afgekondigd vanwege een snelle verspreiding van het apenpokkenvirus. De gouverneur hoopt dat er zo meer geld vrijkomt voor vaccins. Hoogleraar huidinfecties Henry de Vries (Amsterdam UMC), werkzaam bij de Amsterdamse GGD, vreest voor vaccinatienationalisme: de vaccins zijn schaars, het virus heeft zich al over de wereld verspreid, dus het heeft geen enkele zin, zegt hij, dat landen alleen aan hun eigen bevolking denken. ‘Laten we niet dezelfde fout maken als met de coronavaccins.’ ‘De vaccins lagen hier al op de plank. Het ministerie van Defensie heeft een paar jaar geleden 100 duizend aangeschaft, voor het geval hier een bioterroristische aanslag zou komen met het menselijke pokkenvirus. Veel andere landen hebben dat niet gedaan, dus wij hebben een voorsprong. Pokken zijn sinds 1974 de wereld uit en baby’s worden niet meer gevaccineerd. Er is nog maar één producent, in Denemarken, die pokkenvaccins levert die tegen apenpokken mogen worden gebruikt. De productie gaat nog op de traditionele manier: in het vaccin zit een verzwakt pokkenvirus dat wordt gekweekt in kippeneieren. De vraag naar vaccins is geëxplodeerd, maar je snapt dat de fabriek daar niet razendsnel aan kan voldoen.’ ‘Nee, de belangstelling is groot. We vaccineren nu de drie groepen die het hoogste risico lopen, maar er zijn veel meer mensen die zich zorgen maken en we hebben onvoldoende voorraad om iedereen ter wille te zijn. Wie voor 1975 is geboren en nog een pokkenvaccinatie heeft gehad, kan met één vaccinatie toe. Alle anderen krijgen er twee, met een maand ertussen. We houden 30 duizend vaccins achter de hand, onder meer om alle directe contacten in te enten van de mensen die apenpokken krijgen. Groot voordeel is dat we de voorzieningen nog hebben: in Amsterdam worden de apenpokkenvaccinaties gegeven op de locaties waar de GGD de boosterprikken geeft tegen het coronavirus.’ ‘Er zijn al ruim 20 duizend infecties met het appenpokkenvirus vastgesteld in ruim 80 landen, in Nederland gaat het nu om 925 besmettingen. Het aantal loopt hier nog steeds op. Van alle mensen die zich vanwege klachten laten testen, blijkt meer dan de helft het apenpokkenvirus bij zich te dragen. Dat duidt erop dat we te maken hebben met een uitbraak die deels onder de radar blijft, en die mogelijk al veel langer aan de gang is. We missen vermoedelijk een hoop patiënten, want de klachten zijn doorgaans mild en lang niet iedereen laat zich testen. Dat is zorgwekkend, want dat betekent dat de verspreiding zich aan het zicht onttrekt.’ ‘Het virus verspreidt zich met name via seksueel contact en dan vooral bij homomannen. Bij dit kind was geen sprake van overdracht via seks: de informatie die in een vakblad is gepubliceerd, maakt duidelijk dat het lijdt aan een milde immuunstoornis. Dat zou de verklaring kunnen zijn. De stam die bij het kind is aangetroffen, wijkt af van de stam die we bij homomannen hebben gevonden. Ja, ook dat is zorgelijk. Maar het goede nieuws is dat we in het gezin, op de school en op de sportclub van het kind geen enkele besmetting hebben gevonden. Het virus verspreidt zich kennelijk niet via huishoudelijke contacten, door handen te schudden of te hoesten, zoals bij corona.’ ‘Nee, we grijpen deze feestweek juist aan om op allerlei manieren extra voorlichting te geven. Mensen hebben toch wel seks, dat kun je door een afgelasting niet tegengaan. Bovendien hebben we afgelopen jaren op de soapoli’s in Amsterdam na het festivalseizoen nooit een piek aan infecties gezien, en we verwachten die ook nu niet.’||https://www.volkskrant.nl/wetenschap/hoogleraar-infectieziektes-over-vaccinatie-tegen-apenpokkenvirus-laten-we-niet-dezelfde-fout-maken-als-met-de-coronavaccins~b22e40cce/
2022-08-02||Erik ten Hag moet voor stabiliteit gaan zorgen bij Manchester United, analoog aan aartsvijand Liverpool||Terugkeren als grootmacht, na een genadeloze val uit de top. Dat is de missie van Erik ten Hag bij Manchester United. Het is nog net geen Mission: Impossible, maar makkelijk wordt het allerminst. In de negen jaar sinds het pensioen van de legendarische Sir Alex Ferguson versleet de club al zeven managers, onder wie grootheden als Louis van Gaal en José Mourinho. Toch is er een blauwdruk voor Ten Hag bij deze enorme klus. Immers, Manchester Uniteds aartsrivaal Liverpool is uit een dieper dal geklommen, en behoort nu tot de elite van het topvoetbal. De comeback van Liverpool leunt op drie pijlers. In de voorbije negen kampioenschapsloze seizoenen gaf Manchester United 1,35 miljard – juist, miljard – euro uit aan transfersommen. Een duizelingwekkend gegeven, al helemaal gezien het feit dat de club vorig seizoen op 35 punten achterstand van voormalig kleiner broertje Manchester City eindigde. Het enorme uitgavenpatroon is vooral het gevolg van bijna jaarlijkse koerswijzigingen bij Manchester United. Een nieuw seizoen brengt vrijwel elke keer een nieuwe trainer, die op zijn beurt weer nieuwe spelers vereist, aangezien de spelersgroep van het vorige seizoen niet afdoende bleek om de baan van zijn voorganger te behouden. Deze cyclus van symptoombestrijding levert een onbegrijpelijke selectie op: voor buitenstaanders is het al tijden niet meer duidelijk of Manchester United nu juist inzet op verjonging of ervaring, op knokvoetbal of verfijnd positiespel, op supersterren of het collectief. Het contrast met Liverpool kan haast niet groter. Sinds de toentertijd verlieslijdende club in 2010 werd opgekocht door het Amerikaanse consortium Fenway Sports Group, is de clubstrategie volledig transparant. De collectie Amerikaanse investeerders – onder wie Liverpools huidige eigenaar John Henry en NBA-superster LeBron James – bezitten in hun eigen land de honkbalploeg Boston Red Sox, en namen de wijsheden uit het Major League Baseball mee naar Engeland. Vanaf 2010 werd Liverpool een van de eerste grote Europese voetbalclubs waar het gebruik van data leidend werd in het scoutingsproces. Met behulp van statistische analyses kwam Liverpool keer op keer bij spelers uit die op de oververhitte transfermarkt alsnog ondergewaardeerd werden. De voorhoede van de voorbije jaren is hier het beste voorbeeld van. Roberto Firmino (afkomstig van Hoffenheim), Mohamed Salah (AS Roma) en Sadio Mané (Southampton) waren elk seizoen uitblinker bij Europese subtoppers. Als mid-twintigers waren ze ervaren genoeg om een staat van dienst te hebben opgebouwd, maar jong genoeg om hun beste piekjaren nog voor zich te hebben. De drie aanvallers moesten flink wat kosten (ca. 40 miljoen per speler), maar de onderliggende data van hun spel lieten zien dat ze eender presteerden als een speler die toentertijd 70 tot 90 miljoen euro zou hebben gekost. Als pionier op datagebied hanteerde Liverpool een vrij letterlijke Moneyball-strategie: deal na deal betaalde de club nét wat lagere bedragen dan je doorgaans voor vergelijkbare spelers moest ophoesten. Manchester United zag zich juist geregeld genoodzaakt in de slotweek van de transferwindow een overbetaalde haastaankoop te doen. Maar de belangrijkste aanwinst die Liverpool tijdens zijn wederopbouw binnenhaalde, was natuurlijk Jürgen Klopp. ‘Ik wil dat mijn teams een speelstijl hanteren waarbij het vanzelfsprekend is dat het thuispubliek meegaat in de opwinding’, zei Klopp tijdens zijn laatste sollicitatieronde. En zo geschiedde. Sinds zijn komst in 2015 is het snel, sneller, snelst op Anfield Road. Liverpool speelt in een herkenbare stijl, waarbij het team collectief en continu druk naar voren zet op de tegenstander. ‘De pressing is onze belangrijkste spelmaker. Wij willen wedstrijden ook kunnen domineren op momenten dat we de bal niet zelf in het bezit hebben’, vatte Klopp eens zijn speelwijze samen. Het is lang geleden dat Manchester United herkenbaar speelde. Gezien het feit dat Ten Hags eerste drie versterkingen – Lisandro Martínez (Ajax), Tyrell Malacia (Feyenoord) en Christian Eriksen (ex-Ajax) – allemaal een eredivisieverleden hebben, lijkt hij niet al te veel af te willen wijken van zijn Amsterdamse speelwijze. Maar ook bij Klopps ‘rock-’n-roll-voetbal’ duurde het even voordat zijn ploeg de nieuwe spelprincipes onder de knie kreeg. Manchester United moet nu bewijzen dat het met Ten Hag ook tot geduld in staat is, in tegenstelling tot het recente verleden. Want de lange adem is het geheime wapen van Liverpool gebleken. Klopp en consorten denken niet alleen aan het huidige seizoen, maar ook aan de jaren erna. Dat bewijzen de laatste transfers. Waar linksbuiten Mané (inmiddels Bayern München) bezig was met een vertrek, het beste eraf leek bij spits Firmino en rechtsbuiten Salah in een langdurige onderhandeling over contractverlenging was verwikkeld, bouwde Liverpool in de schaduw van dit trio aan een nieuwe sterrenvoorhoede. De in 2020 aangetrokken Diogo Jota (25, Wolverhampton) speelde zich gaandeweg het vorige seizoen in de basis, recente winteraankoop Luis Díaz (25, Porto) was vanaf dag één een hit en voortaan moet Darwin Núnez (23, Benfica) voor de goals zorgen. Als Manchester United ook weer tot het punt komt waar het zich tegelijkertijd met het heden en de toekomst kan bezighouden, zal Ten Hag zijn geslaagd waarin zeven voorgangers faalden: stabiliteit brengen op Old Trafford.||https://www.volkskrant.nl/sport/erik-ten-hag-moet-voor-stabiliteit-gaan-zorgen-bij-manchester-united-analoog-aan-aartsvijand-liverpool~bf96daf0/
2022-08-02||Steeds meer bewijs voor Russische betrokkenheid bij dood vijftig krijgsgevangenen||Meteen na de aanval beweerde Rusland dat het Oekraïense leger de gevangenis onder vuur zou hebben genomen met een Amerikaans Himars-raketsysteem. Het was volgens de Russen een ‘bloedige provocatie’ die Oekraïense soldaten ervan zou moeten weerhouden zich over te geven. Rusland zegde toe waarnemers van de VN en het Rode Kruis toe te laten om het incident te onderzoeken, maar volgens het Rode Kruis is dat nog niet gebeurd. Twee Amerikaanse regeringsfunctionarissen vertelden de Amerikaanse nieuwssite Politico maandag op voorwaarde van anonimiteit dat op satellietbeelden van de gevangenis vóór en na het incident niets is te zien dat wijst op een raket uit een Himars. ‘We weten dat Oekraïne de locatie niet met een Himars heeft aangevallen, omdat er geen tekenen zijn die hierop wijzen’, zegt een van hen. Volgens Politico sloot een van de bronnen categorisch uit dat Oekraïne bij de aanval was betrokken, de ander wilde die conclusie nog niet trekken. In de gevangenis in Olenivka, in de Oekraïense provincie Donetsk, zaten sinds enkele dagen honderden strijders van het Azovregiment vast. In de eerste maanden van de oorlog wisten zij het Russische leger er lang van te weerhouden de stad Marioepol in te nemen, en brachten ze de Russen veel schade toe. Op de satellietfoto’s van de gevangenis, gemaakt door satellietbedrijf Maxar Technologies, is te zien dat alleen het gebouw waar gevangenen gehuisvest waren schade heeft opgelopen door de explosie. Rusland heeft beelden gepubliceerd van wat de brokstukken van de Himars-raket zouden zijn, maar daarop is geen serienummer of fabrikantnaam te zien. Experts wijzen er ook op dat de gevangenisloods nog grotendeels intact is, alle bedden op hun plaats staan, en er geen bomkrater is te zien. In het geval van een aanval met Himars-raketten zou dat laatst wel het geval moeten zijn. Zelfs als Oekraïne verantwoordelijk is voor de aanval, is het onwaarschijnlijk dat het daarvoor de dure Himars-raketten zou gebruiken. Olenivka bevindt zich slechts 10 kilometer van de frontlinie, ruim binnen het bereik van gewoon artilleriegeschut. Volgens de berichten tot nu toe zijn de zeker vijftig doden en 75 tot 130 gewonden allemaal Oekraïense krijgsgevangenen. Geen enkele Russische bewaker is zelfs maar gewond geraakt. Bovendien was op satellietfoto’s van voor de explosie al een groot aantal verse graven te zien op het terrein, alsof ze vantevoren al gegraven waren. Het meeste bewijs lijkt nu in de richting te wijzen van een vacuümbom, een explosief dat Rusland al eerder heeft gebruikt in de oorlog in Oekraïne en dat dient om in een binnenruimte iedereen om te brengen. Een vacuümbom verspreidt eerst een gaswolk en ontsteekt die vervolgens, waardoor een vuurbal en drukgolf ontstaan. Alle zuurstof verdwijnt vervolgens uit de ruimte, waardoor al het leven binnen sterft. Onder andere de schroeiplekken aan de binnen- en buitenkant van het gebouw wijzen op het gebruik van dit wapen.||https://www.volkskrant.nl/nieuws-achtergrond/steeds-meer-bewijs-voor-russische-betrokkenheid-bij-dood-vijftig-krijgsgevangenen~bfc4cf15/
2022-08-02||Is de Surinaamse president Santokhi het type bestuurder geworden dat hij beloofde te bestrijden?||‘Elke dag weer zal ik als president de vraag stellen: draagt wat wij doen bij aan een beter Suriname?’ Die woorden sprak de Surinaamse president Chan Santokhi (63) bij zijn inauguratie, precies twee jaar geleden. In zijn Suriname, beloofde hij, zou er ‘geen ruimte zijn voor corruptie, persoonlijk belang en eigen gewin’. Het gewicht dat die woorden hadden, kan nauwelijks worden overschat in een land dat na tien jaar in en in corrupt bestuur onder Desi Bouterse in een diepe afgrond tuurde. De schatkist was leeg, zo leeg dat niet alle ambtenarensalarissen meer werden uitbetaald. De internationale schuldenlast bedroeg 2,5 miljard euro. Het vertrouwen in politici was kwijt – niet alleen bij de burgers, ook bij het IMF dat Suriname geen geld meer wilde lenen. ‘Wi o set’ eng’, beloofde Chan, voluit Chandrikapersad Santokhi, desondanks. ‘We gaan het regelen.’ Twee jaar later klinken die woorden voor veel Surinamers als holle frasen. De afgelopen weken gingen dagelijks duizenden mensen de straat op om te demonstreren, in Paramaribo en de districten. De protesten waren in beginsel niet gelieerd aan de politieke oppositie, maar ontstonden toen ondernemer en blogger Dave van Aerde op Facebook opriep tot protest en meer respons kreeg dan verwacht, vandaar de naam Team Organic voor de actiegroep achter de demonstraties. Van Aerde werd al snel bijgestaan door de twee politiemensen die nu op non-actief zijn gesteld, andere door de wol geverfde activisten en later ook door verschillende politieke partijen. Ze protesteren tegen de benoeming van Santokhi’s vrouw Mellisa als commissaris bij het staatsoliebedrijf en het toewijzen van felbegeerde bouwgrond aan loyale partijgenoten van regeringspolitici, maar ook tegen de hoge elektriciteits- en brandstofprijzen en voor betere zorg en beter onderwijs. Heeft Santokhi, wiens politieke ster ooit rees omdat hij als minister van Justitie voortvarend te werk ging bij het bestrijden van drugscriminaliteit en corruptie, zich in twee jaar presidentschap ontpopt tot een politicus van het type dat hij beloofde te bestrijden? Nee, zeggen de Surinamers met wie de Volkskrant telefonisch sprak. Maar hun aanvankelijke enthousiasme over de politieke koerswissel is wel omgeslagen in een aan teleurstelling grenzende, afwachtende houding. Santokhi’s grootste verdienste in de afgelopen twee jaar is dat hij het Internationaal Monetair Fonds (IMF) weer aan boord kreeg, zegt politicoloog Hans Breeveld van de Anton de Kom Universiteit. In december 2021 keurde het IMF een leningenpakket goed ter waarde van 608 miljoen euro, waardoor Suriname met schuldeisers, zoals China, kan praten over terugbetalingsregelingen. Verder bracht zijn regering het begrotingstekort terug van meer dan 20 procent in de laatste jaren van Bouterse tot 0,8 procent op de begroting van 2022. Voor de democratie onontbeerlijke instituten die in de Bouterse-jaren waren ontmanteld, zoals het Openbaar Ministerie, functioneren weer enigszins. Al is er op veel plaatsen een gebrek aan goed gekwalificeerd personeel. ‘De regering zit niet stil, maar het probleem is dat de meeste mensen van die veranderingen weinig merken’, zegt Helyante Mac-Donald, een econoom die regelmatig aanschuift bij radio- en televisieprogramma’s om de ontwikkelingen in haar land te analyseren. ‘Dus ik begrijp dat ze uiting willen geven aan hun onvrede.’ En de mensen die wel iets merken, merken waarschijnlijk weinig goeds. Want in ruil voor de steun van het IMF ging de Surinaamse regering akkoord met een uitgebreid bezuinigings- en hervormingspakket dat een gedwongen einde maakte aan door Bouterse ingevoerde subsidies op onder andere elektriciteit, brandstof en water. Dat zijn harde klappen in een land waar driekwart van de 600 duizend inwoners onder de armoedegrens leeft en moet rondkomen van 160 euro per maand. Tel daar de economische nasleep van de pandemie en de effecten van de Russische inval in Oekraïne bij op, en het is begrijpelijk dat mensen weinig hoop putten uit structurele hervormingen van de economie die hun vruchten op lange termijn zullen afwerpen. Je kunt er immers niet het licht mee aanknippen of je auto starten. En het verhogen van sommige uitkeringen, een van de acties die de regering ondernam om het leed van de allerarmsten te verzachten, heeft vanwege de torenhoge inflatie, rond de 60 procent, geen enkel effect. ‘Santokhi heeft de grote fout gemaakt dat hij de bevolking niet van tevoren heeft gewaarschuwd voor de zware tijd die zou komen’, zegt politicoloog Breeveld. ‘En hij heeft totaal onrealistische beloften gedaan, die niet kunnen worden waargemaakt.’ Zo beweerde hij in zijn campagne dat leningen van het IMF, en de daarmee gepaard gaande bezuinigingen, niet nodig zouden zijn, omdat de miljoenen zouden komen van de diaspora uit Nederland. Minstens zo’n grote inschattingsfout was de benoeming van zijn vrouw Mellisa Seenacherry-Santokhi tot commissaris bij Staatsolie, waarvoor de statuten ook nog ‘even’ moesten worden veranderd vanwege haar te jonge leeftijd. Deze zet van de toen nog kersverse president viel bij vrijwel iedereen in Suriname in slechte aarde, ook bij een groot deel van zijn aanhang. Zelfs zijn kinderen uit een eerder huwelijk spraken er in Surinaamse media schande van. Zelf had Santokhi de negatieve gevolgen van zijn staaltje nepotisme, of ‘family and friends’ zoals Surinamers zeggen, nogal onderschat. Zijn beteuterde reactie was dat zijn vrouw over de juiste kwalificaties beschikte om de functies te vervullen, ze is afgestudeerd jurist. Volgens econoom Mac-Donald zegt dat veel over zijn gebrek aan interesse in wat er leeft onder de bevolking. ‘Als dat wel belangrijk voor hem was geweest, had hij zich wel drie keer afgevraagd hoe noodzakelijk die benoeming nou echt was.’ Het zou kunnen dat Santokhi zijn vrouw bij Staatsolie naar binnen wilde manoeuvreren, omdat coalitiepartner Ronnie Brunswijk erop stond dat zijn broer Leo in de raad van commissarissen van Staatsolie zou worden benoemd. Vanaf het begin is er een dynamiek van wantrouwen tussen Santokhi en Brunswijk, in Nederland vooral bekend als rebellenleider en veroordeelde crimineel. Brunswijk weet dat Santokhi geen meerderheid heeft zonder de negen zetels van zijn ABOP (Algemene Bevrijdings- en Ontwikkelingspartij) en doet vooral wat hij zelf wil. Maar de grootste blinde vlek van Santokhi is niet zijn beleid, maar de slechte communicatie daarover. ‘Santokhi vertelt het de mensen niet goed genoeg’, zegt Amanda Sheombar, een van de oprichters van de actiegroep Stem Slim, die door een voorlichtingscampagne over tactisch stemmen de coalitie onder leiding van Santokhi’s Vooruitstrevende Hervormings Partij (VHP) in het zadel hielp, ten koste van de partij van Bouterse, de Nationaal Democratische Partij (NDP). Sheombar denkt dat het vertrouwen in de regering een stuk groter zou zijn als de ministers transparanter waren, beter uitlegden waar Suriname nu staat en welke weg er nog te gaan is. ‘In jip-en-janneketaal, op TikTok en Facebook, niet alleen in lange debatten in De Nationale Assemblée (het parlement in Suriname, red.). ‘Ze hadden moeten begrijpen dat een ontevreden volk, want dat zijn we, niet zomaar blind vertrouwen heeft in hun leiders.’ Alle kritiek ten spijt willen de meeste Surinamers niet dat Santokhi aftreedt, ook de organisatoren van de demonstraties niet. De vrees dat Suriname dan opnieuw financieel en economisch stuurloos raakt, is te groot. Bovendien wakkert de economische malaise ook etnische spanningen aan, zo bleek tijdens de demonstraties. Met Santokhi regeert er voor het eerst in lange tijd een Hindoestaanse Surinamer. Zijn vicepremier Ronnie Brunswijk is een marron, een Afro-Surinamer uit de binnenlanden. De Creolen, de Afro-Surinamers uit de kuststreek, die gewend zijn dat de president uit hun gelederen komt, zijn bang voor verlies van invloed. En dan is er nog de partij van Bouterse, de grootste oppositiepartij, die garen spint bij de politieke instabiliteit en graag weer wil regeren. Terwijl Bouterse zelf een dezer dagen gehoord wordt in het hoger beroep van zijn veroordeling voor twintig jaar gevangenisstraf voor de Decembermoorden in 1982. ‘Een ding weet ik zeker, terug moeten we niet’, zegt Mac-Donald. Als econoom realiseert ze zich elke dag dat Suriname mogelijk op een kruispunt in zijn jonge geschiedenis staat, door de veelbelovende olievondsten van de afgelopen jaren, ter waarde van honderden miljarden euro’s. De olie die Suriname de status van lage inkomensland zou kunnen laten ontstijgen. De olie zou de braindrain kunnen stoppen, zodat er niet meer zoals vorige week drie baby’s hoeven te sterven bij gebrek aan verplegers op de afdeling neonatologie in het academische ziekenhuis van Paramaribo. In theorie. Als er politici aan de knoppen zitten die het geld verstandig zullen investeren in toekomstbestendige sectoren, en zorgen dat niet alleen buitenlandse investeerders, maar ook binnenlandse ondernemers er beter van worden. De regering-Santokhi zou de eerste stappen in de juiste richting kunnen zetten, als zij lessen trekt uit de protesten van de afgelopen weken, denkt Mac-Donald. ‘De president moet doen wat hij zegt en zeggen wat hij doet.’||https://www.volkskrant.nl/nieuws-achtergrond/is-de-surinaamse-president-santokhi-het-type-bestuurder-geworden-dat-hij-beloofde-te-bestrijden~bef10963/
2022-08-02||Muziektheatervoorstelling Het Verdriet van de Zuiderzee maakt de heimwee naar een verloren zee voelbaar||“Als de Afsluitdijk vandaag bedacht zou worden, zou die er wettelijk nooit doorheen komen,” vertelt regisseur en schrijver Geert Lageveen over het uitgangspunt van de nieuwe voorstelling Het Verdriet van de Zuiderzee van Orkater en De Lawei. “Toch focussen we nog steeds vooral op de pluspunten: we hebben de zee bedwongen en zo veiligheid en land gecreëerd. Dit jaar, 28 mei 2022, is het precies 90 jaar geleden dat de Afsluitdijk gebouwd werd. Er staat langs de dijk nog steeds een standbeeld van minister en ingenieur Lely als held. Pas sinds kort is er oog voor de negatieve gevolgen van de bouw. Daar kijken we in deze voorstelling naar.” Regisseur Geert Lageveen: “De menselijke connectie met de natuur is het uitgangspunt van de tekst. Twee visser broers, Inne en Minne, worden uit elkaar gedreven door de bouw van de dijk. De ene visser is een realist, die vindt dat ze met hun tijd mee moeten gaan. De andere visser heeft zout in zijn bloed en een grotere binding met zijn omgeving. Als de eerste broer meehelpt aan de bouw van de dijk, raakt de band tussen de twee broers verscheurd.” Maar de echte hoofdpersoon is Grietje, een vrouw die zichzelf wil ontwikkelen. Grietje, Inne en Minne zijn alle drie op echt bestaande personen gebaseerd. “Er zijn overeenkomsten met de realiteit. Grietje Bosker woonde in werkelijkheid niet op het klif, maar ze was wel een eendagsvlieg beroemdheid als eerste vrouw die het sluitgat van de Afsluitdijk overstak.” In de voorstelling komt een grote groep vogels aanvliegen, die jaarlijks broeden in het natuurgebied van het klif. “Vogels overbruggen enorme afstanden, net zoals, heel toepasselijk, de internationale cast.” De vogels bezingen een universeel en urgent thema op de melancholische muziek van Sytze Pruiksma en Radek Fedyk: De onomkeerbare impact van het ambitieuze wroeten, graven, slopen en bouwen van de mens. De vijf acteurs en drie muzikanten starten als vogels en kruipen in de huid van de personages van het verhaal. De vogels zijn als een soort Grieks koor dat de hele voorstelling aanwezig is en commentaar levert op wat er gebeurt. Ze houden ons als mensen een spiegel voor.” “De voorstelling is gestoeld op de gedachte: ‘Wat maak je kapot als je aan de omgeving gaat morrelen?’ Het gaat me daarbij niet specifiek om dat de dijk nooit gebouwd had moeten worden of nu moet worden afgebroken, maar het is wel tijd om na te denken over hoe we verder moeten. De vogels zeggen: ‘Mensen, sta eens stil.’” Het Verdriet van de Zuiderzee speelt van 10 augustus t/m 11 september aan het Oudemirdumerklif. De voorstelling is een coproductie van Orkater en De Lawei, in samenwerking met Kunstkring Gaasterland en Natuurmonumenten. Cast: Manoushka Zeegelaar Breeveld, Keja Klaasje Kwestro, Nick Livramento Silva, Jasper Stoop en Simme Wouters. Met muziek van Sytze Pruiksma, Radek Fedyk en Harald Austbø, in regie van Geert Lageveen. Kaarten zijn te koop via de website.||https://www.volkskrant.nl/nieuws-achtergrond/muziektheatervoorstelling-het-verdriet-van-de-zuiderzee-maakt-de-heimwee-naar-een-verloren-zee-voelbaar~ba6e0f03/
2022-08-02||Met elke prijs die hij won kreeg de Iraanse filmmaker Jafar Panahi er nieuwe vijanden bij||Jafar Panahi dacht heel even dat de wereld aan zijn voeten lag toen hij in mei 1995 landde op het vliegveld van Teheran. De Iraanse filmmaker, toen 34 jaar oud, keerde terug van het filmfestival van Cannes, waar hij de wereldpremière had bijgewoond van zijn uitstekend ontvangen eerste speelfilm The White Balloon. Een film in de traditie van de grote klassiekers in het sociaal realisme, volgens de filmpers. De eenvoud en vriendelijkheid waarmee Panahi de onderkant van de Iraanse samenleving in beeld bracht – via de ontmoetingen van een 7-jarig meisje dat een goudvis probeert te kopen – leverde hem drie prijzen op, waaronder de prestigieuze Caméra d’Or voor het beste debuut. Filmcollega Abbas Kiarostami, zijn mentor en tevens scenarist van The White Balloon, probeerde zijn oogappel in de aankomsthal wat realiteitszin bij te brengen. Filmen zal vanaf nu allesbehalve eenvoudig zijn. ‘Hoeveel prijzen heb je gewonnen?’, wilde Kiarostami weten. ‘Drie’, telde Panahi. Waarop Kiarostami antwoordde: ‘Dan heb je drieduizend nieuwe vijanden.’ Panahi begreep destijds niet direct wat zijn leermeester bedoelde. Tot Kiarostami twee jaar later met The Taste of Cherry werd bekroond met de Gouden Palm, de hoofdprijs in Cannes, en bij thuiskomst op het vliegveld moest vluchten voor een verzameling gewelddadige extremisten. Een veredelde knokploeg, gestuurd door de overheid, wist Kiarostami. ‘Toen begreep ik tegen wie we moesten opboksen’, zegt Panahi. Deze anekdote komt uit de korte documentaire Where Are You, Jafar Panahi? uit 2016, waarin de regisseur een autorit maakt om het graf van de eerder dat jaar overleden Kiarostami te bezoeken. Sinds Panahi medio juli werd gearresteerd en een nog uitstaande gevangenisstraf van zes jaar kreeg opgelegd vanwege ‘propaganda tegen de overheid’, wint de documentaire (in zijn geheel te bekijken op YouTube) aan betekenis. In de auto spreekt Panahi over filmen in Iran, over de erfenis van Kiarostami voor de Iraanse filmgeschiedenis, over de wurggreep van de filmcensuur. De korte film laat zich kijken als een manifest; een onverbloemde blik op het denken van de belangrijkste dissidente filmmaker in Iran van de afgelopen 25 jaar. Zijn meest recente arrestatie gaat gepaard met groeiende onrust in Iran. De bevolking gaat al maandenlang de straat op om te protesteren tegen corruptie en stijgende voedselprijzen, wat door het regime wordt beantwoord met toenemende repressie. Kritische film- en documentairemakers, die in hun werk maatschappelijke problemen aankaarten, zijn wat dat betreft een makkelijk doelwit. Wanneer Panahi zichzelf filmt in Where Are You, Jafar Panahi? zijn de waarschuwende woorden over duizenden nieuwe vijanden van Kiarostami doorgedrongen tot in de vezels van zijn bestaan. Zes jaar eerder, in 2010, werd Panahi gearresteerd omdat hij zou werken aan een film over de Iraanse Groene Revolutie: na onregelmatigheden bij de presidentsverkiezingen (gewonnen door Mahmoud Ahmadinejad) gingen destijds miljoenen Iraniërs uit protest de straat op. Panahi ging in hongerstaking en kwam na drie maanden op borgtocht vrij. Later dat jaar kreeg hij een twintigjarig werk-, spreek- en reisverbod opgelegd. Een veroordeling tot zes jaar gevangenis bleef tot vorige maand onuitgevoerd. De afgelopen twaalf jaar bleef Panahi ondanks zijn werkverbod en sluimerende gevangenisstraf wonderlijk genoeg stug doorwerken. Noodgedwongen richtte hij de camera veelal op zichzelf, in plaats van het land in te trekken om de blik op anderen te richten. Zijn eerste film na zijn veroordeling van 2010 noemde hij plagerig This Is Not a Film: om de film op het filmfestival van Cannes te krijgen smokkelde hij het videobestand het land uit op een usb-stick verstopt in een taart. Panahi maakte één ding kraakhelder: ook al dwingt het regime hem op de knieën, hij zal manieren blijven zoeken om de verhalen te vertellen die hij wil. Die aanpak zorgde voor een constante spagaat: zijn werk wordt overladen met lof in het buitenland, maar creëert in zijn thuisland én voor hemzelf een bron van spanning. Iraanse critici beschuldigden zijn werk van siahnamayi, het bewust negatief portretteren van het land. In Taxi Teheran, in 2015 bekroond met een Gouden Beer op het filmfestival van Berlijn, biedt de regisseur scherpe inzichten in wat filmen in Iran behelst. Hij geeft zich hier uit voor taxichauffeur en filmt talloze (geënsceneerde) ontmoetingen, met een verkoper van illegale dvd’s bijvoorbeeld, of een mensenrechtenadvocate. Veelzeggend is de scène met zijn nichtje, die als schoolopdracht een film moet maken en op de passagiersstoel naast Panahi de wetten van gepaste cinema oplepelt. Vooral de vele verboden vallen op, zoals daar zijn: geweld, fysiek contact tussen man en vrouw, buitenlandse muziek, close-ups van vrouwen en goede personages met een westerse stropdas. Toegestaan en aangemoedigd: goede personages met de namen van profeten, respect voor de islamitische rede en kledingvoorschriften, in ieder geval één scène waarin wordt gebeden. Zijn films van vóór de veroordeling van 2010 zijn minder zelfbewust, maar bepaald niet minder kritisch. In zijn derde film The Circle (2000), bekroond met de Gouden Leeuw op het filmfestival van Venetië, schetst Panahi de door mannen verdrukte levens van acht gesluierde vrouwen. Panahi verwerkt een terugkerende grap in de verhalen waarin de vrouwen stellen dat ze niet eens even kunnen roken, want roken in het openbaar is voor vrouwen verboden. Ook in Offside (2006) trekt hij zich het lot van Iraanse vrouwen aan: hier probeert een groep vrouwen de beslissende kwalificatiewedstrijd van Iran voor het WK-voetbal te bezoeken. Het voetbalstadion is voor hen verboden terrein, dus verkleden ze zich als man. ‘Misschien zijn de films die ik maak in andere landen de droom van de overheid’, mijmert hij in Where Are You, Jafar Panahi? ‘Cinema over sociale problematiek, die op individueel niveau de ellende toont waarmee mensen te maken krijgen. Die de machthebbers aan het denken zet, ze motiveert om oplossingen te zoeken voor problemen in het land. Maar hier, in Iran, worden we beschuldigd van het dramatiseren van de werkelijkheid. We worden beschouwd als spionnen, betaald door de Verenigde Staten of de Mossad. Dat is de prijs die je betaalt als je hier woont.’||https://www.volkskrant.nl/nieuws-achtergrond/met-elke-prijs-die-hij-won-kreeg-de-iraanse-filmmaker-jafar-panahi-er-nieuwe-vijanden-bij~bbfbd0ad/
2022-08-02||Laat op Lelystad Airport alleen insecten vliegen||Het verbaast mij al tijden. Waarom wordt Lelystad Airport niet ingericht voor statushouders? Starters en studenten zijn ook welkom. Tevens mensen die op urgentielijsten staan, zoals daklozen (met een baan). Een zeer divers gezelschap naast Lelystad. Ruimte zat om projecten te ontwikkelen. Zoals een moestuin aanleggen, (fruit)bomen planten, bloemen zaaien, een grote vijver. Maak die kale stenen vlakte groen, goed voor de biodiversiteit. De bewoners kunnen zich uitleven en er later van eten. Het vliegveld wordt omgetoverd in een levend paradijs. Vogels, kikkers, insecten worden de aankomende en vertrekkende gasten. Hier geen vliegschaamte.Pien van der Kleij, Bovenkarspel Om voor eens en voor altijd een eind te maken aan het gedoe met omgekeerde vlaggen, stel ik voor onze nationale driekleur te vervangen voor de Groningse vlag. Dat zal op weinig weerstand stuiten lijkt mij. Het rood, wit en blauw blijven vertegenwoordigd. En dat alles rond een groene kern. En zeer essentieel: op de kop blijft deze vlag geheel zichzelf.Martin Sikkens, Haren Een vlag is een belangrijk symbool. Teken van actie, teken van zichtbaarheid, teken van verbondenheid. Dat geldt ook voor de Pride/regenboogvlag. Vorige week werd deze bij de opening van de Pride-week, door de stadsdeelvoorzitter van Amsterdam Nieuw-West, gehesen aan de Sloterplas. Binnen 48 uur is de vlag verdwenen. Degene die dit deed, zal verbaasd opkijken, want waar één vlag verdwijnt, komen er tien voor terug. We zijn hier en we zijn zichtbaar. We zijn krachtig én kwetsbaar. En bovenal liefdevol. Happy Pride.Ad van Dam, Amsterdam, Nieuw-West ‘Het beeld van een shirtloze vrouw in een sport- bh, uiterst belangwekkend’, volgens commentator Lucy Ward. Hoezo belangwekkend en dan nog wel uiterst? Volgens Ward is de sport gediend met shirtloze prestatie vierende vrouwen. Kijken ze in het Verenigd Koninkrijk dan nooit naar atletiek? Het zelfbewustzijn en de kracht van de vrouwelijke atleten blijkt nou juist uit het afzweren van de shirtloze outfit.Elly van den Boom, Den Haag Ik lees overal dat de ECB de rente fors moet verhogen om de inflatie te beteugelen. Maar is dat wel de goede strategie? De huidige inflatie heeft een andere oorzaak dan ‘gewone’ inflatie. De gewone inflatie is het resultaat van grote vraag naar goederen, diensten en krediet, door particulieren en bedrijven, waardoor de prijzen stijgen, hoogconjunctuur. Door de rente dan te verhogen neemt in de regel de oververhitting van de economie af. De huidige inflatie heeft als oorzaak de sterk gestegen energieprijzen. Deze, van buitenaf komende, hoge energieprijzen worden op alle fronten doorberekend. Verwarming, elektriciteit, transport, kasteelt etc, alles wordt duurder. Deze geïmporteerde inflatie beteugel je niet met een hogere rente. Nee, dat is zelfs funest voor de economie. Als naast bovengenoemde prijsstijgingen nu ook nog geld lenen duurder wordt, dan wordt de economie dubbel geraakt. Dan gaan we op weg naar stagflatie. Slecht idee dus.R. Dekker, Zaandam De titel van de column van Ibtihal Jadib verbaast me: ‘Wat is toch de reden van die Oost-Indische doofheid van onze bewindslieden?’ De krant is kennelijk ongevoelig voor de racistische en koloniale connotatie die de term ‘Oost-Indisch doof’ heeft. Ewout van Galen, Amsterdam Ik rij met enige regelmaat hier door het prachtige Groningse land en ik weet zeker dat het cijfer ‘77 procent’ van de melkveebedrijven in Groningen heeft de koeien in de wei, niet klopt. Zo tussen Middelstum en Lauwersoog (35 km) zie ik misschien twee keer een piepklein stukje weiland met dan wel opeens heel veel koeien. Verder is het land leeg. Alles staat binnen. Misschien moet u nog iets dieper graven in de cijfers die u van het CBS krijgt. De vraag is natuurlijk hoe het CBS komt aan deze getallen. Zou het kunnen dat boeren zelf opgave mogen doen?Marten Lenstra, Middelstum Wat een indrukwekkende serie, ‘Die ene melding’ van Wil Thijssen. Ik ben mijn loopbaan begonnen bij de Politiebond en weet hoeveel politiemensen meemaken, waar een burger geen weet van heeft.Elleke Davidse, Voorburg||https://www.volkskrant.nl/columns-opinie/laat-op-lelystad-airport-alleen-insecten-vliegen~bb431f01/
2022-08-02||Het is Pride, het apenpokkenvirus gaat rond en de vaccinatiecampagne hapert: een slechte combinatie||Dat de homo-emancipatie in Nederland nog lang niet is voltooid, blijkt maar weer uit de trage bestrijding van het apenpokkenvirus. Met 70 duizend vaccins op de plank en de risicogroep in beeld, had de vaccinatiecampagne tegen het apenpokkenvirus vrijwel direct kunnen beginnen. Maar horeca-uitbaters, belangenorganisaties en ook homostellen zelf schieten nog steeds krampachtig in de verdediging als het om homomannen en seks gaat. En de belangrijkste vraag krijgt intussen nauwelijks aandacht. Waarom heeft het twee maanden geduurd voordat de eerste prik werd gezet? Het is een vraag die bij veel homomannen verbazing, frustratie en woede oproept. De groep die nu het eerst wordt gevaccineerd, bestaat uit homomannen en transpersonen die via de GGD prep gebruiken. Prep is een middel dat een hiv-infectie voorkomt, ook bij seks zonder condoom. Dat de vaccinatiecampagne begint met de groep die onbeschermde seks heeft, lijkt me geen moeilijk besluit om te nemen en is dus geen reden voor vaccinatievertraging. Apenpokken verspreiden zich immers voornamelijk via seks. Wat bovendien helpt: mannen die via de GGD prep slikken, staan al in het computersysteem. Uitnodigingen kunnen dus zo de deur uit. In de tussentijd kunnen de gegevens worden verzameld van de groep die daarna aan de beurt is: homomannen die dankzij hun huisarts zijn geregistreerd en prep kunnen slikken. Ook geen ingewikkelde klus, want die gegevens zijn eveneens digitaal beschikbaar. Hetzelfde geldt trouwens voor de derde en vierde groep: hiv-positieve en hiv-negatieve mannen met veel wisselende contacten, inclusief sekswerkers. En laten we de vaccinatiebereidheid niet vergeten, met afstand dé belangrijkste voorwaarde voor een succesvolle campagne. Uit studies blijkt dat die bereidheid boven de 90 procent ligt. Veel homomannen wachten al weken op een prik. Ze willen zichzelf en anderen beschermen. Een valide wens. De apenpokkenprik wordt subcutaan, in het onderhuids weefsel, gezet. Op dit moment zijn er volgens de GGD onvoldoende mensen beschikbaar die deze priktechniek beheersen. Er zullen dus mensen moeten worden opgeleid om de vaccinatiecapaciteit te verhogen. Ook dít was twee maanden geleden bekend. Ik heb de websites van verschillende zorgopleidingen bekeken en daar geen priktraining kunnen vinden die langer dan vijf uur duurt. De rest mag u zelf invullen. En als je dan eindelijk wordt uitgenodigd voor een prik, vertelt de GGD je duidelijk wanneer je kunt komen, maar alleen helemaal onderaan de mail biedt het de mogelijkheid om deze afspraak te verzetten. De meesten zien die optie over het hoofd. Hoe anders ging dat bij corona. Een goede vriend van me haalde afgelopen zondag in Amsterdam zijn eerste vaccinatie tegen apenpokken. Het viel hem op hoe rustig het was op de priklocatie. Hij stond na vijf minuten gevaccineerd weer buiten. Een GGD-medewerker vertelde hem dat veel mannen niet komen opdagen. Ik kan daar maar één ding op zeggen: homo’s zijn niet verantwoordelijk voor een te laat uitgerolde en slecht georganiseerde vaccinatiecampagne. Niet alleen bij de overheid kwam alles veel te traag op gang. Ook organisaties die opkomen voor de belangen van homo’s hebben twee maanden zitten slapen. Zo verspreidde COC Nederland pas op 21 juli een persbericht met daarin een oproep om de vaccinatiecampagne snel uit te breiden. De afdeling COC Midden-Gelderland volgde ruim een week later. ‘Ik zie het gebeuren dat we binnen drie weken veel gevallen in Arnhem hebben’, zei de kersverse voorzitter Ricardo Brouwer op 30 juli in dagblad de Gelderlander. Pride Amsterdam kan tot extra veel besmettingen leiden, was zijn gedachte. Oud-RIVM-directeur Roel Coutinho vroeg zich begin juli in Nieuwsuur af of Pride dit jaar wel door kon gaan nu de apenpokken zich snel verspreiden onder mannen die seks hebben met mannen. Maar voor seks hebben homomannen de Pride niet nodig. Veel roze kopstukken en belangbehartigers schieten krampachtig in de verdediging als het gaat om homomannen en seks. Het lijkt haast alsof ze zich schamen voor het gedrag van hun eigen achterban. Een achterban die nota bene al weken wacht op een prik. Het apenpokkenvirus rukt intussen steeds verder op. Pride Amsterdam kon niet slechter beginnen. Correctie: in een eerder versie van dit opiniestuk stond dat de GGD geen mogelijkheid bood de vaccinatieafspraak te verzetten. Dat is onjuist, de GGD biedt die mogelijkheid wel. De zin is in deze versie aangepast.||https://www.volkskrant.nl/columns-opinie/het-is-pride-het-apenpokkenvirus-gaat-rond-en-de-vaccinatiecampagne-hapert-een-slechte-combinatie~bad2cec4/
2022-08-02||Terwijl de automobilist in de stad wordt getemd, heeft het sociaal-darwinisme zich naar het fietspad verplaatst||Darwin heeft het fietspad bereikt, in elk geval in Amsterdam en andere grote steden. Het is survival of the fittest, ’s morgens in het spitsuur. Bovenaan de voedselketen staan de phat bikes, de nieuwe scooters. Ze worden op de voet gevolgd door de elektrische Van Moof, de Tesla van het fietspad, teken dat de berijder tot een geslaagde professionele kaste behoort. Ik ben zo ouderwets dat ik het vreemd vind dat jonge, gezonde mensen op een elektrische fiets rijden, misschien op weg naar de sportschool die tegenwoordig gym heet. Maar ik ben dan ook flink geduikeld in de sociale stratificatie van het fietspad, op mijn niet meer leverbare, niet-elektrische Van Moof, een beklagenswaardige senior die hip probeert te zijn met spullen van gisteren. Door de elektrificatie sta ik nog maar een paar treetjes hoger dan de wiebelende toerist op zijn MacBike. Toen de eerste auto’s verschenen, ontbrandde al snel een slag om de straat. Burgers klaagden over ‘racemaniakken’, automobilisten smaalden dat ze op het platteland slechts ‘kannibalen’ en ‘kaffers’ tegenkwamen. Sommige automobilisten waren sociaal-darwinisten die het verkeer zagen als een survival of the fittest, schreef techniekhistoricus Kurt Möser: ‘Autorijden leek een biologisch gedetermineerde activiteit die automobilisten in staat stelde zichzelf te zien als een hogere soort in evolutionaire termen, beter aangepast aan de nieuwe eisen van de moderne wereld, met snellere reacties, meer ontwikkelde zintuigen en een beter intellect.’ Terwijl de automobilist in de stad wordt getemd met snelheidsbeperkingen – Amsterdam wil naar 30 kilometer per uur – heeft het sociaal-darwinisme zich naar het fietspad verplaatst. De mensen die me links en rechts voorbijschieten lijken zichzelf inderdaad te zien ‘als een hogere soort in evolutionaire termen, beter aangepast aan de nieuwe eisen van de moderne wereld’, zoals Möser schreef. Ongenaakbaar flitsen ze voorbij, hun grootstedelijkheid onderstrepend met haast en assertiviteit. Fietsen heeft een sympathiek imago, maar waarom eigenlijk? Ik vraag me af hoe het over twintig jaar zal zijn, als het gros van de mensen op een elektrische fiets zal rijden, over fietssnelwegen van rood asfalt. De fietssnelweg zal een asfaltjungle worden waarop de sterkste leeuwen om heerschappij vechten. De gemeente Amsterdam overweegt om elektrische fietsen naar de rijbaan te verwijzen. Dat lijkt me een goed idee. Daar mogen ze de nog grotere, gemotoriseerde beesten dwingen zich aan de maximumsnelheid te houden, zodat de eenvoudige, ongemotoriseerde fietser weer ontspannen naar zijn werk kan peddelen.||https://www.volkskrant.nl/beter-leven/terwijl-de-automobilist-in-de-stad-wordt-getemd-heeft-het-sociaal-darwinisme-zich-naar-het-fietspad-verplaatst~b61d6494/
2022-08-02||Boeren stellen compromis voor: alle voorstellen van tafel en precies doen wat wij willen||De boerenorganisaties LTO, Agractie en Farmers Defence Force zijn bereid water bij de wijn te doen. Gedrieën stellen ze een compromis voor waarbij alle stikstofplannen van tafel gaan en de overheid precies doet wat zij willen. ‘Dit lijkt ons een heel redelijk voorstel’, zegt Marc van den Oever van Farmers Defence Force. ‘Wij zijn vaak neergezet als extremistische organisatie, maar dit toont aan dat er met ons te praten valt. We willen alleen overal gelijk in krijgen, meer niet.’ Ook Bart Kemp van Agractie spreekt van een handreiking. ‘De bal ligt nu bij de andere partij. En als de overheid stug blijft volhouden dat wij niet in alles onze zin kunnen krijgen, heeft een gesprek geen nut. Het moet wel van twee kanten komen.’ Kemp vervolgt: ‘Voor ons zijn er geen taboes, zolang we op elk punt gelijk krijgen staan we er heel open in. We willen onderdeel zijn van de oplossing.’ De gesprekspartners vanuit het kabinet, Mark Rutte, Henk Staghouwer en Christianne van der Wal hebben beloofd om goed naar het voorstel van de boerenorganisaties kijken. Rutte: ‘De afgelopen vier kabinetten zijn er ook uitgekomen door te luisteren naar de lobby van de agrarische sector, ik ga ervan uit dat we er nu ook uitkomen.’ LTO kon niet reageren op het plan omdat het door Farmers Defence Force is verzocht z’n bek te houden.||https://www.volkskrant.nl/columns-opinie/boeren-stellen-compromis-voor-alle-voorstellen-van-tafel-en-precies-doen-wat-wij-willen~b5c6e7c4/
2022-08-02||De Gazelle Avignon is een prima toerfiets voor de  doelgroep die niet meer zo veel aan woon-werk doet||Opmerkelijk trendje: in de stad die Blik dagelijks doorkruist zie je al enige tijd jonge vrouwen op herenfietsen rijden. Van die oude, al dan niet omgebouwde semi-racefietsen met nog zo’n mooi dun stalen frame en nostalgische namen als Motobécane, Gitane en Peugeot. In het land waar die fietsen oorspronkelijk vandaan komen zag Blik dan weer het tegenovergestelde: daar takelden veelal Hollandse jong gepensioneerde echtparen hun e-fietsen uit wanstaltige witte campers. En wat aan díé fietsen opviel: het waren beide damesfietsen. Wint in de stad dus de stang, in recreatieve sferen lijkt onder bepaalde groepen juist dat andere model fiets de overhand te krijgen. Gazelle moet daarvan al langer op de hoogte zijn geweest. Het nieuwste topmodel van de Nederlandse fietsenmaker is er maar in één uitvoering: die met de lage (‘en ruime’) instap, zoals een damesfiets tegenwoordig heet, om te benadrukken dat ook mannen zijn uitgenodigd de Avignon te berijden. Blik moet nog even wennen aan dat idee en laat zijn beurt graag voorbijgaan, al kunnen we verder niet veel inbrengen tegen de nieuwste elektrische Gazelle, of het moet zijn gewicht zijn: exclusief accu weegt de Avignon 28,6 kg. Dat is fors, en voor sommige fietsendragers zelfs te fors. Dat is jammer, want de Avignon is een prima toerfiets, al doet-ie het ook in de stad, als woon-werkfiets, uitstekend. Maar goed, je zit rechtop en in combinatie met die lage en ruime instap stuurt dat in de richting van een doelgroep die we niet verder zullen duiden, maar die niet meer zo veel aan woon-werk doet. Gazelle prijst de fiets dan ook liever aan als de ‘meest comfortabele e-bike’. Blik kan daarin een eind meegaan. Behalve die rechte zitpositie is er een vlekkeloos werkende traploze versnelling van Enviolo, die voor het schakelen niet vereist dat je de kracht van de trappers haalt. Comfortabel zijn ook de brede banden van Scalato, een nieuw Nederlands bedrijf dat zich toelegt op banden voor e-fietsen, die door het gewicht en de gemiddelde snelheid andere eisen stellen aan het rubber. Dat daaraan nog een verende zadelpen én voorvork zijn toegevoegd is dan misschien weer wat té comfortabel, maar ja, die doelgroep, hè. Ook het aandrijfgedeelte is dik in orde. Het lukte Blik met de 625 Wh-accu en de mooi weggewerkte (en daardoor stille) 65 Nm-middenmotor in een stedelijke omgeving (met veel acceleratie en dus energieverbruik) de 100 km ruim te overschrijden, al zegt dat ook weer niet alles, omdat de actieradius altijd door een hele batterij factoren wordt bepaald. Heeft Gazelle daarmee de perfecte fiets gemaakt? Qua comfort zeker. Maar er zijn nog wel wat kanttekeningen. De fabrikant, inmiddels onderdeel van het Pon-concern, plaatst de Avignon in het hogere segment met een prijs van 4.490 euro. (Er zal overigens, als onderdelenleveranciers het mogelijk maken, later ook een zo'n 500 à 600 euro goedkopere versie verschijnen, met ketting, minder krachtige motor, kleinere accu en een andere versnelling.) Dan verwacht je toch niet dat er een enkele kabelbinder (tiewrap) aan te pas komt om een van de kabels te begeleiden naar de ingang van het frame. En waar is de opbergplek voor het kettingslot dat bij een dergelijk kostbare fiets noodzakelijk is, maar dat je toch niet om je frame wilt binden? En dat display zo lomp boven en midden op het stuur? Ja, goed leesbaar, maar is daar nu niet een elegantere constructie voor mogelijk? Dat je het display moet afnemen om de fiets ‘onbruikbaar’ te maken getuigt ook niet van revolutionair design: dat hadden de eerste e-bikes al. Het zijn zaken die de beoogde kopers misschien minder interesseren dan Blik, en waar andere fabrikanten vaak ook (nog) geen oplossing voor hebben, maar als je zoals Gazelle inmiddels zo’n behoorlijk perfecte fiets in elkaar kunt zetten, wordt het tijd je over de details te gaan buigen.||https://www.volkskrant.nl/cultuur-media/de-gazelle-avignon-is-een-prima-toerfiets-voor-de-doelgroep-die-niet-meer-zo-veel-aan-woon-werk-doet~b6c92fa2/
2022-08-02||De huiveringwekkende routines van vakantieganger Rutte deden denken aan Groundhog Day||Sinds dinsdag is Mark Rutte de langstzittende premier van Nederland, een mijlpaal waarbij hij niet openlijk heeft stilgestaan. De actualiteitenrubrieken deden dat maandag wel. RTL Boulevard liet Ruttes vriend Jort Kelder vanuit Stockholm aardige woorden zeggen. Woordspelinkje van de rubriek: ‘Ruttig blijven zitten.’ Nieuwsuur deed een plichtmatige terugblik op 4.310 dagen Rutte. En Op1 had zijn jeugdvriend Koen Petersen en Daphne Lodder, voorzitter van de liberale jeugdorganisatie JOVD te gast. Dat leverde warempel nieuwe inzichten op. Het waren geen bloedstollende onthullingen die bij EO-presentatoren Margje Fikse en Tijs van den Brink ter tafel kwamen, maar enigszins verontrustend waren de bespiegelingen van vooral politicoloog Petersen wel. Hij had Rutte leren kennen toen die ooit JOVD-voorzitter was. Sindsdien gingen zij twee keer per jaar samen op vakantie: een week op wintersport en een week naar New York. En daarmee hield de ijzeren routine in de vrijetijdsbesteding niet op. ‘We hebben vaste ankerpunten’, vertelde Petersen. ‘Met skiën zitten we altijd in hetzelfde hotel. We eten op dezelfde plek, bestellen altijd hetzelfde en het weer is altijd mooi. Héérlijk als je weet wat je krijgt. Het is net als naar een goeie Chinees gaan. Je kunt je erop verheugen en er volop van genieten.’ Ook in New York houden de vrienden van vastigheid. Petersen: ‘We hebben altijd hetzelfde hotelletje in Chinatown. We wandelen naar Columbia University, ongeveer tien kilometer, en gaan dan met een bocht terug, bij elkaar wandelen we 25 kilometer. Op vaste plekken drinken we koffie of eten iets. Je weet wat je krijgt en je hoeft er niet over na te denken, anders moet je maar in de toeristengids kijken.’ Ongelovig staarde Van den Brink Petersen aan, maar die gaf geen krimp. ‘Zo kunnen we het over interessantere dingen hebben dan over de vraag waar we gaan eten.’ En had Mark bovendien ‘extra focus om juist de kwesties op te lossen die je níét kunt voorspellen’. Los van de vraag hoe goed dat de premier nog afgaat: die wat huiveringwekkende routines deden nog het meest denken aan Groundhog Day, de film waarin Bill Murray gevangen raakt in een tijdlus en gedoemd is een enkele dag tot in de eeuwigheid te herbeleven. Geen wonder dat Rutte zijn record van 4.310 regeerdagen niet viert: hij herkent de mijlpaal niet omdat zijn dagen samengeklonterd zijn tot één klomp waarin tijd en dimensies hun geldigheid hebben verloren. Toch ook onthullend dat zelfs JOVD-voorzitter Daphne Lodder vindt dat de VVD bij de volgende verkiezingen op zoek moet gaan naar een nieuwe lijsttrekker. Maar Rutte is toch nog steeds de populairste?, hield Van den Brink haar voor. Ja, antwoordde Lodder, ‘maar er is er nu ook maar één van, dus je hebt geen vergelijkingsmateriaal’. Een duizelingwekkende redenering, waarbij Samuel Becketts absurdisme even vaardig werd over de studio.||https://www.volkskrant.nl/columns-opinie/de-huiveringwekkende-routines-van-vakantieganger-rutte-deden-denken-aan-groundhog-day~b7d0eeec/
2022-08-02||Na de memoires van Mark MacGann van Uber, vroeg ik me af: hoe kon je zo’n Grote Schurk dienen?||Dat die grote techbedrijven in Silicon Valley met hun gebrek aan openheid, hun allergie voor kritiek en hun megalomaan aangelegde leiders overeenkomsten vertonen met ouderwetse politieke dictaturen, was bekend. Nog iets typisch is dat ook zij te maken hebben met hooggeplaatsten die na jaren van dienstbaarheid ‘overlopen naar de vijand’ en vuile was buiten hangen. Bijna alle kennis over de excessen van Saddam en Ceausescu danken we aan hun voormalige topfunctionarissen. Bijna alle kennis over de excessen van Facebook en Uber danken we aan mannen en vrouwen die in deze bedrijven hoge posities hebben bekleed. In 1978 liep het hoofd van de Roemeense staatsveiligheidsdienst, Ion Mircea Pacepa, over naar het Westen. Zijn in de VS gepubliceerde memoires, vertaald als Het duivelsrijk van Ceausescu, zijn ontluisterend. Het repressieapparaat, waarvan hij deel uitmaakte, opereerde nog smeriger dan al bekend was. In 2016 vertrok Mark MacGann als hoofdlobbyist bij Uber. De ‘Uber Files’, oftewel de 124 duizend interne documenten die MacGann vorige maand The Guardian toespeelde, zijn ontluisterend. Uber-dictator Travis Kalanick was nog erger dan al bekend was. Het duivelsrijk van Kalanick zou een prima titel zijn voor een boek. Problematisch is wel dat MacGann zo lang met al zijn lobbytalent de merites van dit duivelsrijk bepleitte. Ik las een groot interview met MacGann in The Guardian en werd na afloop geplaagd door dezelfde vraag als dertig jaar terug na het dichtslaan van de memoires van Pacepa: hoe kon je zo’n Grote Schurk dienen? Al op zijn eerste werkdag kwam MacGann erachter dat Uber ‘een schofterig bedrijf’ was. Zijn lobby moest toen nog beginnen. Bij zijn vertrek kreeg hij bijna 600 duizend euro mee. Er is wetgeving nodig om aan de excessen van big tech een eind te maken, zegt MacGann. Zeker. Absoluut. Maar er zijn óók mensen nodig die weigeren hun ziel aan de duivel te verkopen.||https://www.volkskrant.nl/mensen/na-de-memoires-van-mark-macgann-van-uber-vroeg-ik-me-af-hoe-kon-je-zo-n-grote-schurk-dienen~b2640206/
2022-08-02||Ik zie ineens hoe bijzonder het is dat mijn 82-jarige vader zo goed alleen kan zijn||‘Ik snap niet’, zegt mijn vader in zijn huisje in Paramaribo, bij het drinken van een kopje thee met citroen en honing, ‘hoe een man en een vrouw samen kunnen zijn gedurende een lange periode. Ik snap het gewoon echt niet.’ Ik denk dat het verlangen samen te zijn en het langdurig doorgaan met een relatie heel banaal kan zijn: het kan gewoon ontzettend gezellig zijn om onbeduidende bezigheden te ondernemen met iemand, vooral – in mijn geval – als dat eten-gerelateerd is of haarstreel-gerelateerd. Mijn vader denkt van niet: ‘Het is angst. Pure angst om alleen te zijn. Want als je alleen bent, dan moet je het feit inzien dat we doodgaan. Dat we alleen zijn. Dan komt de pijn. Voor de meeste mensen die lang samen zijn, is de relatie een verstikking. Ze komen er niet meer uit, want hun hele leven zit aan elkaar vast, met een huis, vrienden, dit dat. Maar het alleen-zijn is de enige voorwaarde voor volledige authenticiteit. Je raakt je authentieke zelf kwijt door constant in het aura van de ander te zitten.’ Ik denk aan hoe goed ik alleen kan zijn. En hoe slecht ik alleen kan zijn zodra het aura van een ander constant op mij schijnt. Zoals met een nieuwe liefde kan gebeuren. Je voelt je rustig en autonoom, je hebt die ander niet nodig, en dan ineens RATS ben je je vrijheid kwijt: die vrijheid die volledig berust in het alleen-zijn. Want de hand grijpt ineens naar de telefoon: heb ik een appje van hem? En het verlangen om samen te zijn is ineens verslavend groot... groter dan in verrukkelijke eenzaamheid naar een muur willen staren (een bezigheid die het absolute uitgangspunt is van elke creatieve gedachte die ik ooit heb gehad). Mijn vader leeft al zesentwintig jaar alleen. Sinds hij is terugverhuisd naar Suriname. ‘Ik was al zo toen ik werd geboren, denk ik’, zegt hij nu, terwijl hij een pak pejeh openscheurt. ‘Iets in mij is gewoon zo. Ik kan het gewoon. Alleen-zijn. Ik kan me niet voorstellen hoe je kunt leven met een ander.’ Ik zie ineens hoe bijzonder dat is. Hoe bijzonder hij is, als 82-jarige grappen makende man. Hij wil dat iedereen uit zijn aura blijft. Ik dacht als jonge, verwarde vrouw met daddy issues dat het een wond in hem was, zijn-verantwoordelijkheid-niet-nemend, beschadigd gedrag. Maar ik zie nu hoe waardevol het is om een vader te hebben die alleen kan zijn. Samen knagen we de pejeh en kijken naar een documentaire over Paris Hilton. En ik voel me, zittend naast hem, volledig mezelf – en veilig in dit één-zijn.||https://www.volkskrant.nl/mensen/ik-zie-ineens-hoe-bijzonder-het-is-dat-mijn-82-jarige-vader-zo-goed-alleen-kan-zijn~bc0b4b1f/
2022-08-02||Mogelijke brokstukken Chinese rakettrap gevonden in Indonesië en Maleisië||De Chinese rakettrap bleef op 24 juli achter na de lancering van de onderzoeksmodule Wentian van het Chinese ruimtestation. Zaterdag werd duidelijk dat de rakettrap neer was gekomen boven de Indische Oceaan. Voor zover bekend is niemand gewond geraakt en is geen schade veroorzaakt, maar de brokstukken illustreren wel de risico’s van een zogeheten ‘ongecontroleerde terugkeer’. Dat wil zeggen: brokstukken die onvoorspelbaar naar aarde vallen. Hoewel het technisch mogelijk – maar duurder – is om dit soort onderdelen met wat extra brandstof naar een plons in de oceaan te begeleiden, is China niet de enige die dit na een lancering niet altijd doet. In 2016 vielen bijvoorbeeld twee onderdelen ter grootte van een koelkast op Indonesië. Die waren afkomstig van het Amerikaanse ruimtevaartbedrijf SpaceX. Toch is wat China doet volgens veel ruimtevaartexperts bijzonder onverantwoord. De rakettrap is namelijk uitzonderlijk zwaar. De onderdelen van de Long March 5b die naar aarde vielen – eerder gebeurde dat al in 2020 en 2021 – zijn de drie zwaarste objecten die ongecontroleerd naar beneden kwamen sinds de overblijfselen van een lancering door de Sovjet-Unie in 1991. Ooggetuigen schoten zaterdag spectaculaire beelden van brandende brokstukken die op weg naar beneden op hoge snelheid door de aardatmosfeer vlogen. Maandag doken vervolgens foto’s op van onderdelen die terecht waren gekomen in het grensgebied tussen Indonesië en Maleisië. Hoewel nog niet bevestigd is dat de onderdelen inderdaad van de raket afkomstig zijn, spraken experts al hun afkeur uit. ‘Er zijn geen slachtoffers gemeld en er is geen schade bekend, maar deze brokstukken vielen vlakbij dorpen. Als ze een paar honderd meter verderop terecht waren gekomen, was het een heel ander verhaal geweest’, schreef astronoom Jonathan McDowell, volger van raketlanceringen, op Twitter. ‘Dit laat het belang zien van een onafhankelijk Europees waarschuwingssysteem’, schreef Esa-directeur Josef Aschbacher zondag op hetzelfde medium. Op dit moment is de organisatie niet in staat om de terugkeer van dit soort brokstukken live te volgen. Een dag eerder had ook Bill Nelson, directeur van de Amerikaanse ruimtevaartorganisatie Nasa, het voorval al veroordeeld. ‘Ruimtevaartnaties zouden baaninformatie over dit soort brokstukken moeten delen zodat we betrouwbare voorspellingen kunnen doen over het inslagrisico, zeker bij zware raketten zoals de Long March 5b, waarbij serieuze risico’s bestaan voor het verlies van levens en eigendommen.’ Het was niet de eerste keer dat brokstukken van een rakettrap van een Chinese Long March 5b-raket op land terecht zijn gekomen. In mei 2020 viel een 12 meter lange pijp in Ivoorkust en beschadigde daar gebouwen. De volgende lancering van de raket staat bovendien al op de planning. In oktober lanceert China een volgend onderdeel van zijn ruimtestation. Naar verwachting zal de zware eerste rakettrap dan opnieuw ongecontroleerd terug naar aarde vallen.||https://www.volkskrant.nl/nieuws-achtergrond/mogelijke-brokstukken-chinese-rakettrap-gevonden-in-indonesie-en-maleisie~b963acb8/
2022-08-02||In het onderwijs dienen literatuur en burgerschap aan elkaar te worden verbonden||Vanaf komend najaar kan iedere docent in het primair, voortgezet en mbo-onderwijs terecht bij het Expertisepunt Burgerschap, een website die een ‘adequate ondersteuning’ wil bieden bij het invullen van burgerschapsonderwijs. Een welkom initiatief, want sinds 1 augustus 2021 is de Wet Burgerschapsonderwijs zodanig aangescherpt dat alle Nederlandse scholieren moeten leren over de basiswaarden van de democratische rechtsstaat. Gelijkwaardigheid, bijvoorbeeld, of verdraagzaamheid en begrip voor anderen. Ik leid nu al enige jaren eerstegraadsdocenten op – vooral in de taalvakken – en hoewel de meesten burgerschapsonderwijs zeer belangrijk vinden, staan ze vaak ook gereserveerd tegenover het idee dat ze tijdens de taal- of literatuurles in 5 havo moeten uitweiden over democratische normen en waarden. Sommigen zijn bang in een politieke discussie met leerlingen verzeild te raken (‘Straks dreigt er nog eentje met een meldpunt’), anderen ervaren een gebrek aan expertise (‘Ik heb toch geen maatschappijwetenschappen of sociologie gestudeerd?’). Interessant genoeg zijn er ook docenten – soms met veel ervaring – die burgerschap überhaupt geen thema voor de taalvakken vinden. In hun literatuurlessen vermijden ze bijvoorbeeld een onderwerp als tolerantie omdat ze geen Nederlands of Engels zijn gaan geven om leerlingen moreel op te voeden. De literatuur verengen tot een lesje democratie en ethiek? Dat is een steek in de rug van de kunst. Maar als dan toch het woord ‘ethiek’ valt: het is nog maar de vraag hoe ethisch het is om literatuur in het onderwijs niet aan burgerschap te verbinden. Momenteel rond ik met enkele collega’s een onderzoeksproject af waarin we onder andere analyseren hoe bovenbouwleerlingen havo/vwo spreken over literatuur. Samen met vijf ervaren docenten Nederlands hebben we een reeks lessen ontwikkeld waarin vierdeklassers twee verhaalfragmenten met elkaar vergelijken aan de hand van literaire concepten als ‘ruimte’, ‘tijd’ en ‘perspectief’. Eén van de fragmenten kwam steeds uit een boek dat door de leerlingen werd aangedragen, zonder enige sturing van de docent, terwijl het andere fragment juist door hun leraar was ingebracht. In de praktijk leidt dat ertoe dat er teksten tegenover elkaar komen te staan die tijdens de literatuurles meestal niet worden gecombineerd. Zo bogen de leerlingen zich in een van de lessen over de jeugdthriller Wreed (2014) van Mel Wallis de Vries (leerlingkeuze) en vergeleken ze die tekst met een fragment uit Simone Atangana Bekono’s roman Confrontaties (2020). In groepjes van vier voerden zij een discussie over de vraag welk personage in hun ogen gelaagder was (een zogenaamd ‘rond karakter’): hoofdpersoon Daniëlle uit Wreed, die in de gelezen scène priemende blikken van haar vriendinnen krijgt omdat het door haar geboekte wintersportappartement uitermate smerig blijkt te zijn of Salomé uit Confrontaties, die in een jeugddetentiecentrum tegen haar demonen vecht (onder meer: de niet-malse misdaad die ze heeft gepleegd, stelselmatige opmerkingen over haar huidskleur, een doodzieke vader). Zulke leerlingdiscussies worden tijdens zo’n onderzoeksproject opgenomen en geanonimiseerd uitgeschreven (met toestemming van de leerlingen en/of hun ouders, uiteraard). In het begin van de lessenreeks zijn de leerlingen zich nog sterk bewust van de voicerecorder, maar als ze hem eenmaal vergeten zijn, vallen de burgerschapsschellen je bij sommige groepjes van de ogen. In 4 gymnasium (op een keurige school in Noord-Brabant) maken twee leerlingen gehakt van Wallis de Vries’ Daniëlle, want zij is ‘echt superdom’ en ‘niet verantwoordelijk’ omdat het appartement zo’n nachtmerrie blijkt te zijn. Atangana Bekono’s Salomé krijgt het pas echt te verduren: de ene leerling noemt haar zonder argumentatie ‘een bitch’ en als een groepje tot de conclusie komt dat Salomé zwart is, gniffelen ze: ‘Ik zou gewoon BLM opschrijven’ en ‘Ze is Ali Illegali, want ze heeft iemand in mekaar gemept.’ Die gymnasiasten zijn veel te slim om dat tijdens hun mondeling te zeggen, maar als de docent uit de buurt is, gelden er andere sociale codes – die na het behaalde diploma moeiteloos overgeheveld kunnen worden naar het corps, zo bleek vorige week maar weer. Wie literatuur principieel loskoppelt van burgerschap, gaat eraan voorbij dat kwesties als (on)verdraagzaamheid en (on)gelijkwaardigheid onvermijdelijk een rol spelen in de manier waarop lezers reageren op personages in verhalen. Dit najaar mogen er dan ook geen fragmenten uit literaire teksten op de website van het Expertisepunt Burgerschap ontbreken. Bijvoorbeeld uit Confrontaties, want wie Salomé Atabong wegzet als ‘Ali Illegali’, heeft geen zier van die roman (en het leven) begrepen. Jeroen Dera is universitair docent Nederlandse letterkunde aan de Radboud Universiteit Nijmegen. Hij vervangt deze week Marcia Luyten.||https://www.volkskrant.nl/columns-opinie/in-het-onderwijs-dienen-literatuur-en-burgerschap-aan-elkaar-te-worden-verbonden~b1ffb8ed/
2022-08-02||Zelensky: ondanks wapenleveringen lukt het niet om het Russische leger te verslaan  • Eerste transportschip uit Oekraïne veilig aangekomen in Turkije||Dit liveblog is afgesloten. Volg het laatste nieuws over de oorlog in Oekraïne in ons liveblog van woensdag 3 augustus.||https://www.volkskrant.nl/nieuws-achtergrond/zelensky-ondanks-wapenleveringen-lukt-het-niet-om-het-russische-leger-te-verslaan-eerste-transportschip-uit-oekraine-veilig-aangekomen-in-turkije~ba3c05c7/
2022-08-02||De kracht van de ontroerende tentoonstelling Moving Stories zit ’m in de details ★★★★☆||‘Geboren uit de aarde van Mauritania, bedekt door vreemde aarde.’ De Romeinse legerofficier naar wiens grafsteen je kijkt aan het begin van de tentoonstelling Moving Stories, kwam uit Noord-Afrika. Hij was commandant van een infanterie-eenheid en stierf vermoedelijk in de 2de eeuw na Christus. Zijn grafsteen werd gevonden in Duitsland, zijn naam is deels weggevaagd. De tekst vertelt je dat hij zijn vaderland niet meer zou terugzien voordat hij stierf. Zoals deze officier waren er velen. Mannen uit Noord-Afrika, uit Egypte, Spanje, Italië en Griekenland, die zich aansloten bij het Romeinse leger. Soms vrijwillig, soms onder dwang. En ook bij die vrijwilligheid kun je vraagtekens zetten: hoeveel keuze heb je als het leven in je vaderland aan elkaar hangt van honger en armoede? Dus vertrokken deze mannen, naar alle uithoeken van het Romeinse Rijk. Migratie is van alle tijden, zo concludeer je al snel in Museum Het Valkhof in Nijmegen. Maar eigenlijk is dat statement veel te leeg en algemeen voor wat hier gebeurt. De kracht van deze ontroerende tentoonstelling zit ’m namelijk juist in hoe specifiek die inzoomt. Ten eerste op een gebied, namelijk de Neder-Germaanse Limes, de voormalige grens van het Romeinse Rijk die dwars door Nederland richting Duitsland loopt en in 2021 is uitgeroepen tot werelderfgoed. Het Nederlandse stuk loopt van Katwijk aan Zee tot nabij Nijmegen. Ten tweede op een aantal vragen: wat laat je achter als je je vaderland verlaat, wat neem je mee? Wat mis je en welke elementen uit je nieuwe thuisland neem je over? De tentoonstelling bestaat uit twee verhaallijnen die elkaar door de tentoonstelling heen steeds raken. Aan de ene kant zijn er archeologische objecten die rondom de Neder-Germaanse Limes zijn opgegraven en die het verhaal vertellen over de soldaten die naar dit gebied werden uitgezonden, en de vrouwen, kinderen, ambachtslieden en handelaren die volgden. Het is bijzonder hoe de tentoonstellingsmakers hun wereld tot leven weten te wekken aan de hand van de kleinste en onopvallendste objecten. Bijvoorbeeld met kleine Egyptische beeldjes, een brieffragment geadresseerd aan een arts, of een kruik die werd gebruikt voor vissaus, een sterke smaakmaker die in de begindagen door de Romeinen werd geïmporteerd, maar die in het noorden niet bepaald aansloeg. Door dit historische verhaal heen zijn kunstwerken van vijftien hedendaagse kunstenaars vervlochten die een bredere blik werpen op thema’s als onthechting, identiteit en het verlangen naar een thuis. Een van de hoogtepunten daarvan is de film Mijn naam is taal  van Nicoline van Harskamp. In de wachtkamer van een overheidsgebouw vertellen mensen met verschillende migratieachtergronden over namen, de betekenis ervan, en hoe ze zich wel of niet over verschillende landsgrenzen heen laten vertalen. Zo heeft een jonge vrouw het over de verschillende manieren waarop je ‘Mohammed’ kunt schrijven, en welke gevolgen dat kan hebben bij een asielaanvraag of gezinshereniging. Stel je voor dat de ene tolk de naam van je zoon zus schrijft, en de ander zo, hoe geloofwaardig kom je dan over? In de ruimte waar de film draait tref je in uitsparingen in de wand scherven van serviesgoed, waarin de eigenaar zijn naam heeft gekrast. Waarom? Een eenduidig antwoord is er niet. Maar na het zien van de film van Van Harskamp kun je je ineens voorstellen hoe geruststellend het kan zijn, om, ver van huis, je eigen naam ergens achter te laten. Zo brengt de tentoonstelling je dichter bij de migranten van duizenden jaren geleden. Tegelijkertijd zie je door die historische bril ook onze tijd in een ander licht. Wie zelf een migratieachtergrond heeft zal in deze tentoonstelling vast veel herkenning vinden. Wie dat niet heeft, krijgt de kans om zijn empathiespieren flink te trainen.||https://www.volkskrant.nl/cultuur-media/de-kracht-van-de-ontroerende-tentoonstelling-moving-stories-zit-m-in-de-details~b60b5adf/
2022-08-02||Natuurvergunning circuit Zandvoort niet geschorst, Formule 1-race in september gaat door||De milieuorganisaties menen dat de stikstofuitstoot van het evenement te groot is voor de omliggende natuur, en dat er een verkeerde berekening van de uitstoot is gebruikt bij het verlenen van de vergunning. Na afweging van alle belangen oordeelde de Raad van State dat de natuurvergunning voor Circuit Park Zandvoort niet wordt geschorst. Over de gewraakte berekening van de stikstofuitstoot boog de rechter zich niet, omdat die te complex is voor deze tussentijdse procedure. Hij heeft daarom een afweging gemaakt tussen de economische belangen en de belangen voor de omliggende natuur, vooral nabijgelegen Natura2000-gebieden. ‘Die afweging valt op dit moment uit in het voordeel van het circuit’, zei de rechter dinsdagochtend. Het circuit mag vooralsnog de activiteiten voortzetten, waaronder het organiseren van de Formule 1 Grand Prix in september. Daarvoor zijn volgens de rechter niet alleen forse investeringen gedaan in het circuitterrein zelf, maar ook in de infrastructuur van Zandvoort en omgeving. Een andere reden om de vergunning niet te schorsen is dat er al minder stikstof wordt uitgestoten dan voorheen. Voordat de nieuwe vergunning in 2021 werd verleend, mocht het circuit het hele jaar door autosportraces en andere activiteiten ontplooien. Sinds 2021 is de vergunning beperkt tot maximaal 337 dagen per jaar voor het racen met niet-elektrische auto’s en motoren op het circuit. In april bepaalde de rechtbank Noord-Holland dat de bezwaren van de milieuorganisaties ongegrond zijn en dat de vergunning voor het circuit van Zandvoort in stand blijft. De milieuorganisaties gingen in hoger beroep, maar een definitieve uitspraak wordt pas in 2023 verwacht. Daarom vroegen ze de Raad van State om een tussentijdse uitspraak. De organisatie Dutch Grand Prix zegt verheugd te zijn met de voorlopige uitspraak en stelt, ongeacht de uitkomst van het definitieve vonnis, ‘intrinsiek gemotiveerd’ te zijn om verder te verduurzamen. ‘Ons succesvolle mobiliteitsplan en de enorm verbeterde OV-infrastructuur, zijn daarvan een goed voorbeeld. Geen enkele van onze reguliere bezoekers komt in 2022 naar de F1 in Zandvoort met de auto.’ Er zijn door milieuorganisaties al vele procedures aangespannen tegen het circuit in Zandvoort. Telkens besloot de rechter in het voordeel van de Grand Prix. Organisatie Mobilisation for the Environment (MOB) boekte de afgelopen jaren wel andere successen bij de rechter in de strijd tegen stikstofdepositie. Toen de organisatie in 2019 bij de Raad van State een zaak tegen het Programma Aanpak Stikstof (PAS) won, kwam het hele stikstofbeleid in Nederland op de tocht te staan en werden vele bouwprojecten stilgelegd. Daarna won MOB nog honderden zaken.||https://www.volkskrant.nl/nieuws-achtergrond/natuurvergunning-circuit-zandvoort-niet-geschorst-formule-1-race-in-september-gaat-door~b9700c1f/
2022-08-02||Lezers over recordpremier Rutte: ‘Een controlfreak en gewoontedier aan het roer van een visieloos schip van staat’||Mark Rutte is met 4.311 dagen de langstzittende premier van Nederland. Uiteraard een felicitatie waard aan hem. Maar ook aan dit gave land? Volgens de Nederlandse grondwet is de regering verantwoordelijk voor rechtszekerheid, werkgelegenheid, bestaanszekerheid, milieu, volksgezondheid, woongelegenheid, zelfontplooiing, onderwijs en defensie. Afgezien van een meer dan overspannen arbeidsmarkt, met een leger van ‘onmisbaren’ in ultiem flexibele nulurencontracten zonder bestaanszekerheid, verkeren de overige verantwoordelijkheden in staat van verval, puinhoop of chaos. De hoofdreden hiervoor zijn het bijna mythische geloof in marktwerking, en daarnaast de opvatting dat visie niet voor regeringen is, maar voor opticiens. Als gevolg van dit bijna twaalf jaar durende neoliberale beleid is het stabiele politieke midden als een vulkaan geëxplodeerd en versplinterd, met een implosie van de krater en zéér scherpe populistische randen aan de buitenkant. Hoe verder met deze control freak en gewoontedier aan het roer van een visieloos schip van staat dat Nederland heet? Moet dit gave schip wachten op een volgende zeemijn, die na het toeslagenschandaal, discriminerende belastingdienst, Gronings gas, stikstofmaatregelen, falend immigratiebeleid, energieprijzen, óók de conservatieve VVD doet exploderen? Of is dé les uit de geschiedenis van premier Rutte, dat conservatieve machtsfactor VVD -de club van de ‘succesvollen’- deze explosie, welke zeemijn dan ook, nóóit zal laten gebeuren? Met als les voor heel progressief Nederland: doe al het mogelijke om de grootste te worden bij de volgende verkiezingen.Hans Moonen, Utrecht Geachte heer Rutte, per vandaag kunt u zich de langstzittende premier noemen in de Nederlandse geschiedenis. Gefeliciteerd hoor. Dat u een uiterst behendig machtspoliticus bent, hebt u inmiddels wel bewezen. In beeld als u dat goed uitkomt, of anders een argeloze lakei ertussen, om voor u de kastanjes uit het vuur te halen als het dossier u wat te stekelig is. Heel knap, maar wilt u nu dan, alstublieft, plaatsmaken voor iemand die dit, wat mij betreft, ook lachend, fietsend en appeltjes etend, niet alleen een gaaf landje nóemt, maar het land met visie en daadkracht ook echt weer gaaf maakt? Onze koek is nu echt in alle opzichten op. Heel graag en dank u wel.Patrick Jacobs, Langbroek Juichen voor Mark Rutte zonder de maatschappelijke schade te benoemen? Lees ik de krant of een roddelblad? Wat een gebrek aan niveau. Wat valt er te vieren ? De toeslagenschande, de Groningse aardbevingsschade, de jeugdzorg kapot, de schade van de invoering van de winstmakende zorgverzekeringen, de psychiatrische zorg kapot bezuinigd. De woningmarkt vernield. De zzp-leugens ingevoerd. Het klimaatprobleem vergroot. In twee dingen enorme groei: de rijken werden steeds rijker en het aantal klanten van de voedselbank blijft groeien. Er zijn helaas 3 miljoen kiezers die op Rutte stemmen, op hun eigen portemonnee. De overige 14 miljoen interesseert hem niet. Wie verlost ons van deze politicus?Maria Hoet, Amsterdam Namens alle armen in Nederland wil ik onze premier Mark Rutte van harte feliciteren dat we onder zijn leiding al 12 jaar in een fantastisch land leven. In 2010 verdiende Nederland 693 miljard, twaalf jaar later is dat 856 miljard, een stijging van 25 procent. De inflatie bedroeg in 2010 1,4 procent, nu 11,6 procent, dus achtmaal zoveel.Martin van den Berg, Utrecht Niet alleen de Chinese overheid doet aan framing en ontwikkelt nieuwe woorden om de werkelijkheid te verhullen (pardon: doet aan strategische communicatie). Nederland doet dat net zo goed. Het tijdperk Rutte heeft ons gebracht dat de overheid niet langer fungeerde als ‘geluksmachine’ (lees: de verzorgingsstaat afbrak) maar aanstuurde op een ‘participatiesamenleving’ (lees: zoek het maar lekker zelf uit). De betaalde banen die hierdoor verdwenen in de welzijnssector, moeten door ‘actief burgerschap’ (lees: vrijwilligerswerk) worden ingevuld of desnoods door ‘flexwerk’ (lees: moderne slavernij). Communicatieadviseurs kunnen ongetwijfeld nog een heel rijtje voorbeelden opnoemen, maar hebben daar waarschijnlijk geen ‘actieve herinnering’ aan (lees: ....).Roy van der Zwaard, Zwolle Mark Rutte mag zich de langstzittende premier van Nederland noemen. Het zal hem als historicus plezier doen daarmee in de geschiedenisboeken terecht te komen. Of hij herinnerd zal worden als een groot staatsman is iets anders; ik heb daar zo mijn twijfels over. Rutte is een meester in het wegduiken als het moeilijk wordt en weet altijd anderen voor zijn karretje met Moeilijke Zaken te spannen (Stef en Johan, bedankt). Hoewel hem niet alles persoonlijk is aan te rekenen, is hij hoe dan ook wel eindverantwoordelijk voor het onder zijn naam gevoerde beleid in de afgelopen 12 jaar. Het aantal crises waarin ons land momenteel verkeert, is ongekend groot en dat valt hem, en het in grote lijnen door de VVD-gesteunde beleid, zeker aan te rekenen. Denk aan de woningcrisis: in zijn eerste kabinet met de PVV (!) werd het ministerie van Woningbouw geschrapt, de markt zou zijn werk wel doen; Denk aan de toeslagenaffaire; als staatssecretaris op Sociale Zaken en als VVD’er kweekte hij een politiek klimaat waarin mensen verdacht konden worden gemaakt; Denk aan de coronacrisis; Rutte doet de algemene aankondigingen, maar de hete kolen zijn voor minister Hugo de Jonge; Denk aan de vluchtelingencrisis; steeds een jojobeleid (openen en dan weer sluiten van opvangcentra) en nu zitten we met de gebakken peren (zie Ter Apel); Denk aan de inkomenscrisis; nooit is er moeite gedaan om de inkomens aan de onderkant mee te laten groeien met de algemene welvaartsstijging en de kloof groeit nog steeds; Denk aan de stikstof- en energiecrisis; de problemen zijn al decennia bekend, maar elk kabinet van zijn naam weigerde de nodige maatregelen te nemen. Denk aan de boerenprotesten; het hele land staat in brand, maar onze premier is in geen velden of wegen te bekennen. Laten we hopen dat er snel verkiezingen komen en dat we dan een minister-president krijgen die ergens voor wil staan: niet alleen voor de belangen van de BV Nederland, maar voor die van alle Nederlanders.Jo Coerwinkel, Leuth Wat een zwaar overdreven aandacht voor een Haagse leraar die halverwege zijn loopbaan als premier is.Jan Tolsma, Leiden ‘Het premierschap van Rutte dreigt weg te glijden in lethargie’, schreef de krant afgelopen zaterdag in het Commentaar. Ik zie helemaal geen tekenen van lethargie. Ga maar na: de sloop van de sociale huisvesting, de catastrofale woonmarkt, de geamerikaniseerde arbeidsmarkt waar zzp’ers en immigranten om de kruimels mogen vechten, dat is allemaal precies zoals de VVD het altijd heeft gewild. Natuurlijk wordt nu alles getraineerd, afgehouden, en in commissies begraven. Het laatste wat Rutte wil is ook maar iets van zijn successen terugdraaien.Thomas Okken, Hilversum De twee pagina’s: ‘Rutte in cijfers’ in de krant van maandag lazen als een sportverslag. Alsof solide landsbestuur iets te maken heeft met records. Quod non. Iedereen die zich serieus verdiept in wat het politieke bedrijf en het landsbestuur met mensen doet, weet dat macht corrumpeert. Dat gaat geleidelijk, is onvermijdelijk en zichtbaar. Om deze betonrot in onze – in zijn wezen kwetsbare – democratie tegen te gaan is het noodzakelijk dat een maximale zittingsduur voor in elk geval de minister-president wordt ingesteld. Soortgelijk zoals in de VS gedaan is via het 22ste amendement op de Grondwet: maximaal twee termijnen van vier jaar. Behalve het tegengaan van feitelijke en mentale corruptie zijn er andere voordelen: minder old boys network, vaker nieuw elan, nieuwe ideeën en methodes, de kracht van onvermijdelijke lobby’s verminderen, frisse checks and balances en al zeker geen recordjacht. Wat hier voor de minister-president en andere publieke machtshebbers wordt bepleit, is overigens via de Governance Codes al lang van toepassing op topfunctionarissen als toezichthouders en commissarissen: acht jaar, dan is het mooi geweest, dan is het tijd voor iemand anders. Helaas is dit aspect van de versterking van onze democratie niet meegenomen in de aanbevelingen van de Staatscommissie Parlementair Stelsel (december 2018). In mijn politiek geëngageerde omgeving zijn weddenschappen afgesloten: Rutte is ietsje vóór 1 december weg. Dan is hij niet meer verdacht van ‘doelstelling Record’. Omdat ik Mark een dergelijk kinderachtig motief om coûte que coûte te blijven zitten niet toedicht, heb ik daarop mijn inzet afgestemd. Maar… ik zou zomaar kunnen verliezen.Ludo Grégoire, jurist staats- en bestuursrecht), Leiden||https://www.volkskrant.nl/columns-opinie/lezers-over-recordpremier-rutte-een-controlfreak-en-gewoontedier-aan-het-roer-van-een-visieloos-schip-van-staat~b0861403/
2022-08-02||Gouverneur Californië roept noodtoestand uit vanwege apenpokken||De noodtoestand maakt het makkelijker om geld en middelen vrij te maken voor de bestrijding van het virus. In Californië zijn tot aan maandag 827 gevallen van apenpokken vastgesteld. Dat is na de 1390 besmettingen in New York het hoogste aantal in een Amerikaanse staat. Er zijn tot nu toe zo'n 25.000 prikken gezet. De vraag naar de vaccins is er momenteel groter dan het aanbod, meldt nieuwszender CNBC. Newsom laat in een verklaring weten dat zijn staat nauw samenwerkt met de federale overheid om de voorraad vaccins zo snel mogelijk aan te vullen. Californië is na New York en Illinois is dit de derde staat in de VS die de noodtoestand uitroept. Ook de stad San Francisco ging tot de maatregel over. In de VS zijn bijna 6000 gevallen van apenpokken vastgesteld, in 48 verschillende staten. Het eerste geval werd in mei gemeld in de stad Boston. De regering-Biden zou momenteel afwegen of er ook een nationale noodtoestand zal worden afgekondigd. In een eerdere versie van dit artikel stond dat Californië de grootste staat van de VS is. Dat klopt niet, Alaska is de grootste staat.||https://www.volkskrant.nl/nieuws-achtergrond/gouverneur-californie-roept-noodtoestand-uit-vanwege-apenpokken~bcbcbc3a/
2022-08-02||Onder feestmuziek van Mark Ruttes levenswerk hoor je dat het publiek toe is aan het slotkoor||De eerste keer dat hij de krant haalde, was op – lang leve digitaal archief Delpher.nl – 18 december 1986. Het protestants-christelijke ochtendblad Trouw kondigde de traditionele kerstcantates op ‘Hofwijck’ in Voorburg aan, met ‘byzondere (sic) gasten’: onder meer het blokfluittrio van Kristina Uithol (wie kent het niet?). ‘Mark Rutte begeleidt op de piano.’ De rest is geschiedenis. De jonge pianist klom op en is vandaag – als je zijn demissionaire dagen meerekent – de langstzittende dirigent van de Haagse opera. 4.310 dagen – van harte. Vele recensies en beschouwingen zijn al verschenen. Zijn speelstijl, zijn techniek, zijn trucs: ze zijn eindeloos uitgesponnen. En niemand die het raadsel van het wonderkind helemáál weet te doorgronden. Misschien is dat wel het ware talent dat je nodig hebt om zo lang de maat te kunnen blijven slaan, zonder ook maar enige partituur. Wanklanken zijn er in overvloed in de atonale opera ‘Het waanzinnig gave landje’. Nooit eerder vertolkte een collega het woord ‘crisis’ in zoveel verschillende variaties als Rutte. Zijn libretto staat vol met termen als coronacrisis, stikstofcrisis, opvangcrisis, toeslagencrisis, wooncrisis, jeugdzorgcrisis, klimaatcrisis. Scherpe dissonanten, maar ook hier weet de dirigent schijnbaar moeiteloos mee om te gaan, door ze al zwaaiend te laten opgaan in achtergrondmuziek. Zijn magnum opus werd zo een betoverend stuk waarmee hij op even raadselachtige als onnavolgbare wijze telkens weer grote delen van het publiek in zijn greep weet te krijgen, zodat ze volgende keer weer in de rij staan voor kaartjes. Van enige existentiële crisis wil de dirigent ook niet weten. Onder zijn bewind vielen maar liefst twintig muzikanten, waarvan dertien om politieke redenen. Zelf viel hij ook een keer van zijn podium af, hij sleepte zijn hele orkest mee. Het deerde hem niet: het schaafwondje dat hij opliep genas vanzelf, zodat hij moeiteloos kon opstaan en weer doorgaan. Op de radio klonk maandag feestmuziek voor de jubilaris. Paukenist Henk Kamp gaf in het programma Sven op 1 nogmaals (hij deed het eerder in Nieuwsuur) een ram op de grote trom. De maat is nog lang niet vol: Kamp vindt het nog veel te vroeg om te praten over Ruttes opvolging, aangezien die nog rustig een of twee termijnen zijn scepter kan blijven zwaaien. Daarmee doet de achtergrondmuzikant zijn artistiek leider schromelijk tekort. Als het aan Rutte zelf ligt, is hij nog lang niet uitgezwaaid en trekt hij minstens tot het jaar 2050 nog volle zalen. Daarin openbaart zich toch enige gehoorschade, mogelijk veroorzaakt door te lange blootstelling aan zijn eigen kabaal – vaak vallen de hoge tonen als eerste uit. In een van zijn wekelijkse persconferenties beaamde de dirigent weliswaar wanklanken, maar zonder die zo te noemen. Goedgemutst als altijd zei hij: ‘Ik moet wel zeggen dat het aantal puzzels dat nu op mijn bureau ligt behoorlijk in omvang is.’ Puzzels, in plaats van problemen – crises als spelletjes. Daar had je het dus al: eerst geheugenverlies, nu ook nog toondoofheid. De lange rit van dit meesterwerk begint zo een lange zit te worden. Als toehoorder begin je je af te vragen hoeveel wanklanken je nog moet aanhoren; de dirigent slaat geen acht op het onrustig gemor achter zijn rug. Een zwanenzang hoeft niet op een feestelijke dag als deze, maar een groot deel van de zaal is onderhand wel toe aan het slotkoor.||https://www.volkskrant.nl/columns-opinie/onder-feestmuziek-van-mark-ruttes-levenswerk-hoor-je-dat-het-publiek-toe-is-aan-het-slotkoor~b10c3145/
2022-08-02||VS: leider Al Qaida gedood bij aanval, opvolger Bin Laden was brein achter aanslagen 11 september||Al-Zawahiri, een dokter en chirurg uit Egypte, leidde Al Qaida sinds Amerikaanse commando’s in 2011 Osama bin Laden doodden in Pakistan. Hij werd bovendien gezien als het brein achter de aanslagen van 11 september 2001 in New York, waarbij bijna drieduizend mensen om het leven kwamen. Er stond een prijs van 25 miljoen dollar (24 miljoen euro) op zijn hoofd. Sinds de aanslagen van 11 september was hij op de vlucht. De 71-jarige al-Zawahiri werd zondag gedood terwijl hij op zijn balkon stond in de Afghaanse stad Kabul. ‘Gerechtigheid is geschied, deze terroristenleider is niet meer’, zei Biden maandag in een toespraak vanuit het Witte Huis. ‘We geven nooit op.’ De Amerikaanse president kreeg in april van zijn veiligheidsdiensten te horen dat al-Zawahiri zich waarschijnlijk in een safehouse in Kabul bevond. Het huis werd nauw in de gaten gehouden en zo werden de gedragingen van de terroristenleider in kaart gebracht. De VS kwamen er onder meer achter dat hij zich regelmatig voor langere tijd op zijn balkon bevond. Volgens een Amerikaanse topambtenaar was het voorkomen van burgerdoden een belangrijke prioriteit en is dit ook gelukt. Ook al-Zawahiri’s vrouw en kinderen moesten ongedeerd blijven. Amerikaanse aanklagers beschuldigden al-Zawahiri niet alleen van betrokkenheid bij de aanslagen van 11 september 2001, maar ook van betrokkenheid bij de bomaanslagen op de Amerikaanse ambassades in Tanzania en Kenia in 1998. Bovendien eiste al-Zawahiri de verantwoordelijkheid op voor de bomaanslag in het Londense openbaar vervoer in 2005, waarbij 52 mensen om het leven kwamen. Al op jonge leeftijd had al-Zawahiri problemen met de seculiere regering in zijn geboorteland Egypte. Hij zat nog op de middelbare school toen hij samen met vrienden een jihadistische groepering oprichtte, met als doel het omverwerpen van het regime van de toenmalige president Gamal Abdel Nasser. Op latere leeftijd richtte hij de Egyptische Islamitische Jihad (EIJ) op, die in 1998 fuseerde met Al Qaida. Volgens de Amerikaanse minister van Buitenlandse Zaken, Antony Blinken, hebben de Taliban het in 2020 gesloten Doha-akkoord ‘op grove wijze’ geschonden door al-Zawahiri onderdak en bescherming te verschaffen. In dat Doha-akkoord beloofden de Taliban onder meer terreurgroepen die de veiligheid van de Verenigde Staten bedreigen, zoals Al Qaida, in Afghanistan aan te pakken. De Taliban hebben de dood van de Al Qaida-leider nog niet aangekondigd, maar hebben in een verklaring wel bevestigd dat er een aanval op Kabul heeft plaatsgevonden. Een woordvoerder veroordeelt de actie van de VS. De Amerikanen hebben de Talibanregering vooraf niet van de plannen voor de drone-aanval op de hoogte gesteld. In zijn toespraak bezwoer president Biden dat de VS het niet zouden toestaan dat Afghanistan opnieuw uitgroeit tot een vrijplaats voor terroristen.||https://www.volkskrant.nl/nieuws-achtergrond/vs-leider-al-qaida-gedood-bij-aanval-opvolger-bin-laden-was-brein-achter-aanslagen-11-september~bacbd8f1/
2022-08-02||Koeien staan vaker buiten: goed voor beperken stikstofuitstoot||Steeds meer koeien staan geregeld in de wei. In 2015 kwam 65 procent van de melkkoeien buiten de stal, in 2021 was dat 75 procent. Dit blijkt uit cijfers van het Centraal Bureau voor de Statistiek (CBS). Melkkoeien brengen wel minder tijd buiten door. In 2021 stonden weidekoeien gemiddeld 1.301 uur buiten, in 2013 was dat nog 1.725 uur. Dat komt doordat ze vaker alleen overdag in de wei staan, en niet meer dag en nacht. In 2021 waren koeien 14 procent van de weidedagen dag en nacht in de wei, in 2013 was dit nog 23 procent. De weidegang is relevant voor de stikstofdiscussie. Koeien in de wei produceren minder ammoniak dan koeien op stal, blijkt uit onderzoek van de Universiteit Wageningen uit 2014. Hoewel de koeien evenveel mest produceren, komt in de stal mest en urine op dezelfde plek terecht, en door deze menging ontstaat ammoniak. In de wei mengt niet alle urine met de mest, een deel dringt in de bodem door voordat ammoniak ontstaat. Als koeien meer dan 720 uur per jaar in de wei staan, mag de melkveehouder een emissiereductie van 5 procent rekenen. Noord-Holland kent het hoogste percentage (97 procent) melkveebedrijven dat hun koeien in de wei laat grazen. Zuid-Holland (95 procent) en Utrecht (93 procent) volgen. In Flevoland komen koeien het minste buiten. Daar staan ze bij slechts 47 procent van de melkveebedrijven in de wei. In deze provincie zijn de melkveebedrijven relatief groot. Grotere bedrijven hebben vaak niet genoeg grasland om de koeien te laten grazen. Ook bij Noord-Brabantse bedrijven is relatief weinig weidegang, 69 procent.||https://www.volkskrant.nl/nieuws-achtergrond/koeien-staan-vaker-buiten-goed-voor-beperken-stikstofuitstoot~be5d42c9/
