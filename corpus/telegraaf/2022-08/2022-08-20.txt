2022-08-20||Bol snelt met estafetteploeg naar haar derde EK -goud||Het teamwerk van Eveline Saalberg, Lieke Klaver en Lisanne de Witte rondde Femke Bol in haar ronde perfect af. Ze was door De Witte als derde in het veld de laatste 400 meter in gestuurd. ‘Ik weet dat Femke zo’n één à twee seconden kan goedmaken’, vertelde De Witte na afloop. Zo groot was het gat bij lange na niet op de twee lopers voor haar. Zo wist ze bij het afgeven van het stokje al dat het goed zou komen. Ook Bol was daarvan overtuigd. Ze behield haar kalmte achter de Britse Nicole Yeargin en de Belgische Camille Laus. De eerste helft van haar ronde bleef ze achter beide vrouwen, want inhalen zou enkel betekenen dat ze nutteloze extra meters zou moeten maken. Ze vertrouwde op haar eindschot dat haar deze EK nog geen enkele keer in de steek liet. Toch, aan het eind van de laatste bocht, vreesde ze even dat de Poolse Natalia Kaczmarek van achteruit het Nederlands feestje zou versjteren. Dus zette Bol aan en knalde in de richting van haar drie ploeggenoten die haar achter de finish stonden op te wachten. De drie in oranje gehulde vrouwen waren haar richtpunt. ‘We hebben zo’n harde tijd gelopen, niet normaal’, genoot Bol na van haar optreden. De 3.20,87 betekende een nieuw Nederlands record. Het oude stond op 3.23,74, gelopen bij de Zomerspelen in Tokio. Achter Bol spurtte Kaczmarek namens Polen naar de tweede tijd: 3.21,68. Groot-Brittannië eindigde als derde in 3.21,74. De EK boden Bol de unieke gelegenheid om drie disciplines te combineren. Ze greep die kans aan en won op woensdag de 400 meter, op vrijdag de 400 meter horden en zette er met de estafette een uitroepteken achter. Ook voor Klaver was het goud een bijzondere ervaring omdat ze zaterdag 24 jaar oud werd en dat met een titel kon vieren. ‘Ik heb 23 andere verjaardagen gehad, maar deze is wel erg speciaal’, zei ze lachend. Bol is niet de enige die bij de gecombineerde Europese kampioenschappen driemaal een titel heeft gepakt. Op de wielerbaan slaagde de Duitse Emma Hinze daar ook in met zeges op de sprint, 500 meter en de teamsprint. Bij het sportklimmen was de Sloveense Janja Garnbret drie keer de beste, bij boulder, lead en de combinatie van die beide onderdelen. In de atletiek is de drieslag zes keer eerder voorgekomen. Een van de atleten die daarin slaagden was Fanny Blankers-Koen. Zij pakte bij het EK in 1950 ook driemaal goud (100 meter, 200 meter en 80 meter horden), en maakte bovendien nog deel uit van de zilveren 4x100-meterploeg. Dat zij nu in zo’n exclusief rijtje staat, doet Bol wel wat. ‘Ik kon het niet beter doen dat dit. Ik ben een beetje moe, maar super blij.’||https://www.volkskrant.nl/sport/bol-snelt-met-estafetteploeg-naar-haar-derde-ek-goud~bfd37724/
2022-08-20||Voormalig burgemeester en oud-minister Bram Peper (82) overleden||Peper werd geboren op 13 februari 1940 en groeide op in een Haarlems arbeidersmilieu. Zijn vader was metaalbewerker, het gezin was arm. Peper had talent voor voetbal en speelde ooit een interland als semi-prof met het Nederlands amateurelftal tegen Zwitserland. Peper had carrière in het voetbal kunnen maken, maar koos voor een studie. Hij studeerde sociale wetenschappen, economie en sociologie in Amsterdam en Oslo. Na zijn studie ontwikkelde Peper politieke ambities en trad hij begin jaren zeventig als beleidsadviseur toe tot het landelijk bestuur van de Partij van de Arbeid. In 1982 werd Peper burgemeester van Rotterdam. Met zijn benoeming was niet iedereen blij. Op het stadhuis kregen velen een andere functie en daarmee maakte Peper zich niet geliefd. Ook stapelden de incidenten zich op. Zo reed hij met zijn dienstauto over een busbaan en foeterde hij een agent uit die hem daarvoor aanhield, en moest hij afkicken van overmatig drankgebruik. Echt geliefd onder de Rotterdammers werd Peper nooit, toch bleef hij in functie tot 1998. Na zestien jaar burgemeesterschap vertrok hij naar Den Haag voor een ministerspost in het tweede kabinet-Kok. Maar het verleden bleef de kersverse minister van Binnenlandse Zaken en Koninkrijksrelaties achtervolgen. Als Rotterdamse burgemeester zou Peper op grote voet hebben geleefd en voor 100.000 gulden hebben gefraudeerd. Peper deed de verhalen, die bekend kwamen te staan als de ‘bonnetjesaffaire’ af als ‘lariekoek’, en ‘verzonnen flauwekul’. Maar als minister van Binnenlandse Zaken zat hij in een moeilijk parket. Hij was namelijk verantwoordelijk voor de integriteit van ambtenaren en voor het toezicht op de financiën van gemeenten. Om zich naar eigen zeggen te kunnen verweren tegen de aantijgingen, trad Peper af. Uiteindelijk oordeelde het College van Beroep voor het Bedrijfsleven dat het onderzoek van KPMG naar de affaire ‘onvoldoende en onjuist’ was. Er kwam een schikking, maar volledig eerherstel kreeg de ex-minister niet. Hij begaf zich weer in wetenschappelijke kringen, liever dan zich weer als politiek strateeg te ontpoppen. Hij doceerde als hoogleraar aan de Erasmus Universiteit. Hier en daar gaf hij nog een interview. Maar de hoogleraar met de wijde blik die eens Rotterdam en korte tijd ook Nederland bestuurde, zette een punt achter zijn publieke leven. Het gemeentebestuur van Rotterdam zegt het overlijden van Peper te ervaren als een zwaar verlies voor de stad. Zondag zal vanaf 10.00 uur de Rotterdamse vlag op het stadhuis halfstok hangen. Premier Mark Rutte reageert ‘zeer bedroefd’ op het overlijden van oud-burgemeester en voormalig minister Peper. ‘Er zal altijd een Rotterdam voor en na zijn tijd zijn’, aldus Rutte. Bram Peper ‘maakte van Rotterdam een van de modernste steden ter wereld’, zegt Rutte. Hij roemt Peper als ‘een kundig bestuurder en een goede vriend’ en wenst zijn naasten ‘veel sterkte toe met dit grote verlies’. Ook de huidige Rotterdamse burgemeester Ahmed Aboutaleb herinnert zijn voorganger als ‘een groot bestuurder en denker’. ‘Zijn opvattingen over de sociale vernieuwing en de ontwikkeling van de Kop van Zuid inclusief de bouw van de Erasmusbrug waren vooruitstrevend en hebben enorm bijgedragen aan de huidige kwaliteit van de stad’, zo laat Aboutaleb weten via zijn woordvoerder. ‘Hij heeft de laatste jaren helaas ook geleden onder een mindere gezondheid. En toch verscheen hij regelmatig op allerlei stedelijk activiteiten om zijn belangstelling te tonen.’ De PvdA laat via Twitter weten ‘zijn scherpe blik en enorme betrokkenheid’ te zullen missen. Partijleider Attje Kuiken spreekt van een ‘zeer verdrietig bericht’. Peper ‘stond aan de basis van het Rotterdam zoals we het nu kennen en zal door ons en veel Rotterdammers en Nederlanders worden gemist’, schrijft ze. ‘Mijn gedachten zijn bij zijn familie en vrienden.’ Ook partijvoorzitter Esther-Mirjam Sent staat zaterdagavond stil bij het overlijden van Peper. ‘Tijdens mijn laatste bezoek aan hem stond zijn deur wagenwijd open. Hij sprak bezorgd over de afbraak van de overheid en pleitte juist voor een sterke staat.’ Sent noemt de voormalig burgemeester ‘opmerkzaam, slim en betrokken. We gaan je missen, Bram.’ Eurocommissaris Frans Timmermans twittert: “Dag goede Bram, we zullen je missen. Getalenteerd voetballer, begenadigd socioloog, leider van Rotjeknor. Wat kon jij schrijven! En leven! Principieel maar niet dogmatisch, werkend aan een samenleving van en voor iedereen. Dank voor je kameraadschap en vooral: voor je humor.”||https://www.volkskrant.nl/nieuws-achtergrond/voormalig-burgemeester-en-oud-minister-bram-peper-82-overleden~bd0de9fc/
2022-08-20||Anne Terpstra ploegt door de blubber naar het brons op EK mountainbike in München||Het lijkt wel veldrijden, zo bemodderd komend de mountainbikesters over de streep bij het EK. Hun fietsen zijn bedekt met een dik mengsel van blubber en grassprieten en hun benen ogen uit steen gehouwen. Het laagje klei dat er op is aangekoekt toont aan de enkels nog nat en donker, net onder de knie al uitgehard en droog. Terwijl olympisch kampioen Jolanda Neff als half-standbeeld half-mens de pers te woord staat, wordt bij Anne Terpstra de troep snel van de benen en het gelaat geveegd. Zij moet als derde op het podium verschijnen, nadat ze de voorgaande twee edities van de EK zilver veroverde. Ook snel schoongepoetst zijn Loana Lecomte en Pauline Ferrand-Prevot. Beide Françaises waren in de wedstrijd over 30 kilometer al snel ver van Terpstra weg gereden. Aanvankelijk lag Ferrand-Prevot op kop. De 30-jarige is een grootheid op twee wielen. Zeven jaar geleden was ze in het bezit van de regenboogtrui bij het wegwielrennen, veldrijden en mountainbike. In München had ze pech. Op de glibberpaadjes op het Olympiapark viel haar bemodderde ketting eraf en anderhalve minuut stond ze te prutsen voordat ze definitief weer verder kon. Lecomte had haar op dat moment al ingehaald en de 23-jarige zou haar voorsprong nooit meer opgeven. Van tevoren was het parcours als snel ingeschat door de deelneemsters. De Olympiaberg, een oude vuilstort waar het puin van het zwaar gebombardeerde München na de Tweede Wereldoorlog was gedeponeerd, bood wel felle klimmetjes, maar verder relatief weinig technische uitdagingen. Er waren daarom hier en daar wat kunstmatige obstakels opgeworpen: een waterbak die met stenen een beekje moest voorstellen, twee houten kombochten en - het ingewikkeldst - een rotsenstrook. Toen drie kwartier voor de start van de wedstrijd het regengordijn langzaam over het Olympiastadion trok en de ernaast gelegen heuvel met water doordrenkte, veranderde het karakter van de 4,2 kilometer lange ronde. Vanwege het gevaar op valpartijen werden de rotsblokken geschrapt. Wat overbleef was niet langer een snel, maar vooral een loodzwaar en spiegelglad parcours. Voor de start liet een aantal rensters nog snel wat lucht uit de dikke noppenbanden lopen, want een zachtere band biedt in natte omstandigheden net wat meer grip. Vooral de smalle paadjes die in drie haarspeldbochten naar de top van het bergje waren aangelegd waren verraderlijk. In de eerste ronde was de mengeling van klei en zand nog redelijk berijdbaar, maar nadat de dik veertig deelnemers eroverheen gereden waren was de toplaag verworden tot een soort kleverige soep, die zich aan de banden hechtte. Alsof ze geen profiel meer hadden glibberden de rensters van links naar rechts. Winnares Lecomte koos daarom steevast de graskant om naar boven te rijden, de bochten ruim nemend. Toch kon ook zij niet voorkomen dat de drek ook in haar ketting, tussen de tandwielen en het versnellingsapparaat terecht kwam. Ze nam, net als de anderen, bij elke verversingspost een drinkbus aan. Niet voor de dorst, maar om die onderdelen even goed schoon te spuiten. Door de modder ploegen is een specialiteit. En eigenlijk niet eentje die Terpstra bezit. ‘Dat is een aandachtspuntje.’ Zij is het meest op haar gemak als het kurkdroog en stoffig is. Dan dwingt ze haar fiets op kracht door de technische passages. Op een sponzige ondergrond kan dat niet. Wie te hard op de pedalen duwt loopt het risico dat het achterwiel door gaat slippen. Gebeurt dat, dan is de vaart er meteen uit. ‘Dat mocht nu niet gebeuren. Dus ik probeerde die secties iets minder en toch genoeg snelheid die secties te rijden.’ Een voordeel voor Terpstra was dat ze kon profiteren van de achtergrond van bondscoach Gerben de Knegt. Hij was een kundig veldrijder en verkende samen met de vrouwen het parcours. Op de lastige gladde klim sprong hij soepel van de fiets en rende naar boven. Dat is in het veldrijden een vast ingrediënt, maar mountainbikers houden de schoenen het liefst in de pedalen geklikt. ‘Als het droog was geweest hadden we daar kunnen rijden, maar nu dacht ik: ik doe zo’n mooie Gerben-move.’ Ze oefende ze dit jaar extra op het omgaan met natte omstandigheden. Als het tegenovergestelde van een mooiweerfietser ging ze juist trainen als het regende. Ze woont in Pleussen, een klein Beiers dorpje aan de Tsjechische grens. De rotsige ondergrond daar wordt nooit echt zompig, dus echt gewend aan het zuigende slijk van het EK-parcours was ze niet. Des te groter was haar blijdschap dat ze toch het podium haalde. ‘Als je er normaal gesproken moeite mee hebt, dan is dat heel leuk. Zeker in zo’n wedstrijd waar de druk hoog is.’ De komende twee weken staan nog twee belangrijke afspraken op Terpstra’s programma. Volgende week het WK in Frankrijk en de week daarna de wereldbekerfinale in Italië. Het is vooral de laatste wedstrijd waar de Nederlandse haar zinnen op heeft gezet. Ze staat aan de leiding in de wereldbekerstand en wil dat graag zo houden. Persoonlijk vindt ze de wereldbekertrui mooier dan die van de kampioenschappen. ‘Het is lastiger om de wereldbeker te winnen, want dan moet je negen weekenden lang presteren en mag je geen enkele misser hebben.’ Dat is de prijs voor de meest constante en veelzijdige coureur, vindt ze. Voor iemand die altijd vooraan rijdt. Blubber of niet.||https://www.volkskrant.nl/sport/anne-terpstra-ploegt-door-de-blubber-naar-het-brons-op-ek-mountainbike-in-munchen~b2a0bd2f/
2022-08-20||Teunissen pakt leiderstrui in Utrecht: ‘De sfeer is geweldig met zoveel mensen langs de weg’||Het was wel even wachten op de bevestiging dat Teunissen de nieuwe leider was. Uit het zicht van de camera’s was hij al aan het uitfietsen achter de bus van de ploeg en besloot zelfs zich alvast maar te gaan omkleden. Het was niet helemaal zeker of de organisatie op volgorde van binnenkomst de plek zou bepalen in de rangschikking; de acht renners van Jumbo-Visma hadden na de ploegentijdrit van vrijdag allemaal dezelfde tijd, van hen was hij als eerste over de streep gekomen. Voordat hij van tenue kon wisselen, werd hij dan toch naar het podium geroepen. Het maakte opnieuw deel uit van een plan. Waar Gesink vrijdag op basis van zijn lange carrière in de ploeg op de streep voorrang kreeg van zijn team, mocht de Limburger, die volgend seizoen de overstap maakt naar de Belgische ploeg Intermarché Wanty Gobert, een dag later voor zijn eigen kans gaan. Voorwaarde was wel dat kopman Primoz Roglic geen tijdverlies zou lijden bij binnenkomst. Zowel Gesink als Teunissen was belast met de taak hem veilig binnen te loodsen. Het was de Sloveen zelf die hem bij het ingaan van de laatste kilometer toeriep dat hij zich kon mengen tussen de sprinters. Teunissen noemde het aantrekken van de rode trui in eigen land nog specialer dan het geel dat hij in 2019 mocht aantrekken in de Tour de France. Toen won hij onverwacht de openingsetappe nadat de beoogde sprinter van dienst Dylan Groenewegen ten val kwam. Teunissen was er Peter Sagan te snel af. ‘Ik kijk nu al uit naar morgen. De sfeer is geweldig met zoveel mensen langs de weg.’ Volgens hem had Gesink geen enkele moeite om het rood aan hem af te staan. ‘We hebben het er van tevoren over gehad. Hij wilde graag de ploeg steunen en zei dat hij er meer dan gelukkig mee zou zijn als ik ‘m overnam. Ik wil graag het team bedanken, wat ze hadden de trui net zo goed aan iemand anders kunnen geven. Het is is heel mooi dat we kunnen zeggen: als alles goed gaat, probeer dan maar te sprinten, Mike. Dat voelen we goed aan in deze ploeg.’ Beschouwt hij het als een vroeg afscheidscadeau? ‘Nou, ik heb nog vier maanden te gaan. Ik ben bezig met deze Vuelta. Waarschijnlijk is het wel het laatste mooiste moment met de ploeg, maar wie weet komen er nog mooiere dingen de komende weken.’||https://www.volkskrant.nl/nieuws-achtergrond/teunissen-pakt-leiderstrui-in-utrecht-de-sfeer-is-geweldig-met-zoveel-mensen-langs-de-weg~bb6d591f/
2022-08-20||Zelfverklaard seksist Andrew Tate verbannen van Facebook en Instagram: ‘Ik begrijp het heel goed’||In een video op YouTube noemde Tate zichzelf ‘absoluut een vrouwenhater’. Ook zei hij: ‘Ik ben een realist en als je een realist bent, ben je seksistisch’. In dezelfde video noemde hij vrouwen ‘intrinsiek lui’. Volgens de influencer zou er niet zoiets bestaan als een onafhankelijke vrouw. Ook zei hij dat vrouwen ‘toebehoren’ aan hun vriend of man. Tate reageerde op zijn verbanning via YouTube, waar hij zei begrip te hebben voor de keuze van Meta, het moederbedrijf van Facebook en Instagram. ‘Ik begrijp het heel goed, en ik ben ook op geen enkele manier boos. Met veel macht komt nu eenmaal een grote verantwoordelijkheid.’ Dat hij zijn accounts kwijt is, is voor Tate geen groot verlies omdat hij ze naar eigen zeggen toch al niet veel gebruikte. Verder vertelt Tate dat hij via Instagram zo’n 10 tot 20 duizend doodsbedreigingen per dag kreeg. ‘Instagram ondernam geen actie, ook al maakte ik er melding van. En nu denken ze dat ik het gevaar ben. Ik heb geprobeerd die miljoenen jonge mannen respect bij te brengen. Nu ik weg ben, wie weet wat er van hen zal worden.’ Tate’s uitspraken over vrouwen leidden tot een hoop kritiek, maar ook leverde het hem veel aandacht op op het internet. Op TikTok is de hashtag #AndrewTate inmiddels meer dan 12 miljard keer bekeken, en zijn YouTube-video’s zijn miljoenen keren aangeklikt. Al langer ging de vraag rond wanneer de sociale mediaplatformen zouden ingrijpen. Tate werd eerder al verbannen van Twitter. Op het moment dat zijn Instagram-account werd verwijderd, had Tate 4,7 miljoen volgers. Volgens Meta heeft Tate de regels overtreden. Hij zou het beleid hebben geschonden ten aanzien van ‘gevaarlijke organisaties en individuen’. Meer liet Meta niet los over de verbanning. Of Google (eigenaar van YouTube) en TikTok ook van plan zijn Tate in de ban te doen, is niet bekend. In 2016 brak Tate door bij het grote publiek met zijn deelname aan de Britse versie van het realityprogramma Big Brother. Daarvoor won hij vier kampioenschappen als kickbokser, waaronder twee wereldtitels. Hij werd weggestuurd bij het tv-programma nadat een video naar buiten kwam waarin het leek alsof hij zijn ex-vriendin mishandelde. Volgens de Britse krant The Guardian zou hij haar hebben geslagen met een riem. Tate zelf beweerde dat er sprake was van wederzijdse instemming, wat later werd bevestigd door zijn ex. Kort daarna dook een andere video op, waarin was te zien hoe Tate een vrouw opdroeg de blauwe plekken op haar lichaam te tellen die hij zou hebben veroorzaakt. Ook in dit geval ontkenden Tate en de vrouw in kwestie dat er sprake was van mishandeling. Een jaar later raakte de influencer opnieuw in opspraak toen hij naar aanleiding van tweets over de Me Too-affaire van de inmiddels veroordeelde filmproducent Harvey Weinstein werd verwijderd van het platform. Tate schreef dat slachtoffers van verkrachting ook hun verantwoordelijkheid moesten nemen voor wat hen was overkomen. De ophef maakte hem alleen maar bekender, en hij werd op diverse plekken uitgenodigd, onder meer bij de podcast van complotdenker Alex Jones. In maart van dit jaar publiceerde de krant The Mirror een artikel over Tate en zijn broer Tristan, die samen via webcamsites klanten geld zouden aftroggelen. Sitegebruikers zouden met leugens over bijvoorbeeld hoge schulden zijn overgehaald meer geld over te maken. Broer Tristan kwam in het artikel aan het woord en gaf toe dat er sprake was van ‘totale oplichterij’. Naar verluidt woont Tate op het moment in Roemenië, waar hij naar eigen zeggen makkelijker aanklachten van verkrachting kan ontduiken. Er lopen onderzoeken naar geweldpleging, mensenhandel en verkrachting door Tate. In een video zei hij: ‘Dat is waarschijnlijk 40 procent van de reden (dat hij emigreerde, red.). Ik ben geen verkrachter, maar ik vind het idee dat ik kan doen wat ik wil gewoon fijn. Ik vind het fijn om vrij te zijn’. Waarom Tate na een jarenlange reeks controverses nu meer aandacht dan ooit tevoren krijgt, is niet helemaal duidelijk. Zijn Instagram-account groeide tussen juni en augustus van 1 tot 4,7 miljoen volgers. Onder meer de kranten The Observer en The Guardian beweren dat het te maken heeft met Tate’s ‘Hustler’s University’, zijn voornaamste bron van inkomsten. In deze online gemeenschap krijgen gebruikers (voornamelijk jonge mannen) les in crypto-beleggen en dropshipping (online verkopen van producten zonder voorraad), om zo snel veel geld te kunnen verdienen. Gebruikers krijgen geld voor ieder nieuw lid dat ze aanbrengen. Volgens de kranten worden ze aangemoedigd om online Tate’s controverses te verspreiden, om zo nieuwe leden aan te trekken en geld te verdienen.||https://www.volkskrant.nl/nieuws-achtergrond/zelfverklaard-seksist-andrew-tate-verbannen-van-facebook-en-instagram-ik-begrijp-het-heel-goed~bf81b413/
2022-08-20||Boeren protesteren met trekkers langs de Vueltaroute in Woudenberg, peloton passeert zonder problemen||De wielrenners van de Vuelta reden rond 16.00 uur door de Utrechtse plaats. De boeren stonden met tractoren, landbouwvoertuigen en vrachtwagens in een lange rij opgesteld langs de route. Ze hadden omgekeerde vlaggen meegenomen en protesteerden tegen de stikstofplannen van het kabinet. Sommige leuzen van de boeren waren in het Engels geschreven, zoals ‘Save the farmer’ en ‘SOS Dutch Farmers’. Die laatste tekst was zelfs in hooibalen neergelegd, zodat het vanuit de lucht zichtbaar was. Zo wilde initiatiefnemer Agractie internationaal aandacht vragen voor de positie van de Nederlandse boer. De Vuelta, ook wel de Ronde van Spanje genoemd, wordt in 130 landen uitgezonden en trekt 100 miljoen kijkers. Vrijdag kondigde de boerenactiegroep aan een paar duizend mensen en honderden tractoren te verwachten op het actieterrein naast de route in Woudenberg. Agractie-voorman Bart Kemp zegt tevreden te zijn met de opkomst. Er zal geen blokkade van trekkers komen, heeft de voorman verzekerd. In een toespraak tijdens de demonstratie prees Kemp CDA-leider en minister van Buitenlandse Zaken Wopke Hoekstra. Die zei vrijdag in het AD dat de stikstofdoelen niet per se voor 2030 hoeven worden gehaald, zoals is afgesproken in het regeerakkoord. Verderop langs de route, ter hoogte van Gameren, vond eerder op de dag een ander protest plaats. Daar demonstreerden enkele tientallen tuinders tegen de hoge gasprijzen. ‘Groningen open!’ stond op een van de spandoeken. Sommige tuinders probeerden het wedstrijdparcours te blokkeren. Op de N322 stond kort een vrachtwagen stil met daarop de tekst ‘Rutte geef “gas”’. Even later werd een hek op de weg geplaatst. De Vuelta begon donderdag met de ploegenpresentatie, waarbij 12.500 mensen aanwezig waren. Gisteren was de eerste ploegentijdrit, die ging door de stad Utrecht. Morgen vindt de derde en laatste Nederlandse etappe plaats, van 194 kilometer. De race begint dan vanuit het Kasteel van Breda.||https://www.volkskrant.nl/nieuws-achtergrond/boeren-protesteren-met-trekkers-langs-de-vueltaroute-in-woudenberg-peloton-passeert-zonder-problemen~b530b09d/
2022-08-20||Nieuwe Zulu-koning ondanks protest broers en zussen gekroond||Duizenden Zuid-Afrikanen waren zaterdagochtend naar het KwaKhangelamankengane-paleis gekomen in Nongoma in de oostelijke provincie KwaZulu-Natal om Misuzulu (47) de heilige kraal te zien betreden. Tijdens het ritueel, waar vrijwel niemand bij mocht zijn, bracht Misuzulu een groet aan zijn voorouders en kreeg hij de natte huid van de leeuw die hij donderdag zelf had geschoten om zijn schouders gehangen. De Zulu-koning heeft geen formele macht, maar wel veel invloed, die wordt erkend door de Zuid-Afrikaanse regering. Hij is de beschermer van het rijke Zulu-erfgoed, beheert miljoenen hectare land en krijgt een budget van vier miljoen euro per jaar, gefourneerd door de Zuid-Afrikaanse belastingbetaler. De Zulu’s vormen eenvijfde van de Zuid-Afrikaanse bevolking en zijn daarmee de grootste etnische groep. Misuzulu’s vader Goodwill Zwelithini was de langstzittende Zulu-koning en overleed vorig jaar na vijftig jaar heerschappij aan diabetes en corona. Hij had zijn derde (van de zes) vrouw Shiyiwe Mantfombi Dlamini-Zulu, Misuzulu’s moeder, als regentes aangewezen. Zij was namelijk de dochter van de voormalige koning van Swaziland en daarmee de enige echtgenote met koninklijk bloed. Maar toen Dlamini-Zulu vorig jaar enkele weken na Goodwills dood ook plotseling overleed, bleek uit haar testament dat zij opgevolgd wilde worden door haar zoon Misuzulu. Tijdens het voorlezen van het testament in het KwaKhangelamankengane-paleis maakte de broer van Goodwill, prins Thokozani, hevig bezwaar. Misuzulu moest het op een rennen zetten, onder begeleiding van zijn beveiligers. De kroning van Misuzulu betekent het einde van een koningloos tijdperk van bijna anderhalf jaar, maar de gemoederen zijn nog steeds niet bedaard. Zo eiste prins Simakade, Goodwills oudste nog levende zoon, vorige week nog het koningschap op met een kraal-ritueel onder toeziend oog van enkele leden van de koninklijke familie. Donderdag volgde Goodwills derde zoon prince Buzabazi dat voorbeeld, en twee dochters van Goodwills eerste vrouw tekenden vrijdag protest aan tegen Misuzulu’s benoeming bij de Zuid-Afrikaanse Hoge Raad. De opstandige familieleden stellen dat Goodwill Misuzulu’s moeder nooit heeft aangewezen als regentes. De Zulu-troonopvolging verloopt vaker turbulent. Zo moest Zulu-koning Goodwill voorafgaand aan zijn kroning in 1971 drie jaar lang onderduiken om aan moordpogingen te ontsnappen. Goodwill was een omstreden figuur, die 28 kinderen verwekte bij zijn zes vrouwen en daarnaast nog talloze buitenechtelijke kinderen had. Hij hechtte waarde aan uitgestorven tradities, zoals de jaarlijkse uMkhosi WoMhlanga-ceremonie, die hij weer invoerde. Bij deze zogeheten rietdans kwamen zo’n 25 duizend jonge vrouwen met blote borsten voor hun koning dansen en zingen om hun kuisheid te vieren. Na de omverwerping van het witte apartheidsregime streed hij in de jaren negentig regelmatig met Nelson Mandela om de macht, met honderden doden tot gevolg. Later bleken de conflicten te zijn opgestookt door het apartheidsregime, dat zo wilde bewijzen dat zwart leiderschap in Zuid-Afrika onherroepelijk zou leiden tot een burgeroorlog.||https://www.volkskrant.nl/nieuws-achtergrond/nieuwe-zulu-koning-ondanks-protest-broers-en-zussen-gekroond~bfd992a3/
2022-08-20||Terroristen Al-Shabaab houden zich schuil in Somalisch hotel na dodelijke aanslag||Somalische autoriteiten achten het waarschijnlijk dat het dodenaantal verder op zal lopen. Ook zijn er gewonden gevallen, hoeveel is nog onduidelijk. Veiligheidstroepen hebben de terroristen nog niet kunnen overmeesteren, omdat zij op de tweede etage van het hotel een onbekend aantal hotelgasten gegijzeld hebben. Dat bemoeilijkt voor de veiligheidstroepen het gebruik van vuurwapens. De terroristen vielen het Hayat Hotel nabij de luchthaven van Mogadishu vrijdagavond aan met twee autobommen en namen het vervolgens onder vuur. Zaterdagochtend waren er nog geweerschoten te horen bij het hotel, dat voor een groot deel verwoest is. De omgeving van vult zich met rook. Het Hayat Hotel is een populaire ontmoetingsplek voor politici, overheidsfunctionarissen en diplomaten. CNN meldt dat de baas van de Somalische veiligheidsdienst gewond is geraakt bij de aanval. De Somalische terreurorganisatie Al-Shabaab, gelieerd aan Al-Qaida, heeft de aanslag opgeëist. Al-Shabaab, Arabisch voor ‘De Jeugd’ streeft een islamitische staat na, waarbij de wet gebaseerd is op een zeer strenge lezing van de Koran. Zodoende acht de organisatie het gerechtvaardigd alle middelen in te zetten om de zittende Somalische regering omver te werpen. De aanslagen van Al-Shabaab houden al meer dan tien jaar aan. Door uitgestelde verkiezingen en politieke conflicten was Somalië maandenlang stuurloos. Al-Shabaab pleegde begin dit jaar meerdere aanslagen achter elkaar. De rust leek enigszins wedergekeerd met de verkiezing van president Hassan Sheikh Mohamud, die het als zijn belangrijkste taak ziet om Somalië uit handen van Al-Shabaab te houden. Deze aanslag op het Hayat Hotel is de eerste sinds zijn aantreden in mei. Mogelijk is het een reactie op een aanval van Amerikaanse luchttroepen vorig weekend, waarbij dertien leden van Al-Shabaab omkwamen.||https://www.volkskrant.nl/nieuws-achtergrond/terroristen-al-shabaab-houden-zich-schuil-in-somalisch-hotel-na-dodelijke-aanslag~b39679b9/
2022-08-20||Klanten van Budget Energie geschokt door prijsverhoging van honderden euro’s per maand||Dat blijkt uit verschillende voorbeelden die klanten met een variabel contract bij Budget Energie aan de Volkskrant hebben laten zien. Ook op sociale media delen geschokte klanten de enorme bedragen die zij moeten gaan betalen. Het gaat doorgaans om enkele honderden euro’s meer. Het bedrijf zegt dat de verhogingen het directe gevolg zijn van de onrust op de groothandelsmarkt. Budget Energie levert samen met NLE, dat onder hetzelfde bedrijf valt, energie aan zo’n 700 duizend klanten. Het is daarmee na Vattenfall, Eneco en Essent de vierde energieleverancier van Nederland. Hoeveel van die klanten een variabel contract hebben en te maken krijgen met de prijsverhoging, wil het bedrijf niet zeggen. ‘Over aantallen doen wij geen mededelingen.’ Dat specifiek Budget Energie nu opvalt met de verhogingen, is volgens het bedrijf het gevolg van de manier waarop het omgaat met variabele contracten. Bijna alle Nederlandse energiebedrijven passen de prijs voor die contracten doorgaans twee keer per jaar aan – per 1 januari en 1 juli. Slechts bij hoge uitzondering wordt dat tarief tussentijds bijgesteld. Maar sinds januari doet Budget Energie maandelijks een prijsaanpassing. Met die formule heeft het bedrijf begin dit jaar best veel klanten binnengehaald, zegt Tom Schlagwein van vergelijkingssite overstappen.nl. ‘Ook hebben ze eind vorig jaar nog de 36 duizend klanten van het failliete Fenor Energie overgenomen.’ Die klanten kregen toen allemaal een variabel contract. De afgelopen twee maanden is de gasprijs op de groothandelsmarkt nog eens hard gestegen. Eerst door de afgeknepen gastoevoer vanuit Rusland, daarna nog eens extra door de grote droogte waardoor kolen-, kern- en waterkrachtcentrales minder energie kunnen leveren dan eerst gepland. Binnen twee maanden tijd is de toch al hoge prijs daardoor ruim verdubbeld. Onder meer door die onverwachtse veranderingen heeft Budget Energie ‘recent besloten van klanten waarbij wij dit noodzakelijk vonden, hun termijnbedrag te verhogen’, stelt een woordvoerder. ‘Om zo de kans op een bijbetaling op de jaar- of eindnota zo klein mogelijk te houden.’ Opvallend is dat de verhogingen stevig zijn in vergelijking met de tarieven. Zo zijn er verschillende voorbeelden waarbij tussen augustus en september de tarieven die Budget Energie rekent met ongeveer eenderde stijgen, terwijl het maandbedrag door de maatschappij ruim wordt verdubbeld. ‘Bij de stijging van de termijnbedragen is al meegenomen dat de inkoopmarkt nog verder is doorgestegen nadat we de inkoop hadden gedaan voor de septembertarieven’, verklaart de woordvoerder. ‘Daardoor zijn de septembertarieven nog relatief laag. We willen voorkomen dat we het termijnbedrag van de klant onnodig vaak moeten aanpassen, dus hebben we ervoor gekozen deze stijging mee te nemen. Tegen deze hogere tarieven hebben we namelijk ook al voor oktober ingekocht.’ De woordvoerder schrijft in een reactie dat Budget Energie zich ‘realiseert dat het voor mensen om forse verhogingen kan gaan’. Waar nodig gaat het bedrijf naar eigen zeggen in gesprek met klanten over ‘coulanceregelingen en of betalingsafspraken’. Verder verwijst Budget Energie klanten die problemen ondervinden bij het betalen van hun termijnbedrag ‘door naar Geldfit of de betreffende gemeente waarin ze wonen.’ De prijsverhoging van Budget Energie is vooralsnog uitzonderlijk, maar als de huidige groothandelsprijzen aanhouden, zullen ook klanten van andere energiebedrijven er op den duur mee te maken krijgen. Dat blijkt ook wel uit de tarieven die energiebedrijven hanteren voor nieuwe klanten. Die liggen doorgaans nog een stuk hoger dan de prijs die de variabele klanten van Budget Energie nu betalen. In principe is het aanpassen van tarieven toegestaan, zegt een woordvoerder van de Autoriteit Consument en Markt. ‘Bij variabele contracten mag de prijs tussentijds worden aangepast als gevolg van marktomstandigheden.’ De ACM controleert daarbij wel achteraf of de verhoging ook duidelijk gekoppeld is aan de kosten die het bedrijf maakt om energie in te kopen.||https://www.volkskrant.nl/economie/klanten-van-budget-energie-geschokt-door-prijsverhoging-van-honderden-euro-s-per-maand~bd28fdd0/
2022-08-20||Droogte drijft stroomprijzen verder op, vooral in Frankrijk en Italië||De hoge stroomprijzen van de laatste weken houden nauw verband met de droogte in Europa. Door de geringe neerslag in grote delen van Midden- en Zuid-Europa is er weinig koelwater beschikbaar voor kerncentrales en raken de stuwmeren voor waterkracht minder gevuld. De afgelopen weken is er daardoor veel minder kernenergie opgewekt in vergelijking met een jaar eerder. Vooral Frankrijk heeft hier last van. Een deel van de kerncentrales draaide op een lagere capaciteit. Ook de opwekking van stroom uit waterkracht ligt in heel Europa op een lager peil dan een jaar geleden. Vooral Italië, dat onder meer stuwmeren heeft in de Alpen en de Dolomieten, kan daarom momenteel aanzienlijk minder stroom opwekken. Grofweg 20 procent van de opgewekte elektriciteit in het land komt normaliter uit waterkracht. Volgens het Italiaanse nutsbedrijf Enel, een van de grootste van het land, is zijn energieproductie uit waterkracht deze zomer gehalveerd ten opzichte van 2021. De tekorten aan stroom komen boven op het probleem van de geringe aanvoer van Russisch gas, waarmee deels ook elektriciteit wordt opgewekt. De gasprijs is de laatste weken ook verder gestegen, zodat stroom opgewekt met gas ook duurder wordt. Door de droogte liggen de stroomprijzen in Frankrijk en Italië hoger dan in andere landen. Spanje, waar ook sprake is van droogte, heeft minder problemen, omdat dit land nauwelijks last heeft van de afgeknepen toevoer van Russisch gas. De prijzen die consumenten betalen, liggen hoger dan de groothandelsprijzen. Naast de kosten voor stroom betalen consumenten ook voor het transport en voor de belastingen.||https://www.volkskrant.nl/nieuws-achtergrond/droogte-drijft-stroomprijzen-verder-op-vooral-in-frankrijk-en-italie~b961cffc/
2022-08-20||Hoe hoog is hoog? Grote verschillen in de energierekening slaan een diepe krater tussen winnaars en verliezers||PVV-leider Geert Wilders zette deze week een mailtje op Twitter. Onder de kop ‘Energie nood’ schrijft een vrouw over de situatie van haar moeder van wie het energiecontract in juli afliep. Het nieuwe maandbedrag werd 361 euro, dat werd in augustus bijgesteld naar 600 euro en deze week volgde het bericht dat het tarief in september 888 euro zou zijn. ‘Ze heeft alleen AOW en moet nu dus 70 procent daarvan uitgeven aan alleen energie’, schrijft de dochter. Op de Volkskrant-redactie komen vergelijkbare mails binnen. ‘Dit is onhoudbaar’, schreef een man die zijn maandelijkse voorschot binnen een jaar zag oplopen van 200 naar bijna 1.000 euro. En uit de CPB-cijfers bleek vrijdag nog maar eens hoezeer de hoge energieprijzen erin hakken voor de gemiddelde huishoudens, zij het lang niet zo extreem als in het voorbeeld van Geert Wilders. De koopkracht daalt met 7 procent. De combinatie van extreme voorbeelden en gemiddelden maakt zonder meer duidelijk dat veel huishoudens in grote financiële problemen kunnen raken door de gestegen energierekening. Tegelijkertijd toont het aan dat lang niet elke Nederlander er even hard door wordt getroffen. Als er huishoudens zijn die honderden euro’s per maand meer moeten betalen, terwijl het gemiddelde koopkrachtverlies minder dan 10 procent is, zijn er immers ook huishoudens die er veel gunstiger uit springen. Als energieverslaggever herken ik dit persoonlijk. Het maandelijkse voorschot van mijn gezin is afgelopen jaar weliswaar gestegen, maar lang niet zo extreem. Mede dankzij onze zonnepanelen ging het variabele energiecontract bij Greenchoice slechts omhoog van 130 tot 169 euro. Hoe kan het dat verschillen zo groot zijn? En wat betekent dat voor de keuzes die nu in Den Haag gemaakt moeten worden? Om meer inzicht te krijgen stuurde ik afgelopen week een mail rond op de Volkskrant-redactie met de vraag: wat betaal jij nu voor gas? In totaal reageerden ruim twintig collega’s. Hoewel hun antwoorden natuurlijk geen representatieve steekproef opleveren, valt zelfs op basis van hun situaties al veel te zeggen. Ten eerste dat bedragen inderdaad zeer uiteenlopen. Een fotoredacteur en zijn vriendin kregen deze week de mededeling dat hun maandbedrag wordt opgehoogd van 200 euro naar 585 euro. Terwijl het gezin van een vormgever een paar tientjes voorschot betaalt en zelfs verwacht bij de eindafrekening uit te komen op een voor haar gunstige energierekening: ‘Wij verdienen dit jaar waarschijnlijk 100 euro.’ Waarom zijn die verschillen zo groot? Dat kan in de eerste plaats te maken hebben met het type contract. Vorig jaar rond deze tijd had meer dan de helft van de Nederlanders een energiecontract waarin de prijs voor minimaal een jaar, maximaal vijf jaar was vastgelegd. Een deel van die contracten loopt nog en daar zijn ook op de Volkskrant-redactie de nodige voorbeelden van. Zo heeft een manager stafafdeling met haar driejaarscontract nog een maandbedrag van 110 euro. ‘Maar dat loopt in december af, dus ik hou mijn hart vast.’ Energieprijzen zijn nu al bijna een jaar lang hoog. Hoe langer dat duurt, hoe meer huishoudens hun vaste contract zien aflopen. Daarna komt bijna iedereen op een variabel contract terecht, want nieuwe vaste contracten zijn schaars en vaak duur. Wie nu vanuit vast naar variabel gaat, gaat niet alleen absoluut meer betalen, maar doorgaans ook relatief aanzienlijk meer dan degenen die al langer een variabel contract hebben bij dezelfde provider. Energiebedrijven houden bij de inkoop van stroom en gas namelijk wel rekening met hun groep vaste klanten op een variabel contract, waardoor het de bedrijven vaak lukt op een goed moment in te kopen. Klanten die vanuit vast naar variabel gaan, horen daar niet bij en betalen dus de prijs die geldt op het moment dat hun contract afloopt. Dat is precies de situatie van de fotoredacteur met de recordrekening. Zijn vaste contract bij Van de Bron loopt af op een moment dat de gasprijs nieuwe records breekt. Omdat variabele energiecontracten bij de meeste aanbieders maar twee keer per jaar worden bijgesteld, zit de fotoredacteur nu het komende half jaar met die hoge tarieven. Die tweejaarlijkse bijstelling maakt ook dat de meeste mensen op variabele contracten afgelopen juli een nieuw tarief hebben gekregen en dus tot eind dit jaar geen last van de enorme sprong die de groothandelsprijs van gas sindsdien heeft gemaakt. Daarop is één opvallende uitzondering: Budget Energie. Het variabele contract van Budget Energie wordt sinds januari niet elk halfjaar, maar elke maand bijgesteld. Daar is dus direct te merken wat er afgelopen maand gebeurd is op de groothandelsmarkt voor gas. Door het dichtknijpen van de Nord Stream-pijplijn en de droogte in Europa is de toch al hoge prijs binnen twee maanden nogmaals verdubbeld. Variabele klanten van Budget Energie, onder wie twee Volkskrant-redacteuren, kregen daarom afgelopen week een onaangenaam mailtje. Zo moet een verslaggever met haar gezin vanaf volgende maand 456 euro overmaken, terwijl dat een jaar geleden nog 133 euro was. Dergelijke prijssprongen zijn vooralsnog extreem, maar wel een waarschuwing. Mocht de groothandelsprijs langer op dit niveau blijven, dan gaan steeds meer mensen vergelijkbare tarieven betalen als de klanten van Budget Energie nu. Tegelijkertijd is er ook een aantal collega’s dat relatief weinig betaalt en soms dus zelfs geld verdient. Daarvoor is een heel duidelijke reden aan te wijzen: zij wonen in nieuwbouwwoningen. Zo heeft de eerder genoemde vormgever met de negatieve rekening een huis uit het jaar 2020. De woning is niet aangesloten op gas en heeft 12 zonnepanelen op het dak liggen. Netto gebruikt zij amper elektriciteit. Tegelijkertijd krijgt ze wel de compensatieregelingen die het kabinet begin dit jaar al heeft genomen: een verlaging van de energiebelasting die neerkomt op een meevaller van 225 euro en een verlaging van het btw-tarief op energie. Uit de antwoorden blijkt ook dat aan de energieprestatie van huizen vaak nog veel te doen is. Zo stelt een verslaggever tevreden vast dat hij dankzij de zonnepanelen en de zuiniger ketel die hij heeft laten installeren, nu minder betaalt dan vorig jaar. Een lid van de hoofdredactie is ‘als een malle extra aan het isoleren’ omdat zijn gasrekening nu al hoog is, terwijl hij nu nog op een gunstig vast contract zit dat komende winter afloopt. Zonnepanelen heeft hij al enkele jaren. Dat is natuurlijk precies wat de regering al decennia probeert te bereiken. Jarenlang heeft de politiek huizenbezitters met energielabels en subsidieregelingen aangezet te investeren in het energiezuiniger maken van hun woning. Dat lukte maar matig. Maar nu wordt er gevochten om zonnepanelen en warmtepompen, en in de bouwmarkten is het druk bij de schappen met isolatiemateriaal. De overheid stimuleert het met ruime subsidies. Alleen niet iedereen is in staat om op die manier zelf veel aan de woning te doen. Dat blijkt ook bij de Volkskrant-redactie. Een eindredacteur huurt een ‘extreem tochtige zolderverdieping’ in een 18de-eeuws pand in de Amsterdamse binnenstad. Zij kreeg in maart de mededeling van Greenchoice dat haar energierekening van 135 euro omhoog moest naar 316 euro per maand. Maar een monument voorzie je niet zomaar van dubbel glas, en dat is ook nog eens iets wat de huisbaas zou moeten betalen. Zij heeft wel andere maatregelen genomen. ‘Ik zet de verwarming nog maar op 17 graden, soms iets hoger, en douche kort.’ Ze bezuinigt daardoor nu zoveel dat ze het maandbedrag heeft aangepast tot 230 euro. En er zijn meer collega’s die nu al stellig zeggen dat de verwarming komende winter aanmerkelijk minder hoog gezet zal worden. ‘Ik oefen nu al met koud douchen’, zegt de fotoredacteur met de recordrekening. Het klinkt hard, maar ook dat is deels de bedoeling. De hoge gasprijzen van dit moment zijn het gevolg van het feit dat er een tekort is aan gas. Dat kan alleen opgelost worden door minder gas te gebruiken. Zou je ruimhartig compenseren voor de gestegen gasprijs, dan heeft dat tot gevolg dat er minder wordt bespaard. En dat kan ironisch genoeg ook weer de gasprijzen opdrijven. Want daardoor komt niet meer gas beschikbaar. De harde economische conclusie is dus dat de markt hier haar werk doet en zo een oplossing forceert voor de verdeling van het schaarse gas in Europa. Daarbij zijn er winnaars en verliezers. De zorgelijkste verliezers zijn natuurlijk de mensen die een minimuminkomen hebben, een ongunstig variabel contract en in een tochtig huurhuis wonen. Het kabinet heeft die groep ook extra proberen te helpen met een eenmalige energietoeslag van 1.300 euro die via de gemeenten wordt toegekend aan mensen die leven rond het ‘sociaal minimum’. Maar gezien de recente ontwikkeling van de gasprijzen is dat voor een groeiende groep Nederlanders waarschijnlijk onvoldoende. De haast onmogelijke taak van de politiek is die nu zo gericht mogelijk te helpen. In een eerdere versie van dit stuk was een passage opgenomen over Vattenfall. Die is nu geschrapt omdat de passage helaas twee fouten bevatte. Ten eerste klopte het genoemde tarief van 2,55 euro niet, dat had 1,64 euro moeten zijn. Ten tweede heeft Vattenfall - in tegenstelling tot wat het artikel vermeldt en anders dan de meeste aanbieders - het beleid om klanten die uit hun vaste contract lopen direct hetzelfde tarief te geven als de vaste variabele klanten.||https://www.volkskrant.nl/nieuws-achtergrond/hoe-hoog-is-hoog-grote-verschillen-in-de-energierekening-slaan-een-diepe-krater-tussen-winnaars-en-verliezers~b0be39de/
2022-08-20||De miljoenenrekening voor de Vuelta: van vluchtheuvels verwijderen en dranghekken plaatsen tot het egaliseren van wegen||Het lijkt op het eerste gezicht vrij eenvoudig om een wielerkoers te organiseren. Meer dan een weg en een stel fietsers is er niet voor nodig. Maar schijn bedriegt, blijkt als je aanschuift bij Frank Agterberg (59) en zijn zoon Matthijs (33). Zij spreken een paar dagen voor de start van de Vuelta van ‘de meest complexe logistieke operatie’ die hun familiebedrijf ooit in zo’n korte tijd heeft uitgevoerd. Agterberg Bedrijven is tijdens de drie Nederlandse etappes van de Spaanse wielerronde namelijk verantwoordelijk voor het plaatsen van dranghekken in de etappeplaatsen Utrecht, Den Bosch en Breda. Ze zullen in de steden ook 24 toiletkarren neerzetten, die tussendoor gereinigd en verplaatst moeten worden. En ze leveren daar de hekken ‘met C1-borden’, zoals Matthijs ze noemt, alsof iedereen thuis is in zulke coderingen. ‘Zo’n soepbord met een rode rand. Gesloten voor alle verkeer. Om wegen tijdelijk af te sluiten.’ En daar blijft het niet bij. De afgelopen weken lieten medewerkers van het bedrijf ook vluchtheuvels op het parcours tijdelijk verdwijnen. En ze pakten de stammen van 180 Utrechtse bomen in met het rood van de Vuelta of de tinten waarmee Utrecht het 900-jarig bestaan viert. ‘Ik denk dat er geen enkel ander bedrijf in Nederland is dat al deze dingen kan’, zegt Frank Agterberg, die in het verleden betrokken was bij de organisatie van Nederlandse etappes in de Tour de France en de Giro d’Italia, maar ook bodems legt bij paardensportevenementen en grasmatten op de trainingscomplexen van de KNVB en van PSV. ‘Dat wij dit doen, geeft een kick, hoor.’ Tegelijkertijd roept de kolossale operatie ook een andere vraag op. Want wat kost het eigenlijk om een groep mannen in strakke pakjes door Nederland te laten koersen? Hoeveel draagt de belastingbetaler daaraan bij? En levert het ook iets op? Een deel van het antwoord op die vragen is te vinden in de begroting van het evenement zelf. Daarin staat dat La Vuelta Holanda, de stichting die de organisatie van de Nederlandse etappes voor haar rekening neemt, in totaal ruim 15 miljoen euro verwacht uit te geven aan de drie Nederlandse etappes en de honderden festiviteiten eromheen. Het ministerie van Volksgezondheid, Welzijn en Sport hoest daarvan 3 miljoen euro op, de provincies Utrecht en Noord-Brabant en de start- en finishplaatsen van de etappes betalen tezamen ruim 7 miljoen euro. De rest komt van private partijen. Van dat geld wordt niet alleen de projectorganisatie betaald, die door het uitstel vanwege corona al sinds 2019 aan het werk is, maar ook de marketingcampagne en de rekening voor bijvoorbeeld de dranghekken en de toiletkarren van Agterberg Bedrijven. Maar ook de doorkomstgemeenten, waar het peloton soms in een minuut of tien doorheen dendert, maken kosten. Ze moeten onder meer hun inwoners informeren over wegafsluitingen en omleidingen, zogeheten event-regelaars werven, de wegen netjes opleveren, overhangende takken snoeien en dranghekken plaatsen. Ook organiseren sommige gemeenten activiteiten rond de komst van de Vuelta. Het gaat daarbij over het algemeen om kleine uitgaven, zegt de woordvoerder van La Vuelta Holanda. Zo hoeven gemeenten geen verkeersregelaars te leveren die langs het parcours staan, omdat de koersorganisatie mobiele verkeersregelaars en motoragenten inschakelt die met het peloton meerijden. ‘Gemeenten dragen alleen zorg voor afsluitingen elders in het dorp.’ Ook hoeven doorkomstgemeenten geen kilometers dranghek te plaatsen, zoals in de start- en finishplaatsen het geval is. ‘Het gaat om een paar hekken’, zegt de Vuelta-woordvoerder. ‘Die hebben gemeenten vaak wel staan. Het is makkelijker als ze die zelf neerzetten dan dat wij dat centraal regelen.’ Wat zijn gemeenten dan kwijt aan de komst van La Vuelta ciclista a España? Dat is niet altijd eenvoudig te achterhalen, blijkt uit een rondgang van de Volkskrant langs alle gemeenten die het peloton zaterdag tijdens de tweede etappe zal aandoen. Den Bosch betaalt bijvoorbeeld 334 duizend euro om startplaats te kunnen zijn. Daarnaast trekt de Brabantse hoofdstad 150 duizend euro uit voor evenementen rondom de wielerronde. Utrecht legt 2,35 miljoen euro neer om de ploegenpresentatie en de eerste etappe te mogen organiseren en finishplaats te zijn van de tweede etappe. Maar die bedragen zijn niet compleet. Zo is het werk van gemeentelijke medewerkers niet meegerekend. De inzet van ambtenaren van onder meer de afdelingen vergunningen, sport en economische zaken valt ‘binnen de bestaande formatie’, aldus een woordvoerder van de gemeente Utrecht. ‘Net als bij andere evenementen die in de stad plaatsvinden, wordt hun inzet niet per evenement specifiek bijgehouden.’ Datzelfde geldt voor Den Bosch. Ook draait de gemeente Den Bosch zelf op voor het tijdelijk verwijderen van een aantal palen van het ‘selectieve toegangssysteem’ dat ervoor zorgt dat alleen bestemmingsverkeer het historische centrum in kan. ‘Dit doet onze uitvoerende dienst’, aldus een woordvoerder. ‘Het zit niet in de fee die we aan de organisatie van de Vuelta betalen.’ Doorkomstgemeenten zijn vanzelfsprekend minder kwijt: tussen 0 en 75 duizend euro. Maar ook hier is het beeld vertekend, omdat veel gemeenten de kosten (deels of allemaal) boeken op reguliere budgetten voor onder meer evenementen en gemeentereiniging. Het omgekeerde gebeurt ook. Zo maakte de gemeente Altena 50 duizend euro uit het sportakkoord vrij voor de Vuelta, om dat geld vervolgens de afgelopen maanden te besteden aan activiteiten die sport en bewegen moeten stimuleren. ‘De doorkomst van de Vuelta is hier vooral de kapstok’, aldus een woordvoerder. Andere gemeenten waren vooral druk het parcours wedstrijdklaar te maken. ‘De Mommersteeg in Vlijmen telt alleen al vier sluisjes om de weg te versmallen’, zegt een woordvoerder van de gemeente Heusden. ‘Die liggen er zodat je er niet zo hard kunt rijden, maar dat is bij de Vuelta nou juist wel de bedoeling.’ Het verwijderen en terugplaatsen van veertien obstakels kost de gemeente circa 12.500 euro. In Soest reserveerden ze 14 duizend euro voor het egaliseren en vernieuwen van het wegdek, en het tijdelijk weghalen van palen, blokken en hekken. Verderop in Scherpenzeel trok de gemeente 7.500 euro uit voor reparaties. ‘De wielrenners komen over een weg waar normaal alleen auto’s rijden’, zegt een woordvoerder. ‘We zijn op zoek gegaan naar scheuren en hebben het asfalt vervolgens geschikt gemaakt voor dunne bandjes.’ Rijst de vraag waarom gemeenten zo graag de portemonnee trekken voor de doorkomst van een wielerkoers als de Vuelta, want geld levert het niet direct op. In Soest hopen ze vooral dat de horeca, de detailhandel en de recreatiebedrijven ervan profiteren. Een woordvoerder stelt dat uit onderzoek blijkt dat het toerisme ‘toeneemt na een dergelijk evenement en dat ook inwoners uit de buurgemeenten vaker dan voorheen Soest en Soesterberg zullen bezoeken. Het is tevens een manier om de rijke natuur in en om Soest en Soesterberg te tonen inclusief de mooie en veilige fietsroutes.’ Ook Zaltbommel speculeert over ‘mogelijke publiciteit’ voor de gemeente, Buren hoopt op ‘naamsbekendheid’ en Woudenberg ziet de Vuelta als ‘een prachtige manier om Woudenberg en zijn ondernemers op de kaart te zetten’, aldus de woordvoerders. Alleen de gemeente West Maas en Waal reageert nuchter. ‘We gaan er niet van uit dat de doorkomst van de Vuelta onze gemeente iets oplevert’, schrijft de woordvoerder, ‘gezien de zeer korte tijd van doorkomst door onze gemeente.’ Vader en zoon Agterberg zullen van de koers vermoedelijk weinig zien dit weekend. Te druk met de logistiek van de dranghekken, de C1-borden en de toiletwagens. Ze wijzen maar naar de schema’s in het kantoor aan een landelijke dijk tussen De Bilt en Utrecht. Op die schema’s staat onder meer hoe ze met 10 duizend dranghekken 25 duizend posities in drie steden zullen vullen. Een indrukwekkende schuifpuzzel waarbij sommige hekken die donderdag en vrijdag nog in Utrecht stonden zaterdagochtend in Den Bosch moeten staan en zondag in Breda. Ze hebben er 150 man personeel voor, die allemaal meerdere diensten draaien. ‘Het enthousiasme is groot’, zegt Frank Agterberg. ‘Als ze twee keer staan ingedeeld bellen ze waarom ze geen derde dienst krijgen. We hebben ook een reservelijst.’ Zondagnacht tegen de klok van 12 uur hopen ze helemaal klaar te zijn. ‘Daar gaan we voor’, zegt Agterberg. ‘Dan zijn de hekken weer bij de leveranciers waar we ze gehuurd hebben, de vrachtwagens zijn weer thuis en iedereen heeft zijn urenadministratie ingeleverd, want anders blijf je daar wekenlang achteraan zitten.’ En dan, als het er helemaal op zit? ‘Dan drinken we een biertje’, zegt Agterberg. ‘Maandag begint het gewone leven weer. Al start ik die dag misschien wel een uurtje later.’||https://www.volkskrant.nl/nieuws-achtergrond/de-miljoenenrekening-voor-de-vuelta-van-vluchtheuvels-verwijderen-en-dranghekken-plaatsen-tot-het-egaliseren-van-wegen~babf5b8d/
2022-08-20||Henny Huisman overzomert op ‘het Texel van de tropen’, zijn tweede thuis||‘Ongelooflijk hè! Niemand gelooft z’n ogen, zo blauw is het. Maar zo is het echt. Het is hier het hele jaar zo’n 30 graden, dat is de aantrekkingskracht van de Cariben. Soms wil het wel lelijk afkoelen naar 26 graden, haha, gekkigheid natuurlijk. Maar je hebt hier die passaatwind, uit het oosten, dus er staat altijd een lekker windje. En alles gaat hier een tandje trager. Taxichauffeurs werken niet als het regent, niemand heeft stress. Vergeleken met Curaçao en Aruba is Bonaire heel rustig en relaxed. Ik noem het altijd het Texel van de tropen. We hebben hier een huis laten bouwen. We komen al zo’n 25 jaar op Bonaire, in het begin weleens in hotels, maar ik vind het toch fijn om een plek te hebben waar mijn eigen luchtje hangt. Mijn dochter, schoonzoon en de kleinkinderen zijn gister voor tweeënhalve week overgekomen. Mijn vrouw en ik blijven deze keer vier weken.’ ‘We leven ons Nederlandse leven gewoon verder hier. Tja, wat doe je dan zo’n maand? Beetje rommelen, huisvuil wegbrengen, boodschappen doen. In Nederland kom ik nooit in een supermarkt, daar is iedereen zo gehaast en chagrijnig, maar hier is het heel gezellig. Op woensdag zijn ze blij dat er weer verse tomaten zijn aangeleverd, dat is dan het nieuws van de dag. Het is niet de hele tijd vakantie in de zin van luieren en zonnen, hoor. Al hebben we wel een zwembad, dus je hoeft geen medelijden met me te hebben.’ ‘Dat zijn Geerlof en Anita, Nederlanders die hier ook al dertig jaar wonen. Dat is echt een uitstervend ras, dat zijn zulke lieve en zorgzame vrienden. Ze onderhouden mijn bootje en varen er vaker in dan ikzelf. Mijn vrouw en ik hebben de boot Duo Penotti gedoopt, geïnspireerd op mijn oudste kleindochter, die uit Suriname is geadopteerd. Een paar maanden geleden hebben we samen met Geerlof en Anita afscheid genomen van een gezamenlijke vriendin van ons, Angelique uit Zwitserland, die we ook kenden van het eiland. Haar grootste wens was om hier uitgestrooid te worden, dus dat hebben we gedaan. Haar partner Barbara was er, drankjes en hapjes mee, en toen zijn we met z’n allen de zee op gevaren en nou ja, die as, dat blauwe water, het was geweldig. Ik heb een speech gehouden, dat wilde Angelique graag, en toen we haar uitstrooiden kwam er ineens een ontzettende regenbui voorbij. Nou, toen schoot ik in de huil. Wij allemaal. Dat bedoel ik ook met verder leven hier: op Bonaire gaat alles voor mij door, de mooie, de doodnormale en de verdrietige momenten. Dit is mijn tweede thuis.’ ‘Ja, ik zou zo’n auto in Nederland noooooit in m’n hoofd halen. Mensen zijn hier veel uitbundiger, dus zo’n auto kan hier ook. Ik heb ’m al twintig jaar, ik heb ’m ooit laten airbrushen en nu blijft hij al heel lang goed door al die verf, de lak en dit klimaat. Als Nederlanders hier op vakantie zijn, ben ik met die auto wel echt een bezienswaardigheid. Dat is toch leuk.’ ‘Ik heb in mijn leven genoeg rondgereisd. Ik ben voor m’n werk in Indonesië en Canada en Nieuw-Guinea en weet ik veel waar geweest. Ik heb een hoop gezien. Bonaire is voor mij de fijnste plek. En hier is in die 25 jaar een hele hoop gebeurd en veranderd, hoor. Laatst werd er nog een nieuwe rotonde feestelijk geopend, met van die plastic witte stoeltjes in een kring eromheen, en een optreden van een drumband, haha.’ ‘Natuurlijk! Italiaans ijs met koffiesmaak en zo’n toefje slagroom erop, dat is mijn lievelingssmaak.’ ‘Dat lukt nooit. Op de een of andere manier vervliegt zo’n gevoel altijd weer snel als ik aan het werk ga. Als ik in september terug ben in Nederland ga ik het theater weer in, met een voorstelling vol anekdotes over de showbizz en over mijn ontmoetingen met Gorbatsjov en Whitney Houston en noem ze allemaal maar op. Maar hoewel het vakantiegevoel snel weg is thuis, is het ook altijd snel weer terug zodra ik op Bonaire land. Dan ben ik binnen een halve dag weer geacclimatiseerd en zen.’||https://www.volkskrant.nl/mensen/henny-huisman-overzomert-op-het-texel-van-de-tropen-zijn-tweede-thuis~b298155f/
2022-08-20||Melancholie is haar uitlaatklep, maar waar haar liedjes precies over gaan, vertelt Eefje de Visser liever niet||Aan de gevel van het huis aan een drukke straat midden in Gent, gelegen tussen snackbar Super Friet en patisserie Diva, hangt een opgekruld briefje. ‘Kloppen ipv bellen ivm slapende baby.’ Kloppen haalt niets uit, aanbellen ook niet op deze drukkende, bewolkte zomerdag. Dan komt opeens muziekproducent Pieterjan Coppejans uit een auto gestapt; guitige blik, bruine krullen, blakende baby op de arm. Precies op dat moment doet ook Eefje de Visser de deur open van hun gezamenlijke huis. Deze Eefje, in een witte sweater en met haar zwarte haren in een slordige vlecht, vormt een ontwapenend contrast met de gedistingeerde, haast mystieke verschijning die ze op het podium is. ‘Ach, sorry’, verontschuldigt ze zich, terwijl ze haar baby aanneemt van zijn vader. ‘Ik dacht dat we een telefonisch interview zouden hebben, en zat al helemaal klaar, ik dacht: wie belt er nou aan?’ In de moderne tussenwoning vol schilderijen van familieleden biedt Coppejans partjes watermeloen in een kommetje aan. Hij stelt voor om bij de baby te blijven, zodat we voor het interview naar de studio kunnen, twee deuren verderop. Maar eerst wordt er geknuffeld met Pablo, een opmerkelijk knappe baby van tien maanden, de jonge ouders reflecteren op zijn dag op de crèche, ze aaien over zijn hoofdje. Alles is veranderd in het leven van zangeres en componist Eefje de Visser (36). Ze is getrouwd, ze heeft een koophuis, ze is sinds tien maanden moeder van een babyzoon. Ze is neergestreken, nadat ze zich jarenlang had verplaatst van stad naar stad. ‘Ik ben dol op Franse tulpen en anemonen, maar ik kon nooit bloemen kopen, want ik was nooit langer dan twee dagen thuis’, vertelt De Visser als we in de keuken zitten van de studio, een 400 vierkante meter tellend pand met hoge plafonds, Perzische tapijten op de vloer, gitaren aan de muur, en een zijkamer met matrassen en een stapelbed voor logés. ‘Ik heb op zoveel plekken gewoond.’ Ze somt op: Moordrecht, Den Haag, Alphen aan den Rijn, Tilburg, Utrecht, Gouda, toen weer terug naar Utrecht, en toen Gent. ‘Ik heb altijd veel gereisd. Daar maakte ik me ook wel zorgen over toen ik zwanger werd. Ik had overal wel vrienden of familie bij wie ik langsging, ik was bang om die vrijheid kwijt te raken. De waarheid is: ik ga ook veel minder bij mensen langs. Maar de rust is ook goed.’ Synchroon aan alle veranderingen in haar privéleven, beleefde singer-songwriter Eefje de Visser de afgelopen twee jaar het (voorlopige) hoogtepunt van haar carrière. Ze was met haar poëtische teksten en haar melancholische elektronische arrangementen altijd al geliefd bij recensenten. Maar de woorden waren nog nooit zo lovend, en het publiek nog nooit zo groot als nu. Haar manager Hanne Valckenaers rekende aan de telefoon uit: 35 duizend concertkaartjes zijn er dit jaar verkocht, en dan telt ze de vele festivals niet mee: Dauwpop, Pinkpop, Down the Rabbit Hole, Pukkelpop, en Lowlands, dit weekend in Biddinghuizen. Haar laatste album Bitterzoet werd eind 2020 door muziekjournalisten uitgeroepen tot de beste plaat van dat jaar – dat was nog nooit eerder gebeurd met een Nederlandstalig album. De Volkskrant schreef: ‘De intrigerende zinnen, de sensuele en melodieuze melodielijnen, de elektronische arrangementen: wat een weergaloze totaalproductie.’ En ook de strak geproduceerde liveshow vol bedwelmende lichteffecten en intrigerende choreografieën ontving niets dan accolades. NRC noemde het optreden op Noorderslag het ‘onbetwiste hoogtepunt’. De redactie van 3voor12 riep haar show in juni dit jaar uit tot beste act op Pinkpop. De Visser wordt tijdens haar optredens geflankeerd door twee achtergrondzangeressen, met wie ze in sierlijke, mysterieuze bewegingen samenvalt. Ze liet zich in haar dans inspireren door gebarentaal, Chinees waaierdansen en synchroonzwemmen. ‘Het was al lange tijd een droom om iets met choreografie te doen op het podium. Ik ging eerst op zoek in de hoek van het kunstschaatsen, want ik vond die bewegingen en die pakjes als kind al heel mooi. Via het schaatsen kwam ik bij het synchroonzwemmen uit. Synchroonzwemmers doen aan de waterkant hele gekke, onthechte poses. Dan duiken ze in het water, en maken ze wonderlijke bloemachtige vormen met hun armen en benen. Het is mooi, en ook een beetje eng. Ik heb zo’n beetje alle filmpjes die ik kon vinden van de Olympische Spelen vanaf 2000 bekeken, dat is urenlang aan filmpjes selecteren en liken.’ ‘Zeker, als ik iets wil, of geïnspireerd raak, dan vergeet ik volledig de tijd. Ik heb altijd kleine verslavingen gehad. Als kind gamede ik veel, en speelde ik eindeloos het spelletje Mijnenveger, dan zag ik in mijn bed alle patroontjes voor me, en was ik alle stappen aan het herhalen.’ ‘Ja, ik geloof het nu wel. Ik heb dit keer ook heel veel tijd genomen, wel vier jaar, om een goede plaat en show te maken. Ik was bezig met hoe ik op festivals een extase teweeg kon brengen, hoe ik een spanningsboog kon opzetten, door te vertrekken vanuit een elektronische kickdrum, of gebruik te maken van bepaalde filters en synths. Als we nu spelen, merk ik aan alles dat dit heeft geholpen. Maar ik denk nooit: nu moet ik vijf sterren scoren. Ik ken genoeg artiesten die zo werken, maar ik krijg daarvan stress. Misschien is het omdat ik uit een heel gewoon, bijna volks gezin kom. We hadden nooit veel geld, mijn moeder leefde eerst lang in de bijstand, later werkte ze in de thuiszorg. Er werd van mij niet te veel verwacht of verlangd.’ ‘Ja, het doet me echt goed om hier te wonen. Ik ben bevriend geraakt met Vlaamse muzikanten als Sylvie Kreusch en de jongens van Balthazar, die zoveel lef hebben, ze scheppen een hele eigen wereld, ze durven excentriek te zijn, en zich aan grote buitenlandse artiesten te spiegelen. Een zangeres als Charlotte Adigéry toert zo’n beetje de hele wereld over en Tamino is niets minder dan een wereldster.’ ‘Ik krijg veel reacties vanuit het buitenland, en we doen binnenkort een kleine tour door Duitsland en Zwitserland. Het is natuurlijk moeilijker, maar ik denk dat ook Nederlandstalige muziek kan aanslaan. Er is zoveel muziek die we niet kunnen verstaan maar waar we toch graag naar luisteren, neem het gigantische succes van Rosalía (Spaanse singer-songwriter, red.). Uiteindelijk zit het gevoel dat ik wil overbrengen ook het meeste in de muziek, in de melodieën en arrangementen. Ik vind het belangrijk dat de Nederlandse klank niet de overhand neemt ten opzichte van de muziek.’ ‘Oh dat vond ik zo storend, zo’n kop kan toch niet meer tegenwoordig? Ik vind het vervelend om steeds vergeleken te worden met andere vrouwen, terwijl mannelijke Nederlandstalige artiesten als Snelle en Goldband in dit soort rijtjes niet voorkomen. Het voelt dan alsof wat wij doen een stijltje is, we worden in één hokje geplaatst, terwijl we heel andere muziek maken.’ ‘Dat is er altijd wel een beetje. Als je iets meisjesachtigs over je hebt, dan word je al snel niet serieus genomen. Ik ben in de Volkskrant ook wel eens ‘muziekmeisje’ genoemd, daar zit toch iets kleinerends in. Ik besloot toen: ik ga niet meer zo vrolijk en lief doen tegen iedereen, ik ga serieus over muziek praten. Seksisme is tegelijkertijd een moeilijk onderwerp, ik probeer ervandaan te blijven. Ik profileer me ook niet online met dit onderwerp.’ ‘Ik wil mijzelf niet als slachtoffer neerzetten. Als er kleinerend over mij geschreven wordt, dan houd ik mijn mond, en kies ik ervoor om stug door te gaan. Dat is mijn manier om me niet te laten doen, zo noemen ze dat in het Vlaams. Ik wil ook niet meedoen aan panels over ‘vrouwen in de muziek’, met alleen vrouwen, over vrouwen. De verandering moet namelijk ook van mannen komen. Eigenlijk vind ik dat we een nationale emancipatiedag moeten hebben, waarop we het kunnen hebben over hoe mannen en vrouwen benadeeld en gestereotypeerd worden. Want mannen moeten ook aan allerlei idealen voldoen.’ ‘Mannen mogen hun zwaktes en emoties veel minder laten zien, en er wordt nog steeds neergekeken op het huisvaderschap. Het zou zo cool zijn als mannen evenveel zorg dragen voor hun kinderen en voor hun ouders als vrouwen. De mannen met wie ik omga zijn gevoelig, ze schamen zich niet voor hun emotionele en zorgzame kanten. En ik vind het ook mooi om te zien hoe een nieuwe generatie jongens veel androgyner gekleed over straat gaat.’ ‘Zeker, zeker, en er is nog steeds een gebrek aan vrouwelijke headliners. De industrie moet echt veranderen, en dat gebeurt nu ook. Maar ik vond het ook heel goed dat Down The Rabbit Hole in 2019 veel vrouwelijke headliners had, en dat niet benadrukte. Zo bestendig je een nieuwe norm, door het gewoon te doen.’ ‘Pieterjan doet tijdens mijn optredens het geluid, dus die kan ook niet thuisblijven met Pablo. We hebben uiteindelijk een systeem opgetuigd waarbij er steeds een nanny meegaat, die ’s nachts in een andere kamer in het hotel bij Pablo is, zodat ik kan doorslapen en mijn energie bewaar voor het volgende optreden. Ik vond het in het begin zo moeilijk om mijn baby mee te geven aan een vreemde. Maar nu werkt het heel goed, de nanny’s zijn dol op hem. Ik denk dat het goed was voor ons beiden, anders waren we te lang aan elkaar vastgeplakt.’ ‘Hij is op een heel diepgaande manier bezig met sound. Hij maakt mooie soundscapes, een soort klankbedden waar je concrete arrangementen overheen kunt maken. Hij heeft mijn hele plaat gemixt. Ik denk dat Bitterzoet daarom zo goed klinkt. Hij is geen purist maar hij werkt wel veel met hardware, met oude vintage-effecten en vintagemicrofoons. Hij voegt ontzettend veel karakter toe aan het geluid.’ ‘O, we hebben in het begin ook verschrikkelijke ruzie gehad en ik ben weleens weggelopen. Hij is zo doortastend en vasthoudend, dat ik er op een gegeven moment helemaal gek van werd. Want uiteindelijk is het wel mijn muziek. Ik ben gewend dat als ik iets wilde, de producer dat gewoon deed. Nu weet hij beter: als zij het echt niet wil, dan gaan we het ook niet doen. Ik laat hem juist meer toe.’ ‘De communicatie is hier een stuk vager, alles is ambiguer. Toen ik net met Pieterjan was, begreep ik soms niet wat hij bedoelde.’ ‘Ja, dat was dus verwarrend, ik wist niet of hij een grapje maakte, of dat het iets Belgisch was. Ik wist sowieso niet wat ik van hem moest vinden: ik vond hem wel heel knap, maar ook te gladjes, te makkelijk met flirten. Toen we weken later via Facebook in gesprek raakten, stelde hij zich meteen heel kwetsbaar op. Ik bleef nog even voorzichtig met hem, maar ik voelde ook: als ik iemand vind met wie ik gelukkig kan zijn, dan ga ik er alles aan doen om die relatie te doen werken. Ik heb in mijn leven veel scheidingen gezien, en zelf het verdriet meegemaakt. Ik wil met iemand oud worden. Toen ik hem zag, dacht ik: dit is hem wel, dit is wat ik zou willen in mijn leven.’ *** Het werk van Eefje de Visser werd altijd al gekenmerkt door nostalgie. In woord en klank is ze meester van de tegenstrijdige gevoelens. De liedjes op haar vierde album Bitterzoet lijken nog meer te gaan over hoop en weemoed, over versmelten met en verwijderd raken van de ander, zoals in de titeltrack: Zie je niet misschien?Je weet toch zeker dat die bubbel bijna barst dan?Zie je niet, je verblindt me met tegenlichtmaar blijf, maar blijfVerblind me met tegenlichtMaar blijf, maar blijf ‘Ik denk dat er hoop zit in mijn muziek, maar ook veel verdriet, dat is een onderdeel van mij. Ik ben melancholisch ingesteld, en voor mij is muziek altijd een uitlaatklep geweest. Tegelijkertijd probeer ik onduidelijk te houden waarover ik zing. Ik denk dat als ik zou vertellen waar mijn liedjes over gaan, het te veel over mij zou gaan, dan zou ik mensen niet zo kunnen raken.’ De Visser werd in 1986 geboren in Rijswijk, als helft van een tweeling. Ze groeide met haar tweelingbroer Tim en jongere zus Tessa op in een muzikaal gezin. Moeder Paula zong, vader Rob was naast ambtenaar op een ministerie ook bassist, gitarist en koorarrangeur. Hij bedacht een methode waarbij koorleden hun partij op cd kregen toegestuurd, en wist daarmee zoveel koren bijeen te krijgen voor een optreden, dat hij er het Guinness Book of Records mee haalde. Het gezin – het tweede voor vader Rob, uit een eerder huwelijk had hij al drie kinderen – woonde in een rijtjeshuis in Moordrecht. ‘Met een bruine bank en bruine vloerbedekking, dat was kennelijk hip in die tijd. En ik herinner me onze witte kerstboom, met witte kerstballen.’ Thuis werd er veel gezongen. ‘Mijn ouders hadden samen met mijn oom in verschillende bandjes gezeten. Ze namen zelf hun muziek op met een drumcomputertje, heel cool was dat. Als mijn oom op visite kwam bij ons, dan zongen we met zijn allen die nummers.’ Van die oom, en van een oudere halfbroer leerde De Visser gitaarspelen, van haar vader kreeg ze een viersporencassetterecorder, waarmee ze eindeloos demo’s zat op te nemen in haar kamer. ‘We zijn echt heel verschillend, je zou niet zeggen dat wij een tweeling zijn. Onze band is wel verbeterd, maar lange tijd begrepen we elkaar niet zo goed. Mijn broer is heel intelligent, een echte denker, hij heeft filosofie gestudeerd, terwijl ik meer intuïtief en creatief ben. Hij houdt zich bezig met sociale rechtvaardigheid: met racisme en genderongelijkheid. Hij was woke ver voordat die term bestond, en kan heel rechtlijnig daarin zijn. Hij heeft hemiplegie (een halfzijdige verlamming, red.), dat is gebeurd bij de geboorte, en daardoor heeft hij een lichte beperking aan zijn hand en een voet. Ik denk dat hij zich lange tijd heel anders heeft gevoeld, en wij te lang niet hebben doorgehad wat voor invloed zijn beperking had op zijn gevoelsleven. Ik heb veel over de bevalling nagedacht: mijn broer was eerst, en heeft toen zuurstoftekort gehad. Ik heb me daar niet schuldig over gevoeld, dat is het niet. Maar ik heb in mijn leven wel zorgen over hem gehad.’ ‘Als kind weet je dat er iets niet goed zit, maar je kunt het niet helemaal beseffen. Ik weet nog hoe mijn ouders ons aan de hand van legopoppetjes lieten zien dat er voortaan twee huizen zouden zijn, eentje met papa en eentje met mama. ‘En jullie krijgen een hond’, zeiden ze. Ik was blij om dat hondje, maar mijn tweelingbroer moest huilen.’ ‘Mijn moeder heeft last van manisch depressiviteit. Het is een ziekte, die ertoe heeft geleid dat het een paar keer in haar leven helemaal mis is gegaan, ze schiet dan in een psychose. Dat speelde ook tijdens de scheiding. Ik wil daar verder niet te veel over kwijt, omdat het over mijn moeders leven gaat, maar het was heel moeilijk. Ze heeft een zware periode achter de rug, maar ze krijgt nu de juiste medicijnen, ik heb haar nog nooit zo stabiel gezien.’ ‘Het speelt zich vooral af in het onderbewuste. Ik herinner me dat ze veel op de bank lag, ze was vaak moe. We moesten stil zijn omdat ze vaak overdags sliep. En ook al waren we dat ook vaak niet, en werden we ook vrijgelaten, we pasten ons toch aan. Ik wilde onbewust mijn moeder niet tot last zijn, en ik denk dat dit ertoe heeft geleid dat ik me op latere leeftijd soms ook te veel heb aangepast en mijzelf kwijtraakte, ik heb daar mijn weg in moeten vinden. Je gaat je niet al te veel afzetten tegen een ouder die mentale problemen heeft, maar daardoor moet je later in je leven door een soort pubertijd.’ ‘Er ging een ontzettend belangrijke relatie uit, met rapper en producer Marcel Tegelaar, bekend als Skiggy Rapz. Ik was erg aan hem gehecht. ik voelde me zo ontredderd. Toen dat wegviel heb ik me jaren ontheemd gevoeld, en geworsteld met het leven. Ik verzette me en liep vast op alle dingen die ik moeilijk vond. Nu kan ik beter relativeren en pieker er niet continu meer over, dat is ook gelukt door therapie.’ ‘We waren onafscheidelijk, en vonden houvast bij elkaar toen we elkaar leerden kennen. Maar we waren ook broer en zus geworden. Ik heb het nota bene zelf uitgemaakt. Ik wist dat het niet voor altijd was, ik hield alleen zoveel van hem. Twee jaar later zijn we elkaar weer voorzichtig gaan zien. Het is nu goed, hij is mijn beste vriend en we kunnen weer over alles praten.’ ‘Ik ben altijd op zoek geweest naar symbiotische relaties, maar zie ook het verstikkende daaraan. Je wil een veilig gevoel hebben bij iemand, je wil één zijn met iemand, maar je hebt ook behoefte aan autonomie, aan grenzen. Die symbiose voelt als een vlucht, als de hele tijd zoeken naar een plek die je maar niet kunt vinden.’ ‘Ik vind het altijd moeilijk om er zo over te praten, het is te simpel gesteld. Als je een ouder hebt met mentale problemen, moet je als kind je stabiliteit zien terug te winnen, je moet meer zelf uitzoeken. Maar er waren er ook zoveel normale momenten bij ons thuis: samen de hond uitlaten, en als mijn opa en oma op bezoek waren, speelden we rummikub. Mijn moeder verspreekt zich altijd, daar kon ik altijd heel erg om lachen. Ze was groot fan van Fiona Apple, en dan luisterden we samen naar haar platen. En ze nam ons als alleenstaande moeder mee naar de Ardennen op vakantie. Dan zongen we op de achterbank hard mee met Gorillaz, of K’s Choice, we hadden de plaat Cocoon Crash woord voor woord uit ons hoofd geleerd.’ ‘Ja, ik vind het vaak zo kort door de bocht om alles wat misgaat aan je ouders op te hangen. Want ook al maken ze fouten, en schuilt daarin soms veel verdriet, bijna iedere ouder doet zo ongelooflijk veel voor zijn kind, dat maak ik nu zelf mee met Pablo. Het is ook hard voor jezelf, om te denken dat je ouders je verpest hebben. Ik denk dat veel mensen een moeilijke jeugd hebben, en dat het belangrijk is om je verdriet daarover te uiten, maar je bent verantwoordelijk voor je eigen leven.’ ‘Het is wel genetisch, mijn oma had het, haar moeder had het ook, maar ik heb die ziekte niet in mij. Maar ik heb wel moeite met onbevangen leven, ik kan ook blijven hangen in de donkerte. Maar ik verzet me daar ook tegen: ik wil gelukkig zijn, een goed leven leiden en voorkomen dat die donkere en instabiele kant het overneemt. Dat vergt een soort discipline, mijn werkethiek is daarvan een voorbeeld, muziek heeft me enorm geholpen. Maar ik zorg ook dat ik voldoende slaap, en niet uit de band spring met drank en drugs. Daarnaast neem ik mijn eigen geluk niet voor lief; hoe ons leventje nu is, deze studio waar we in zitten, het huis twee deuren verder dat we zelf hebben verbouwd, ik ben zwanger geraakt.’ ‘Hij weet heel goed hoe je het leven leuk kan maken, ook al heeft hij het als jongen ook zwaar gehad, omdat hij ADHD heeft, en het moeilijk had op school. In dit werk kan hij al zijn energie kwijt. Hij kookt graag voor veel mensen, en is extravert; het tegenovergestelde van mij. Dat kan soms ook wel ver gaan. Toen ik hoogzwanger was hadden we elke dag eters. Hij organiseert in de studio graag feestjes, dan nodigt hij een paaldanseres uit, of een tatoeëerder. En hij zet op die feestjes graag piercings bij iedereen.’ ‘Echt, hij heeft een piercingpistool gekocht, en liep daar op Down the Rabbit Hole ook mee rond, het scheelde weinig of hij had bij Thom Yorke (Britse zanger, frontman van de band Radiohead, red.) een piercing geschoten, die is er toen snel tussenuit geglipt. Ik vind hem heel erg grappig.’ ‘Muzikaal weet ik het nog niet, want Bitterzoet is opgenomen vóór de zwangerschap, en ook veel liedjes op mijn nieuwe plaat zijn gemaakt tijdens of voor de zwangerschap. Maar als mens heb ik veel meer rust gekregen, daarvoor voelde ik me nog altijd toch wat stuurloos. Ik denk ook: geluk bestaat uiteindelijk toch uit intieme relaties. Ik heb er een heel hechte band bij door de komst van Pablo, waardoor ik meer vertrouwen heb in het leven, en in mijzelf. Tijdens de lockdown heb ik de nummers Startschot en Storm geschreven, die zijn opvallend hoopvol voor mijn doen. Er zal op mijn nieuwe plaat nog altijd melancholie doorklinken. Maar er zitten ook warme, mooie teksten bij, want er is veel warmte bij gekomen in mijn leven. Ik kan er wel wat mee, levensgeluk.’||https://www.volkskrant.nl/mensen/melancholie-is-haar-uitlaatklep-maar-waar-haar-liedjes-precies-over-gaan-vertelt-eefje-de-visser-liever-niet~bf9c4b40/
2022-08-20||Verwaarlozing in het tijdperk-Rutte bedreigt nu de maatschappelijke vrede||De blauwe tentjes werden botweg afgepakt. Plaatselijke ondernemers hadden die met ingezameld geld gekocht voor de honderden asielzoekers zonder slaapplek bij het aanmeldcentrum in Ter Apel. Intussen kreeg het Overijsselse dorp Albergen via een nieuwe dwangmaatregel van het rijk driehonderd asielzoekers opgedrongen, met als argument de ‘schrijnende beelden van mensen in Ter Apel die buiten slapen’. Mag ik u voorstellen: de Nederlandse overheid. Elk van beide keuzes heeft zijn eigen bestuurlijke logica. De bivakkerende migranten in Ter Apel worden vooral als openbare ordeprobleem gezien en moeten vooral geen permanent tentenkamp vormen, dus die krijgen een paar gore plees, verder niks. Voor Albergen geldt dat nu eenmaal een gemeente als voorbeeld moet dienen. Met smeken is het niet gelukt om er genoeg te vinden die hun verantwoordelijkheid nemen. ‘Dus we zullen het vaker zo moeten doen als gemeenten niet vrijwillig meewerken’, aldus de staatssecretaris in een onverholen dreigement. Maar bestuurlijke logica leidt niet per se tot geloofwaardige uitkomsten. Al bijna een jaar zijn er in Ter Apel mensen zonder bed. Sinds deze zomer kwijnen ze buiten in hun vuil weg. Dus de meneer in Albergen die in deze krant opmerkte dat je ‘als het echt zo slecht is in het land waar je vandaan komt, dat beetje regen toch ook wel aankan’? Die verwoordde slechts de ontmenselijking die hem door de staat is voorgeleefd. De houding was niet: los van alle standpunten over immigratie, krijgt iedereen in Nederland minstens een dak boven z’n hoofd, juist omdát de meeste asielzoekers vluchtelingen zijn. In plaats daarvan worden de demonstranten in hun standpunt bevestigd, uitgerekend door het kabinet dat het gewraakte besluit neemt. Want dat maakt niet met overtuiging duidelijk dat het dit de beste oplossing vindt, nee, de verzuchting klinkt dat het nu eenmaal niet anders kan. Want Europa, want verdragen, want een dreigende rechtszaak. Het is niet moeilijk om in het laffe schuilen een parallel met de stikstofcrisis te zien. Nog een overeenkomst is de jarenlange verwaarlozing. De zogenoemde asielcrisis is niet in de eerste plaats het gevolg van een geëxplodeerde immigratie, maar van het laten vastlopen van de woningmarkt en het uitkleden van uitvoeringsorganisaties. Allemaal resultaten van het tijdperk-Rutte. In de strijd over stikstof is het kleffe kadetje dat sinds anderhalf jaar het CDA leidt na de boerenrellen nu om gegaan. Hij publiceerde er een opstel bij, over verbinding, nog nat van de angst die er tijdens zomerse CDA-brainstorms over Caroline van der Plas en de provinciale statenverkiezingen uit is gezweet. Hij bezigt ook vaagferme taal over beperken van de asielinstroom, dus in Albergen weten ze: volhouden, hoe onredelijker des te effectiever. Zo dragen VVD en CDA al tijden bij aan de groeiende populariteit van een steeds extremer extreem-rechts. In campagnes proberen ze ‘de rechterflank af te dekken’ met mythes over immigratiebeperking. Eenmaal aan de macht organiseren ze rancune door machteloos de handen in de lucht te gooien. Toch vind ik het ook onbevredigend dat ik uit linkse hoek niet veel meer hoorde dan schrille veroordelingen van xenofobie in Albergen. Ik koester geen illusies, racisme zit diep in Nederland en er waren walgelijke protestborden. Maar ooit was de rook van een jihadistische aanslag nog niet opgetrokken of je kon al linkse geluiden horen over ‘niet allemaal over een kam scheren’, ‘voedingsbodem wegnemen’ en ‘radicalisering tegengaan’. Tot op zekere hoogte best verstandig. Nu lijkt de verwachting dat als je een racist maar hard genoeg in het gezicht schreeuwt dat hij racist is, hij op een gegeven moment wel schuldbewust zal prevelen dat hij het zo inderdaad nog niet had bekeken. De vestiging van een azc is niet simpel. Zo’n locatie begint officieel tijdelijk, maar je kunt er niet van uitgaan. Een half uurtje ten noorden van Albergen, in Hardenberg, veroorzaken vooral mannen uit veilige landen volgens de burgemeester bijna dagelijks problemen: ‘Winkeldiefstallen, drugsgebruik, dronkenschap en ongewenst gedrag naar jonge vrouwen.’ De opvang is daarbij niet eerlijk over Nederland verdeeld. Terwijl vooral het Noorden zijn steentje bijdraagt, zijn er honderden gemeenten zonder azc. Tubbergen, waar Albergen onder valt, is er eentje, maar een duidelijk antwoord op de vraag ‘waarom nu juist hier?’ is er niet. Verscheidene bezwaarmakers verbonden hun protest bovendien met een breder ongenoegen. Niet raar, want de achterstelling van landelijke gebieden is in Nederland al te echt. Bestaansonzekerheid en maatschappelijk onbehagen ondermijnen aantoonbaar draagvlak voor asiel. Voeg daar Haagse willekeur bij en publieke geseling en je drijft mensen verder in de armen van extremisten. Het op orde brengen van de opvang is dus niet alleen van belang voor vluchtelingen, maar ook voor de maatschappelijke vrede. En het gaat pas wanneer opvang wordt losgekoppeld van het debat over het aantal immigranten. Als de VVD echt een ‘asielstop’ wil, moet zij Nederland maar uit de EU laten stappen. Regel in de tussentijd gewoon bij wet sobere, nette behuizing voor langere tijd, mooi verdeeld over het land. Begin met rijke buurten in grote gemeenten die niks bijdragen (welkom in Roozendaal!). En laat een bestuurder met – hoe heet zo’n ding ook al weer – ruggengraat dat zelf ter plekke verdedigen. Hoe kan Nederland beter worden bestuurd? In de Volkskrant-podcast Stuurloos praat Kustaw Bessems met gasten die het niet bij klagen laten, maar ideeën hebben over hoe het wel moet met onze democratie. Hoe zorgen we dat iedereen gehoord wordt? Hoe voorkomen we dat we van schandaal naar schandaal rennen? En hoe krijgen we de beste leiders op de belangrijkste plekken? Klik hier voor alle afleveringen.||https://www.volkskrant.nl/columns-opinie/verwaarlozing-in-het-tijdperk-rutte-bedreigt-nu-de-maatschappelijke-vrede~bf43f4e5/
2022-08-20||Afrika wordt onevenredig hard geraakt door de klimaatcrisis, zegt activist Vanessa Nakate (25)||Ze was nog maar een paar jaar oud toen ze van huis wegliep om stiekem lessen te volgen op de kleuterschool in Luzira, een buurt in de Oegandese hoofdstad Kampala. Het meisje wilde zo graag leren, dat de onderwijzer haar, met instemming van de ouders, in het klaslokaaltje toeliet. Zo ging Vanessa Nakate een jaar eerder dan eigenlijk was toegestaan al naar school. Nakate was dan misschien wel bovengemiddeld leergierig, ze was allesbehalve extravert. Ze vond het doodeng om voor de klas te spreken en kon haar hele jeugd lang goed alleen zijn. Toch was zij het die, geïnspireerd door de #FridaysForFuture-beweging van de Zweedse klimaatactivist Greta Thunberg, haar twee jongere broertjes en drie neven en nichten wist te mobiliseren om te staken voor het klimaat. Het zestal klimaatactivisten – want dat waren ze ineens – vertrok naar de plaatselijke Kitintale-markt. Marktvrouwen en bodaboda-brommerchauffeurs staarden verbaasd naar Vanessa en haar familieleden; ze hielden borden omhoog met teksten als: ‘Natuur is leven’, ‘Bomen zijn belangrijk voor ons’ en ‘Bedankt voor de klimaatverandering’. Doodeng vonden de jongeren het, maar het gaf ook een goed gevoel. Meerdere protesten in Kampala volgden, steeds meer mensen voegden zich bij de toen 22-jarige Vanessa, student business administration en marketing. Haar demonstraties sprongen ook in het oog van ngo- en VN-medewerkers. Wilde ze niet een keer naar New York komen om de Youth Climate Summit bij te wonen, op het hoofdkantoor van de Verenigde Naties? Plots werd ze genodigde op bijeenkomsten over de hele wereld. In 2020 sprak ze in Davos de machtigen en vermogenden der aarde toe, maar echt naar haar geluisterd, werd er niet – de ogen en oren waren vooral gericht op Greta Thunberg, die ook aanwezig was. Toch werd ook Vanessa Nakate een socialemedia-fenomeen, tijdens dat bezoek aan de topbijeenkomst van het World Economic Forum (WEF). Persbureau AP knipte haar namelijk van een foto, waarop Vanessa en vier andere – witte – klimaatactivisten te zien waren. Woest was ze, en terecht natuurlijk. ‘Betekent dit dat ik geen waarde heb als Afrikaanse activist, of dat de mensen uit Afrika helemaal geen waarde hebben?’, zei ze in een emotionele video, die ze op Twitter plaatste. AP bood haar publiekelijk en privé excuses aan, nadat Vanessa hen van racisme had beschuldigd. Na dit bizarre incident stond Vanessa Nakate plots in het middelpunt van de belangstelling. Haar gezicht sierde de cover van het befaamdeTime Magazine, ze zette de Rise up Climate Movement op om gelijkgestemde klimaatactivisten uit Afrikaanse landen een podium te bieden en schreef een boek: A Bigger Picture – My fight to bring a new African voice to the climate crisis. Voor haar recentste klimaatproject in thuisland Oeganda installeert ze zonnepanelen en milieuvriendelijke kooktoestellen op scholen. Een succesverhaal, beaamt Vanessa Nakate glimlachend, vanachter haar laptop in Kampala. Op de witte slaapkamermuur achter haar zijn paarse vlinders geplakt. Haar dikke fleecevest is tot aan haar kin dichtgeritst – het is fris in de Oegandese hoofdstad. Maar dat betekent niet dat klimaatverandering hier niet bestaat, zegt Vanessa ernstig. Haar strijd mag dan wat meer aandacht krijgen dan toen ze met een kartonnen bord op de markt stond, er wordt nog altijd niet genoeg naar haar en andere klimaatactivisten geluisterd, vindt ze. ‘Ik denk dat mensen niet doorhebben hoe erg het met de wereld gesteld is’, zegt ze. ‘Daar wil ik iets aan doen. En ik ben niet de enige die mijn stem laat horen, er zijn zo ontzettend veel wetenschappers die waarschuwen voor wat er gebeurt als er nu niet gehandeld wordt. Onze boodschap is geen mening. Ik roep ook niet op om alleen naar mij te luisteren; ik wil dat men naar onafhankelijke wetenschappers luistert.’ Ook in Europa lijkt men eindelijk wakker te worden, ziet Nakate. Ze vindt het alleen nogal jammer dat daar eerst extreem weer, overstromingen en bosbranden voor nodig waren. ‘Het is verdrietig dat mensen pas doorkrijgen dat klimaatverandering niet meer weggaat als het voor hun deur staat. Wij roepen dit al jaren. Er is geen klimaatrechtvaardigheid: de verhalen van mensen uit het Zuiden, die al jaren met de gevolgen van klimaatverandering kampen, worden niet gehoord of hebben maar weinig impact.’ Klimaatrechtvaardigheid, dat is het woord waar Vanessa's activisme vooral om draait. ‘We hebben allemaal te maken met dezelfde storm,’ legt ze uit, ‘ook al zitten we in verschillende boten. Hoewel sommige van die boten zwakker zijn en daarom sneller zullen zinken, komt er een punt dat ook de sterkere boten het zullen afleggen tegen de storm. Klimaatverandering zal ons allemaal raken, het maakt niet uit waar je leeft of wie je bent.’ Oegandezen zitten duidelijk in het zinkende bootje. Net als in veel andere Afrikaanse landen is klimaatverandering in hun land al jaren een groot probleem. ‘In de Oegandese Karamoja-regio, lijden 500 duizend mensen honger door aanhoudende droogte.’ Daar komt de onrechtvaardigheid weer om de hoek kijken: hoewel het Afrikaanse continent verantwoordelijk is voor minder dan 4 procent van de wereldwijde uitstoot, wordt het onevenredig hard geraakt door klimaatverandering. En dus zet Vanessa Nakate zich in om de verhalen ‘vanaf de frontlinie van de klimaatcrisis’ te vertellen, het liefst op een internationaal podium. ‘In Afrika zien we wervelstormen, opdrogende rivieren en meren, overstromingen, droogte op meerdere plekken die leidt tot hongersnood, conflict over land vanwege landschaarste. De lijst is eindeloos.’ Internationale media berichten daar te weinig over, vindt ze. ‘Gelukkig kan ik als activist ook verhalen vertellen.’ ‘Zeker, het is soms frustrerend als er te weinig naar je wordt geluisterd. Maar ik haal veel energie uit mijn activisme. Het is zo belangrijk om te laten zien dat dit niet alleen een verhaal is over onze planeet die het zwaar heeft, maar om juist de menselijke kant te laten zien. Vandaar dat ik steeds maar weer pleit voor klimaatrechtvaardigheid. Dat is niet helemaal hetzelfde als klimaatactivisme – ik wil echt dat er iets verandert voor de mensen die het hardst getroffen worden.’ ‘Klimaatrechtvaardigheid is onmogelijk als er geen gendergelijkheid is. Je moet weten dat vrouwen en meisjes het hardst geraakt worden door de klimaatcrisis. Vooral op het platteland zijn vrouwen verantwoordelijk voor het zorgen voor eten voor hun families. Zij zien hun gewassen verschrompelen door de droogte. Ze moeten vaak uren lopen om water te halen als hun waterputten of rivieren zijn opgedroogd. Tegelijkertijd worden meisjes uitgehuwelijkt om geld in het laatje te brengen als er door klimaatverandering te weinig geld binnenkomt, waardoor ze niet meer naar school gaan en nooit financieel zelfstandig zullen zijn. We moeten meisjes uitrusten met de vaardigheden om de wereld klimaatbestendig te maken.’ ‘Er wordt maar weinig geluisterd naar jonge vrouwen als ik, helemaal in door mannen gedomineerde werelden of sectoren. Daarom hebben we meer vrouwelijke leiders nodig - nog een reden waarom we moeten investeren in onderwijs voor meisjes en jonge vrouwen. Het zijn de meisjes die we later nodig hebben om te beslissen over de toekomst van onze planeet. We moeten allemaal samenwerken als een team. Geen team speelt met de helft van de spelers. Meer dan de helft van alle mensen op aarde is vrouw, dus zij moeten op de plekken zijn waar beslissingen worden genomen.’ Als klimaatactivist komt Nakate op nogal wat plekken die door mannen worden gedomineerd. In Oeganda, maar ook op de internationale bijeenkomsten waar ze regelmatig spreekt. Ze wordt aangehoord, zegt ze, maar er wordt niet naar haar geluisterd. Zo ziet ze dat wereldleiders nog steeds nieuwe olie- en gasvelden aanboren, in plaats van over te stappen op hernieuwbare energie. Dat er voor windmolens, elektrische auto’s en zonnepanelen ook grondstoffen uit Afrika nodig zijn, houdt Vanessa niet tegen. ‘We weten dat een van de belangrijkste oorzaken van de klimaatcrisis het continu verbranden van fossiele brandstoffen is,’ zegt ze strijdbaar. ‘Het is alsof we met z’n allen verslaafd zijn aan het verbranden van olie en gas.’ Wereldleiders moeten alles op alles zetten om over te gaan op hernieuwbare energie, vindt ze. ‘Alleen dan kunnen we arme gemeenschappen die dagelijks de gevolgen van de klimaatcrisis ondervinden, helpen. Ik zie om mij heen dat er in Afrika veel klimaatarmoede ontstaat.’ ‘Inderdaad. De impact van klimaatverandering raakt mensen niet overal ter wereld even hard. Afrikanen die al in armoede leven, worden het hardst getroffen door de opwarming van de aarde. Zij die het minst weerbaar zijn, krijgen het het zwaarst te verduren. Het zijn de gemeenschappen op mijn continent die aan de frontlinie van de klimaatcrisis leven. Zij kunnen zich niet aanpassen aan het verlies van hun cultuur en hun tradities, ze kunnen zich niet aanpassen aan het verlies van levens of aan hongersnood.’ ‘De verantwoordelijkheid ligt bij de landen die al decennialang CO2 uitstoten. Ik vind dat er geld moet worden vrijgemaakt voor de hardst getroffen gemeenschappen. Met klimaatfondsen kun je bijvoorbeeld innoveren in landbouw, dat is op veel plekken in Afrika hard nodig. Ook moeten inwoners gecompenseerd worden als hun dieren of gewassen doodgaan als gevolg van de klimaatcrisis. Alleen dan kom je een stap dichter bij klimaatrechtvaardigheid.’ Veel wereldleiders lijken echter vooral met andere zaken bezig te zijn. Zo veroorzaakt de oorlog in Oekraïne in veel landen een hoge inflatie. Nu er door sancties steeds minder Russisch gas naar Europese landen komt, lijken veel leiders hun eigen milieudoelen te zijn vergeten. Hun oproep aan Afrikaanse landen om te vergroenen, klinkt ook een stuk minder luid, nu de Europese winter eraan zit te komen en grote gasvoorraden aangelegd moeten worden. ‘Europese leiders vliegen naar Afrika om te kijken hoe ze Afrikaans gas naar hun landen kunnen krijgen’, zegt Vanessa. ‘Terwijl ze niet alleen van het Russische gas af moeten, maar helemaal zouden moeten stoppen met het verbranden van gas. Want net als het verbranden van olie en het stoken van steenkool is het verbranden van gas slecht voor het milieu. Het aankopen van Afrikaans gas is verre van een duurzame oplossing van het probleem – je verandert slechts de bron, niet je gedrag.’ Maar Afrika verwelkomt westerse investeerders ondertussen maar al te graag. Pijplijnen die olie van Oeganda naar Tanzania brengen, of gas vanuit Nigeria naar Algerije, terminals voor vloeibaar aardgas die overal op het continent haastig worden gebouwd, Congolese olievelden die aan de hoogste bieder worden verkocht. Afrikaanse leiders lijken niet echt naar Vanessa te luisteren. Toch blijft ze optimistisch. ‘Ze hebben nu juist een troef in handen’, zegt ze. ‘Afrikaanse leiders bepalen immers wie er in hun landen mag investeren. Als Duitsland op zoek is naar Afrikaans gas, kunnen Afrikaanse leiders voor hun mensen en voor het klimaat gaan staan. Zij moeten zichzelf afvragen: als ik Duitsers in mijn land laat boren naar gas, wat betekent dat dan voor de mensen die in mijn land wonen? Wat betekent het voor de kinderen die de toekomst hebben?’ ‘Ik denk dat onze leiders zich bewust zijn van de enorme potentie van hun landen. Er komt een wereldwijde klimaattop aan, COP27, die zal dit jaar nog worden gehouden in Egypte. Dat is een enorme kans voor Afrikaanse leiders om zich met één stem uit te spreken over wat er op hun continent gebeurt en waarom er klimaatgeld moet komen voor de getroffen gemeenschappen. Want alleen met voldoende fondsen kunnen Afrikanen strategieën creëren waarbij aanpassing aan en beperking van de klimaatverandering centraal staan, voor zover dat nog mogelijk is.’ ‘Ik denk echt dat Afrikaanse leiders sterk genoeg kunnen zijn om achter hun mensen en de planeet te gaan staan. Als ik naar mezelf kijk, kan ik zeggen dat activisme onwijs veeleisend is. Het kan erg frustrerend zijn. Toch maken ik en zoveel anderen ons sterk om het goede te doen voor de aankomende generaties. Ik heb er vertrouwen in dat onze leiders samen een vuist kunnen en durven maken.’ ‘Kijk verder dan je eigen huis en gemeenschap, kijk wat er in de rest van de wereld gebeurt. Als je zelf veilig bent, je familie veilig is en je gemeenschap niet in gevaar is, is het erg lastig om te begrijpen wat er op andere plekken in de wereld gebeurt. We zitten allemaal in dezelfde storm.’||https://www.volkskrant.nl/columns-opinie/afrika-wordt-onevenredig-hard-geraakt-door-de-klimaatcrisis-zegt-activist-vanessa-nakate-25~b5852beb/
2022-08-20||Het einde van de mens: van ecologisch verval via een opstand van de techniek tot evolutie – misschien worden we gewoon een andere soort||Dáár. Dat plukje verwilderde, scharrelende wezens tussen de overgroeide ruïnes van de stad – dat moeten ze zijn. De allerlaatste mensen op aarde. Al zullen ze het zelf niet doorhebben, dat ze de laatsten zijn. Een groepje in lompen gehulde, schuwe apen, de haren verwilderd en vies, de lichamen gehavend en krom: dat is alles wat er nog over is. Hoogwaardige technologische kennis hebben ze allang niet meer, hun vermogen om te lezen zijn ze al generaties geleden verloren. Praten doen ze slechts nog in korte, stompe zinnen. En leven doen ze van dag tot dag, jagend, zoekend, scharrelend. Een klein duwtje nog, een ramp of ziekte misschien, en het is allemaal voorbij. De planeet waar de laatste millennia de mens domineerde, wordt dan weer wat hij in de eindeloze miljoenen jaren daarvoor ook al was: een aardbol gehuld in stilte, hooguit nu en dan doorbroken door het getjilp van vogels, het ruisen van de wind of de roep van een dier. Hoe het zover kon komen? Het is lastig te zeggen. Acht miljard zielen telt de menselijke bevolking. En hoewel er allerlei rampen denkbaar zijn die het in zich hebben de mens ernstig te decimeren, is het ingewikkeld er een voor te stellen die de mens tot de laatste persoon uitroeit. Of nou ja, ook weer niet. Vast staat immers dat de planeet – en zelfs het heelal – niet eeuwig bestaat. Over zo’n vijf miljard jaar bereikt de zon het eind van zijn levenscyclus, een ramp waarbij onze ster geleidelijk zal opzwellen tot een reusachtige ‘rode dwerg’ die de aarde waarschijnlijk zal verzwelgen. Maar de ellende begint al over een jaar of 900 miljoen: geleidelijk zal de opbrandende zon de aardse chemie verstoren, waardoor de fotosynthese stilvalt en het plantaardig leven sterft. Wacht nog wat langer en ook het oppervlaktewater kookt weg, waardoor de dampkring dik en onleefbaar heet wordt. Vluchten naar een andere planeet dan maar? Op de zéér lange termijn is ook dat slechts uitstel. Onvermijdelijk en definitief is immers ook het einde van het heelal zelf. Ver, onvoorstelbaar ver in de toekomst, zal het universum instorten tot een hete ‘Big Crunch’ of juist van binnenuit uiteen worden gedrukt in een zogeheten ‘Big Rip’ – kosmologen zijn er nog niet helemaal uit welke van de twee de beste kaarten heeft. Een andere mogelijkheid is dat het heelal simpelweg steeds leger en kouder wordt, als de sterren een voor een opbranden, en er steeds meer materie wordt opgezogen door zwarte gaten. Een ijskoude, donkere leegte is het resultaat. Tot ook de laatste mens, of wat we tegen die tijd ook zijn, ten onder gaat aan de schaarste aan energie en materie. Maar wacht. Eerst maar eens zien te overleven in het hier en nu. Zo’n 50 procent kans dat de mensheid het einde van deze eeuw niet eens haalt, betoogt de Britse supersterrenkundige Martin Rees in zijn boek Onze laatste eeuw. Het avontuur van de mens loopt op zijn einde, we hebben hooguit nog tien eeuwen om te maken dat we hier wegkomen, stelde ook kosmoloog Stephen Hawking, kort voor zijn eigen einde. Veel meer dan geleerd klinkende gokjes zijn dergelijke prognoses niet – niemand weet immers wat de toekomst te bieden heeft. Maar er zijn grofweg drie gedachten die telkens terugkeren. De eerste: een algehele ecologische instorting van de natuur. Stel de eindtijdvraag aan publicist en universitair docent aan de Universiteit van Twente Femke Nijboer, en dit is wat ze je opstuurt: een cartoon van een mannetje in de auto. In het eerste plaatje, anno 1990, stoort het mannetje zich nog aan alle insecten op de voorruit, in het jaar 2020 zijn de insecten weg. Maar in het laatste plaatje, het jaar 2050, is ook de automobilist verdwenen. Weggevaagd uit het aardse bestaan, de verdwijnende insecten waren een voorteken. Het is maar ‘een gevoel’, benadrukt Nijboer desgevraagd. En ze snapt heus wel dat de planeet geen denkend, levend wezen is of zoiets. Maar toch. ‘Soms heb ik het idee dat de planeet koorts heeft en ons eruit gaat zweten, als een soort nare infectie’, verwoordt ze. ‘Daarom komen er nu virussen, daarom is er klimaatverandering, daardoor komt er ruzie. Alles hangt aan elkaar vast.’ Inderdaad is er nogal wat gaande. Volgens de somberste prognoses kan de zeespiegel de komende eeuwen met zo’n 15 meter stijgen, worden steeds grotere delen van de wereldbol onbewoonbaar door verdroging en verwoestijning en zal van alle nu levende soorten planten en dieren eenderde al in 2070 mogelijk zijn uitgestorven. Mensheid, zie het maar eens te overleven. Maar filosoof Ralf Bodelier, die net een boek schreef met de veelzeggende titel Lang leve de mens, wijst erop dat dergelijke prognoses wél zijn gebaseerd op de aanname dat de mensheid al die narigheid in weerloze passiviteit ondergaat, als een kwetsbaar bergplantje op een helling. Welnee, denkt Bodelier. De mens redt zich wel. ‘We staan inderdaad voor enorme uitdagingen. Tegelijk gaat het juist zeer goed met de mensheid. We blijken steeds beter in staat ingewikkelde problemen op te lossen. En de voorwaarden om nieuwe problemen op te kunnen lossen, worden steeds beter.’ Zo neemt de armoede af, gaan steeds meer kinderen naar school, verbetert de gezondheid en lijkt zelfs het einde van de wereldwijde bevolkingsgroei in zicht: volgens de laatste prognoses piekt de wereldbevolking rond het jaar 2060, op 9,8 miljard zielen. ‘De afgelopen eeuw hebben we er 6 miljard mensen bij gekregen’, rekent Bodelier voor. ‘En dat viel samen met ongekende economische en technologische vooruitgang. Dan kunnen die anderhalf miljard mensen extra de komende honderd jaar er ook nog wel bij, zou je denken.’ Moet alleen niet ‘Poetin in een gekke bui toch op die knop drukken’, zegt Bodelier. ‘Dan hebben we een enorm probleem.’ Ziedaar terugkerende ramp nummer twee: een totale kernoorlog, waarbij men haast alle dertienduizend kernbommen die de wereld telt in paniek tegelijk op elkaar afvuurt. ‘Wederzijds gegarandeerde vernietiging’, zoals die gedachte in militair potjeslatijn officieel heet. Want vernietiging is het. Dat werd duidelijk in 1983, toen wetenschappers met in de gelederen onder meer de beroemde kosmoloog Carl Sagan becijferden wat een volledige kernoorlog over en weer precies betekent. Waarschijnlijk is de rookontwikkeling genoeg om grote delen van de aardbol langdurig in een jarenlange ‘nucleaire winter’ te dompelen. Zonlicht zou niet meer doordringen tot het aardoppervlak, de fotosynthese zou nagenoeg stilvallen, de temperatuur kelderen. En dat terwijl de bommen zelf de grote steden hebben vernietigd, collectieve voorzieningen zoals ziekenhuizen en hulpdiensten zijn weggevaagd, de energie- en voedselvoorziening stokt en er overal dood en verwonding is. ‘Kunnen de overlevenden, met hun sociale- en overheidsstructuren in puin, dat het hoofd bieden?’, vragen fysici Richard Wolfson en Ferenc Dalnoki-Veress zich af, in een vorig jaar verschenen overzichtsartikel. ‘Of zou er een ieder-voor-zich-houding ontstaan, die de noodzakelijke samenwerking voor een wederopbouw voorkomt?’ Toch valt zelfs dan te betwijfelen of het de mensheid de das omdoet, vindt paleontoloog Jelle Reumer (Universiteit Utrecht), auteur van diverse sombere boeken en essays over onze toekomst op aarde. ‘Er zijn overal zo verschrikkelijk veel mensen, ik denk niet dat je die allemaal uitroeit’, zegt hij. ‘Ook na zoiets als een meteorietinslag zullen er altijd restpopulaties overblijven. Ergens op aarde, in een uithoek waar men er minder last van heeft. Dat zag je ook na de meteorietinslag die de dino’s uitroeide: diverse soorten, waaronder de kleine beestjes met veren, hebben het overleefd.’ Is er de komende eeuw dan geen enkele ramp denkbaar waartegen de mensheid zéker niet bestand is? O, zeker wel. Zoals wereldramp nummer drie waarover veel te doen is: een opstand van, jawel, de techniek. Niet zoals in de films, met Terminator-achtige robots die ons te lijf gaan of ijzeren inktvissen die ons willen gebruiken als batterij. Maar eerder door een ongelukkig bedrijfsongeval, aldus een scenario dat in detail werd doordacht door de Zweeds-Britse filosoof Nick Bostrom. Zijn favoriete voorbeeld is dat van een volledig geautomatiseerde paperclipfabriek, bestuurd door geavanceerde, kunstmatig intelligente software. Zou zo’n besturingssysteem zijn taak – ‘maak paperclips!’ – tot in de uiterste consequenties doorvoeren, dan zou de computer weleens tot de conclusie kunnen komen dat de enige manier om ongestoord paperclips te kunnen blijven maken is om de planeet te zuiveren van de mens. Met alle gevolgen van dien. Via allerlei doldwaze avonturen zou dat culmineren in een explosie, een met de lichtsnelheid uitdijende ‘bel van techniek met de aarde als middelpunt’, zoals Bostrom zei toen de Volkskrant hem erover sprak. ‘Een bubbel, die alles op zijn pad omzet in computers, in nanotechnologie of een andere technologie waar we nog niet aan denken.’ En in een heleboel paperclips natuurlijk. Het probleem is dat het scenario wel erg veel speculatieve stappen opstapelt. ‘Misschien ben ik hier gewoon te veel een Tukker voor, maar hier ben ik helemaal niet bang voor’, reageert Nijboer. Zo zou in een kunstmatige intelligentie uiteindelijk ook zoiets ontwaken als moreel besef, is een van de kritiekpunten: gij zult niet doden, ook niet tijdens het paperclips maken. Los daarvan: een zogeheten ‘algemene’ kunstmatige intelligentie, die zelf nieuwe taken bedenkt en uitvoert, bestaat nog niet – en het is de vraag of die wel denkbaar is. Hoe eindigen we dan wel? Als we de milieurampspoed doorstaan, geen kernoorlog ontketenen en de computers te vriend houden? Een reusachtige meteoriet misschien? De kans erop lijkt niet al te groot, niet in het laatst omdat astronomen tegenwoordig een oogje in het zeil houden en een dreigende ramp misschien kunnen afwenden. Natuurlijk: een rondzwervend zwart gat kan onze planeet verzwelgen, een kosmische ‘gammaflits’ kan de aarde steriliseren. Griezelige maar realistische bestaansgevaren, in een heelal zoals het onze. Maar wat tegen dergelijke scenario’s pleit, is de statistiek. De aarde bestond voordat wij ten tonele verschenen ook al zo’n 4 miljard jaar. Weinig kans dus, dat uitgerekend onze generatie het einde ervan meemaakt. Vulkanisme dan misschien? Dat is zo’n gekke gedachte nog niet, vindt aardwetenschapper Bas van de Schootbrugge (Universiteit Utrecht), expert op het gebied van uitsterfgolven. Extreem vulkanisme is immers een van de beruchtste veroorzakers van uitsterfgolven in het prehistorische verleden. ‘Supervulkanen zoals die van Yellowstone Park in Amerika kunnen in een klap hele continenten onbewoonbaar maken. Vooral door de grote hoeveelheden as’, vertelt Van de Schootbrugge. Nóg groter kan ook. Daarvoor moeten we wachten op de eruptie van een ‘vloedbasalt’, een soms wel tienduizenden jaren aanhoudende, zeer grootschalige vulkaanuitbarsting die de dampkring volpompt met toxische vulkanische dampen en de zeeën zuurstofloos en doods maakt. Tijdens de meest beruchte supervulkaanuitbarsting van allemaal – 251 miljoen jaar geleden, op de grens van de tijdperken het Perm en het Trias – kwam zo’n 83 procent van alle soorten om het leven. Zelfs dan is het de vraag of het wel genoeg is om de gehele mensheid uit te roeien. Ook 251 miljoen jaar geleden waren er overlevenden. En de slachtoffers die verdwenen, waren plompe hagedissen, vissen en amfibieën. Niet denkende apen zoals wij, die bij een megavulkaanuitbarsting binnen gaan zitten schuilen. Want dat blijkt telkens opnieuw onze grootste troef. Zoals roofdieren het jagen als specialisme hebben, en nachtdieren biologisch zijn aangepast om te leven in het donker, zo is het specialisme van de mens om te overleven op plekken en in omstandigheden waar een aap eigenlijk helemaal niet thuishoort, aldus de Britse zoöloog Jonathan Kingdon in zijn biografie van de menselijke soort Lowly Origin. We zijn het enige tropische dier dat het net zo makkelijk uitzingt in de ijzige kou van Siberië als op de bergtoppen van Nepal. Dankzij ons verstand en onze techniek zijn we de enige aap die sneller gaat dan de jaguar, hoger vliegt dan de adelaar, dodelijker is dan de sabeltandtijger. We zijn de ‘kunstmatige aap’, een diep technisch wezen, zoals archeoloog Timothy Taylor tien jaar geleden betoogde in het gelijknamige boek, The Artificial Ape. Misschien, denk Reumer, ligt ons einde wel besloten in die ene natuurkracht die nog onverbiddelijker is dan vulkanen of meteorieten: de evolutie zelf. Die van generatie op generatie voortknauwende kracht van binnenuit, die vissen omvormt tot landdieren, zoogdieren verandert in zeebeesten, en die de machtige dinosauriërs een doorstart gunde als kippen. ‘De evolutie gaat altijd door’, weet Reumer. Dat geldt uiteraard ook voor de mens. Zo zijn er in ons dna veranderingen geslopen waardoor we in staat zijn om ook als volwassenen koemelk te drinken en zetmeel af te breken – stuk voor stuk evolutionaire aanpassingen aan een bestaan als boer, we evolueren nog steeds. Gemiddeld bestaan zoogdiersoorten zo’n twintigduizend jaar. En er zijn twee manieren waarop het kan aflopen, vertelt Reumer. ‘Je kunt uitsterven op de manier waarop de dodo en de mammoet zijn uitgestorven, zonder nakomelingen achter te laten. Of je kunt evolueren. Net zolang totdat je het punt bereikt waarop je zegt: nu is het een andere soort geworden.’ Zo verging het veel van onze voorouders: ze verdwenen, maar gaven hun dna door aan hun nazaten. ‘Er zijn nooit twee neanderthalers geweest die samen een homo sapiens als kind kregen’, zegt Reumer. ‘Maar homo sapiens kwam er wel. En we dragen nog steeds een paar procent neanderthal-dna met ons mee.’ Waar dat toe zou leiden? ‘Een homo futuricus, of zo’, zegt Reumer. ‘Over tien- of twintigduizend jaar heb je weer mensen rondlopen met heel andere eigenschappen. Welke? Ik heb er totaal geen beeld bij. Geen flauw idee.’ Zo ontglipt de mensheid de wetenschap, voorbij die horizon waarachter alles speculatief wordt en geen wetenschapper kan kijken: de verre, verre toekomst. Misschien vertimmeren we ons genetische bouwplan en worden we onsterfelijke, door de ruimte zwevende vogels, zoals de visionaire fysicus Freeman Dyson zich voorstelde. Of misschien versmelten we met onze techniek en kunnen we straks bestaan los van dat kwetsbare, vleselijke lijf waarin we leven, om maar eens een thema te noemen dat in veel sciencefiction terugkeert. ‘Ik ben momenteel een beetje een doemdenker wat de mensheid betreft. En dan ineens weer niet en stel ik me een heel fijne nieuwe toekomst voor’, verwoordt Nijboer haar twijfel. ‘Maar ach… alles kump good. Sowieso met de planeet komt het weer goed. Met ons? Ik weet het niet.’||https://www.volkskrant.nl/nieuws-achtergrond/het-einde-van-de-mens-van-ecologisch-verval-via-een-opstand-van-de-techniek-tot-evolutie-misschien-worden-we-gewoon-een-andere-soort~b8d12708/
2022-08-20||Ionica daagt u uit: speel met de regels||Een vriendin zag hoe haar zoon nog steeds niet binnen de lijntjes kleurde, terwijl zijn fijne motoriek al best goed was. Toen ze hem hiernaar vroeg, keek hij haar verbaasd aan. Was dát de bedoeling van die kleurplaten? Dat had niemand hem verteld. Nou, dan wilde hij een volgende keer best binnen de lijntjes kleuren. En inderdaad de volgende kleurplaat bleef hij keurig binnen de lijntjes. Je moet de regels kennen voordat je je eraan kunt houden. Sterker nog: je moet flink wat regels kennen, voor je zelf je eigen regels kunt gaan bepalen. De afgelopen weken heb ik u uitgedaagd om met verschillende regels en randvoorwaarden iets bijzonders te doen. Deze keer is de uitdaging van een hoger niveau: ik daag u uit om zelf nieuwe regels te verzinnen. Religiewetenschapper James Carse schreef in de jaren tachtig dat er minstens twee soorten spelen zijn: eindige en oneindige. Bij eindige spelen zijn er regels en gaat het om winnen of verliezen. Denk aan sport, maar ook aan politiek of oorlog. Bij het oneindige spel (er is er maar één volgens Carse) is het enige doel om zo lang mogelijk door te blijven spelen. Bij dit spel zoeken spelers niet naar macht of winst, maar naar kracht. In alle eerlijkheid: ik snap niet helemaal wat Carse bedoelt en ik heb zijn boek niet gelezen. Maar ik zag zijn citaat ‘Eindige spelers spelen binnen grenzen; oneindige spelers spelen met grenzen’ als motto in een ander boek en bedacht toen dat ik dolgraag een oneindige speler wil zijn. Ik wil niet binnen of buiten de lijntjes kleuren, ik wil zelf die lijntjes tekenen. Vanzelfsprekend kan ik u niet vertellen wat u nu moet doen met deze uitdaging, maar laat ik wat voorbeelden geven van mensen die zichzelf bijzondere regels of randvoorwaarden oplegden. George Perec schreef een roman zonder woorden met de letter e. Laura Dekker besloot dat zij de jongste persoon wilde zijn die solo rond de wereld zeilde. Drs. P legde zichzelf op dat de ij nooit mocht rijmen op de ei. Kinderen voor Kinderen liep met één béén op de stoep. Student Sairam Gudiseva schreef een essay over natuurkundige Niels Bohr waarbij de eerste woorden van elke regel het refrein vormden van Rick Astley’s Never Gonna Give You Up. Lee Redmond liet haar nagels dertig jaar groeien tot ze een totale lengte van ruim 7,5 meter hadden. Raymond Queneau beschreef hetzelfde verhaaltje in 99 verschillende stijlen. Jeroen van Merwijk maakte een lied over Partycentrum Waselink in Winterswijk waarbij de drie coupletten moesten rijmen op respectievelijk Winterswijk, Waselink en partycentrum. Floor de Goede legt zichzelf regels op als hij personages tekent, zo mocht één bepaald meisje bijvoorbeeld alleen kleding krijgen die filmpersonage Amélie Poulain zou kunnen dragen. Hoogleraar translationele genetica Annemieke Aartsma-Rus bespreekt elke dag een wetenschappelijk artikel op Twitter. George Perec schreef een roman waarin de e de enige klinker was. Zo kan ik nog wel even doorgaan. De mogelijkheden voor een oneindige speler zijn oneindig. Ik wens u veel plezier. Bent u deze uitdaging aangegaan? Stuur dan een bericht met de resultaten naar ionica@volkskrant.nl.||https://www.volkskrant.nl/wetenschap/ionica-daagt-u-uit-speel-met-de-regels~b4663bfd/
2022-08-20||Maurits draagt graag vrouwelijke kleding, maar zo lovend als bij Harry Styles wordt dat bij hem niet ontvangen||Op de rode lopers van Hollywood en muziekpodia over de hele wereld duikt sinds een aantal jaar af en toe een man in rok op, of een man met parelsnoer om zijn hals, een handtas onder zijn arm of een streep eyeliner rond zijn ogen. Ik noem een Brad Pitt, Kanye West, Oscar Isaac, Billy Porter, Harry Styles. Die laatste was in december 2020 het eerste mannelijke model dat de cover mocht sieren van de Amerikaanse Vogue. De Britse zanger werd vastgelegd in een zwart colbert dat nonchalant over een babyblauwe, met zwart kant afgezette, zwierige jurk met eindeloos veel laagjes viel. Wie die Vogue of de bruine, linnen rok van Brad Pitt onder ogen krijgt, zou zomaar kunnen geloven dat mannen(mode) in een nieuw, genderbending tijdperk is beland, waarin meer, zo niet alles is geoorloofd. Maar geldt dat ook voor gewone, niet-beroemde mannen? Sinds mijn vroege kindertijd voel ik me enorm aangetrokken tot kleding die doorgaans als vrouwenkleding wordt verkocht. Die voorliefde begon met de jurkenverzameling van mijn moeder. In de weekenden van mijn eerste basisschooljaren trok ik die een voor een over mijn jongensschouders. Mijn kindervoeten schoof ik in de pumps die ik onder in de kast vond. Als ik mijn tenen in de spitse neus liet glijden, kwam mijn hiel tot halverwege het voetbed. Wanneer ik dan in de mensgrote spiegel keek, was me wel duidelijk dat de jurken en pumps me te groot waren, dat ze niet voor mij waren gemaakt, en toch liet mijn reflectie alleen op die momenten een gedroomde toekomstversie van mezelf zien. Een Maurits de Bruijn om op te hopen, om naar uit te kijken. Mijn ouders wisten niet van mijn verkleedpartijen, mijn drie oudere broers zaten vaak op een meter afstand tv te kijken en gaven me af en toe een goedbedoeld maar waarschijnlijk niet zo welgemeend compliment over de ensembles die ik aantrok. Als jongenskleding het equivalent was van bruine boterhammen met komijnekaas, dan waren de kleding en hakken van mijn moeder tijgerbrood met vruchtenhagelslag. Maar buiten de deuren van mijn ouderlijk huis kon ik niet dragen wat ik wilde. Dat hoefde niemand me te vertellen, dat wist ik gewoon. Ik werd al vaak genoeg voor meisje uitgemaakt, zelfs wanneer ik de kleurloze, saaie en vooral jongensachtige afdankertjes droeg waar mijn broers jaren eerder in hadden gelopen. De manier waarop ik sprak, dacht, liep, sprong, stond en speelde was al afwijkend genoeg. Zo leerde ik op vroege leeftijd hoe afwijzend de wereld stond tegenover iedereen die afwijkt van de norm. Mijn zwak voor kleding die aan vrouwen was voorbehouden hield aan, maar ook als puber liet ik dat niet aan de buitenwereld zien. Omdat bloed kruipt waar het niet kan gaan, kocht ik op een dag een paar gouden gympen, pikte ik een seventiesspijkerbroek met wijde, rokachtige pijpen (die midden jaren negentig niet met het modebeeld strookte) uit de garderobe van mijn oudste broer en ontwikkelde een obsessie voor rood en geel, zodat mijn spiegelbeeld toch een klein beetje overeenkwam met dat van de kledingkast van mijn moeder. Maar wat bleek? Kleding wordt al heel snel als niet-mannelijk gezien, en mag nooit te veel uit de toon vallen, de acceptatiegrens is erg dun. Hoe dan ook bleven die moeder van mij en haar vriendinnen nog altijd mijn voornaamste inspiratiebron als het op mijn kleding aankwam. Ik hield van hen en ik hield minstens zoveel van hun glimmende handtassen, hun grote sieraden, hun zijden blouses. Als ik naar vaders en leraren keek, snapte ik niet waarom iemand zijn oog zou laten vallen op een beige ribbroek, of zich zou verheugen op het dragen van een donkerblauwe, platgebreide coltrui, of waarom iemand een doodsaaie man zou willen zijn. Op de herenafdeling van kledingwinkels kwam ik dan ook zelden aan mijn trekken. Toen ik eenmaal van mijn geboortedorp naar de grote stad verhuisde en net genoeg geld verdiende om mijn garderobe uit te breiden, ging ik los. Als ik in de door mij geliefde eclectische aankopen over straat ging, werden me vaak genoeg verwensingen naar het hoofd geworpen, maar daardoor liet ik me niet weerhouden. Of, nou ja, dat probeerde ik door het geluid van mijn koptelefoon de reactie van voorbijgangers te laten overstemmen. Als er scheldwoorden klonken, zette ik het volume van Beyoncé een beetje hoger. ‘Flikker’, werd me door jongens van mijn leeftijd op voorbijrijdende scooters toegeworpen, op een metroperron werd ik eens bedreigd en gedwongen mijn prachtige dubbelgestikte, taupegrijze handtas af te staan, in treincoupés proestten mensen als ik voorbijliep, en mijn buren vroegen me steevast of ik naar een bijzonder feest ging – ook op maandagochtend. Natuurlijk vielen er ook weleens welgemeende complimenten, maar wat in elk geval duidelijk werd, is dat er vrijwel altijd een reactie kwam als mijn kleding zich niet naar de verwachting van het mannelijke voegde. En keer op keer viel me op hoe enorm beperkt dat mannelijke domein was. Als ik een scheldwoord of dreigende blik te verwerken kreeg, hadden die de uitwerking van een toverspreuk. In één ogenblik was de glimmende trenchcoat die toen ik van huis ging mijn trotsmakende harnas vormde, in een kwetsbare, onzekere en daardoor knellende jas veranderd die ik het liefst zo snel mogelijk in mijn tas propte. Ik heb ontelbare keren razendsnel bij de kassa van de supermarkt proberen af te rekenen zodat niemand de gelakte nagels zag die me de vorige avond in de club nog complimenten hadden opgeleverd, en onder de douche vervloekte ik de waterproof mascara die niet van mijn gezicht te wassen bleek. Volgens socioloog Luuc Brans, die aan de KU Leuven onderzoek doet naar de politisering van de mode-industrie, was er niet altijd sprake van die rigide tweedeling tussen mannen- en vrouwenmode. ‘Tot het einde van de 18de eeuw kleedden mannen zich heel frivool’, vertelt hij. ‘Rond de Franse Revolutie is dat in een periode van een halve eeuw omgeslagen. Mannen wilden niet langer als aristocraat worden gezien en gingen zich ineens heel timide en sober kleden om zo te laten zien dat ze mannen van het volk waren. Sindsdien zijn mode, modebewustzijn en trends aan de vrouw toegewezen.’ Zelfs zijn beroep, modesocioloog, wordt weleens als te frivool gezien voor een man. ‘Kleding werd aan de vrouw voorbehouden, en het gaf een man status als zijn vrouw zich heel mooi uitdoste. Het hangt dus heel erg samen met de genderbinariteit van de afgelopen tweehonderd jaar. Nu zien we dat die rigide tweedeling onder druk staat, maar niet iedereen kan zich daarin vinden. En daardoor bevinden mannen die zich door middel van kleding aan die binariteit willen onttrekken zich in een spanningsgebied.’ De afkeuring die me op straat ten deel valt, heeft vaak een homofoob karakter, vertel ik Brans. ‘Precies’, antwoordt hij. ‘Je daagt met je kleding niet alleen de genderbinariteit maar ook heteronormativiteit uit. Er zit zeker ook een homofoob of transfoob randje aan de reacties die je krijgt. Het is meer dan alleen als man iets doen wat aan de vrouw is voorbehouden.’ Er is een duidelijke tweedeling te zien als het gaat om de reacties die ik krijg. Vrouwen zijn veelal positief gestemd en complimenteus. De veroordelingen en het geweld komen voornamelijk, zo niet uitsluitend, van andere mannen. Zij kunnen zich, denk ik, niet voorstellen dat een andere man zich aan de norm onttrekt, anders voor de dag wil komen, en al helemaal niet als het resultaat vrouwelijke trekjes vertoont. Want waarom zou een man er vrouwelijk willen uitzien in een wereld die vrouwen verguist, waarin het mannelijke altijd meer waard zal zijn dan het vrouwelijke? Het roept het beroemde en veelzeggende citaat van de Amerikaanse schrijver Ian McEwan in herinnering, dat mede dankzij Madonna’s hit What It Feels Like for a Girl onsterfelijk is geworden: ‘Meisjes kunnen spijkerbroeken dragen, hun haar kortknippen en overhemden en laarzen dragen omdat het prima is om een jongen te zijn; voor meisjes is dat een soort promotie. Maar als een jongen er als een meisje uitziet, dan is dat volgens jou een afgang, omdat je stiekem vindt dat het vernederend is om een meisje te zijn.’ Achter de afkeer van alles wat we onder vrouwelijk verstaan, gaat misogynie schuil. En misschien wreekt die misogynie zich nog wel sterker wanneer mannen zich inlaten met zaken die als vrouwelijk worden gezien. Want in dat geval is er altijd een andere keuze mogelijk geweest, zijn er kledingrekken vol effen T-shirts en slecht vallende spijkerbroeken die niet zijn gekocht en gedragen. Een man die dat doet, vraagt erom gecorrigeerd te worden. Bovendien roept die man met zijn afwijkende voorkomen automatisch vragen op over zijn seksualiteit. En alleen al de suggestie van homoseksualiteit kan anno 2022 nog tot discriminatoire opmerkingen leiden. Als ik op een afwijkende manier gekleed ga, dan daag ik impliciet de identiteit van andere mensen uit – door me te onttrekken aan aloude hokjes en groepjes. Maar ik koester niet de illusie dat ik ook maar iets te zeggen heb over de identiteit van anderen. De waarheid is dat ik niemand wil uitdagen met mijn kleding, ik beschouw iedere geweldige outfit als niet meer dan een cadeau aan mezelf. Maar wanneer ik in een dieppaarse pantalon en semi-transparante top over straat ga, gaat men ervan uit dat ik op reacties zit te wachten. Terwijl dat lang niet altijd het geval is. Ook niet als die positief zijn. Op veruit de meeste dagen wil ik geruisloos over straat kunnen lopen, zelfs als mijn outfit schreeuwt. Ik vraag Brans of vrouwen positiever op mijn uitdossing reageren dan mannen omdat ik door een rok aan te trekken, een beetje aan die eeuwenoude misogynie knaag. ‘Dat sluit wel aan bij de tweedegolfsfeministen van de jaren zestig en zeventig waarin vrouwen hun kinderen uniseks gingen kleden. Het is onderdeel van diezelfde strijd, jullie zijn bondgenoten in een repressief gendersysteem dat helaas heel sterk is ingebakken in de mode-industrie.’ ‘Is deze voor jou?’, werd me een jaar geleden aan de kassa gevraagd tijdens het afrekenen van een donkerblauwe, wijdvallende damesbermuda. Zodra ik wat gegeneerd knikte, kirde de winkelmedewerkster het uit. Dat vond ze zo leuk. ‘Het ís ook een geweldige broek’, gaf ze me vol bemoediging mee. Mijn aanschaf ontlokt vrijwel altijd een reactie van het verkooppersoneel, het lijkt een onwrikbare wet. Soms is die reactie hysterisch positief, andere keren word ik voordat ik iets kan kopen door het winkelpersoneel naar de herenrekken verwezen. Want een man die glittertops bekijkt, moet wel verdwaald zijn. Mijn dagelijkse realiteit lijkt ver verwijderd te zijn van die van de popsterren en acteurs die in de media zuiver lof oogsten als ze zich uitdossen in kledingstukken die voorheen enkel en alleen tot het vrouwelijke domein behoorden. Wellicht druppelt hun invloed langzaam door, bereiken hun genderoprekkende beelden het straatbeeld en leidt iedere herenrok of glitterlook van Harry Styles en Billy Porter uiteindelijk tot meer acceptatie, ook voor minder beroemde mannen. Maar misschien is het wel omgekeerd, misschien lenen deze performers juist van de meer buitenissig geklede, gewone mannen die in tutu naar een feest gaan én houden ze het idee in stand dat heren in glitters aan de bühne zijn voorbehouden. Brans: ‘Wat op de rode lopers en podia te zien is, heeft natuurlijk wel invloed en dat wordt in bepaalde kringen geïmiteerd, maar die context heeft een status aparte. Die zullen altijd anders blijven dan de rest. Het idee dat alles wat op de catwalk loopt naar beneden druppelt is algemeen aanvaard binnen de mode, maar daar is weinig tot geen systematisch bewijs voor, al voelt het op intuïtief niveau correct. Wat bij Prada gebeurt is niet jaren later bij de Zeeman te koop. ’ Vergelijk het met RuPaul’s Drag Race, zegt Brans. ‘Dat is een heel succesvol tv-programma, de dragqueens uit de show worden geaccepteerd, maar ook omdat wat zij doen zich in een beperkt kader afspeelt. Ik ben er niet optimistisch over dat dergelijke bewegingen invloed hebben op het straatbeeld, want de modewereld is al veel langer bezig met het bevragen van gendernormen middels kleding, terwijl er bijvoorbeeld nog steeds een modeweek voor mannen en één voor vrouwen is en dat hangt samen met hoe de hele modewereld is georganiseerd. Zolang je nog de Zara binnenloopt en er een duidelijke scheiding is gemaakt voor man en vrouw, en niet op basis van kleur bijvoorbeeld, ben ik niet zo optimistisch. Als je naar de top van de mode-industrie blijft kijken om die veranderingen door te voeren en niet naar H&M en Uniqlo, dan blijven die grote spelers ook buiten schot.’ Voor mij is het wel degelijk een bevrijding beroemde mannen te zien die de saaie zwarte smoking in de kast laten hangen en op het gebied van kleur, snit en silhouet eigenzinnige keuzes maken. Maar ik ben nog sterker geraakt als ik op straat een man in een croptop voorbij zie lopen, en moet me op dat soort momenten inhouden geen high-five uit te delen. Terwijl ik me op zo’n moment net als anderen wanneer ze mij zien, hyperbewust ben van de bijzonder geklede man die ik zie, én van de reacties van andere voorbijgangers. Een deel van me wil de man aanmoedigen, een ander deel wil hem beschermen tegen de grote boze buitenwereld. In elk geval zie ik steeds vaker mannen die zich buiten de norm kleden, en wens ik die ontwikkeling te zien als een ondubbelzinnig teken van vooruitgang. Brans: ‘In de samenleving is de genderdiscussie echt aan de gang, en de binariteit staat onder druk. Ik denk dat die beroemdheden reageren op die veranderingen. We zitten niet meer in een tijd waarin het allemaal overdreven mannelijk moet zijn.’ Die verandering zag Brans ook onlangs toen hij oudere en nieuwe James Bond-films terugkeek. De Bond van Daniel Craig representeert niet langer de stoere man die niet om gevoelens geeft; het mag allemaal veel vrijer en emotioneler. De genderdiscussie die Brans noemt, kent vele tentakels. Het geluid dat traditionele mannelijkheid aan revisie toe is, wordt binnen dit debat flink vertegenwoordigd. Feministische bewegingen, activisten en de #MeToo-beweging leggen de aandacht op de schadelijke kanten van mannelijkheid, ook wel onder de noemer toxic masculinity geschaard: seksisme, machtsbelustheid, militarisering, gehard/stoer zijn, beperkte emotionaliteit, negativiteit jegens seksuele minderheden, een hang naar dominantie. Uit een enquête van de Amerikaanse opiniewebsite Vox uit 2015 bleek een groter aantal Amerikaanse mannen geneigd te zijn het label ‘mannelijk’ af te schudden, dan de groep vrouwen die zich niet langer identificeren als ‘vrouwelijk’. Daarnaast waren er meer mannen die zich als vrouwelijk identificeerden, dan vrouwen die zich als mannelijk identificeerden. Mannelijkheid is aan revisie onderhevig, en zo ook de kleding die traditioneel gezien met mannen werd geassocieerd. Deze grotere ontwikkelingen hebben hoe dan ook invloed, en ik hoop dat ze ertoe zullen leiden dat ik in de (nabije) toekomst zonder zorgen over straat kan in mijn glittersokken, goudkleurige trenchcoat en geplisseerde broek. Tot die tijd blijft mijn liefde voor een soepelvallende stof of een kitscherig sieraad overeind. Ook als ik daarop soms afkeurende reacties krijg. Het applaus dat beroemde mannen ten deel valt als ze in een leren rok op de rode lopers verschijnen, is afhankelijk van die specifieke context en zou nooit klinken als die rode loper onder hen zou worden weggerukt en ze niet op hun roem en status konden leunen. Die mannen mogen juist vrij zijn omdat ze zich binnen beperkte kaders uiten en daardoor niet tornen aan onze dagelijkse realiteit. Aan het fineer van acceptatie, waar dat applaus bij hoort, heb ik vooralsnog weinig wanneer ik over straat loop. Maar ik kan wel bouwen op de andere, doodgewone mannen die net als ik de schoonheid van een colbert met pailletten inzien of wegsmelten bij een fuchsia stof. Zelfs als dat betekent dat we niet altijd veilig zijn voor de blikken van anderen.||https://www.volkskrant.nl/cultuur-media/maurits-draagt-graag-vrouwelijke-kleding-maar-zo-lovend-als-bij-harry-styles-wordt-dat-bij-hem-niet-ontvangen~b1859ddc/
2022-08-20||Lees hier het liveblog over de oorlog in Oekraïne van zaterdag 20 en zondag 21 augustus terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-zaterdag-20-en-zondag-21-augustus-terug~b11ac942/
2022-08-20||Voormalig hoofdaanklager Mexico opgepakt in zaak 43 ontvoerde en verdwenen studenten||De studenten, leraren in opleiding, verdwenen op 26 september 2014 uit de stad Iguala in de deelstaat Guerrero. Ze wilden naar een herdenking van een neergeslagen studentenprotest in Mexico-Stad in 1968. Omdat ze geen geld hadden voor de reis, kaapten ze twee bussen in de stad Iguala. Ze werden aangehouden door corrupte agenten, die zes van de studenten doodschoten. De overige 43 droegen ze over aan het drugskartel Guerreros Unidos. Leden daarvan zeiden later de studenten te hebben vermoord en hun lichamen te hebben verbrand. Slechts drie lichamen zijn ooit geïdentificeerd. Donderdag concludeerde een door de Mexicaanse regering aangestelde waarheidscommissie, dat de ontvoering een staatsmisdrijf is. De commissie vond geen aanwijzingen dat de studenten nog in leven zijn. Volgens de commissie, die haar conclusies baseert op meer dan 41 duizend documenten en vijftig video’s, waren hoge Mexicaanse autoriteiten bij de verdwijning betrokken. De regering van de deelstaat Guerrero, het Mexicaanse leger en de federale politie wisten alle van de verdwijning van de bussen waarin de studenten zaten. Militairen die in de buurt gelegerd waren, boden evenmin hulp. Ook de vorige regering van Mexico van president Enrique Peña Nieto heeft informatie verborgen en de connecties tussen autoriteiten en criminele groeperingen verdoezeld, zegt de commissie. De Mexicaanse onderminister voor Mensenrechten Alejandro Encinas nam donderdagavond op een persconferentie de conclusies van het rapport over. ‘De verdwijning en executie zijn mogelijk geweest door de daden en nalatigheden van de autoriteiten’, zei hij. De regering erkende donderdag ook voor het eerst dat de studenten dood zijn. Daarvoor was het officiële standpunt dat ze nog in leven waren. Alles wijst ‘op deze trieste realiteit’, aldus Encinas. De nabestaanden van de verdwenen studenten zijn volgens hem ingelicht tijdens een ‘moeilijke en pijnlijke bijeenkomst’, waarbij ook de Mexicaanse president Andrés Manuel López Obrador aanwezig was. López Obrador zwoer bij zijn aantreden in 2018 dat de zaak zou worden opgelost. Volgens Encinas worden de verdwijningen nog wel verder onderzocht. De verdwijning leidde in 2014 tot grote studentenprotesten in heel Mexico. Familie van de vrouw van de burgemeester van Iguala bleek onderdeel te zijn van het drugskartel. Zij hield de avond van de verdwijning een toespraak op een bijeenkomst en was bang dat de studenten die wilden verstoren. Daarom gaf haar man opdracht de studenten op te pakken en over te dragen aan het kartel. Gedurende het onderzoek bleek nergens dat de studenten wisten van de toespraak. De deelstaat Guerrero geldt vanwege rivaliserende drugskartels als een van de gevaarlijkste streken in het Midden-Amerikaanse land, waar elk jaar tienduizenden mensen omkomen door geweld. Het onderzoek naar de verdwijning van de studenten kreeg internationaal veel kritiek wegens de vele fouten die werden gemaakt en het gebrek aan vooruitgang.||https://www.volkskrant.nl/nieuws-achtergrond/voormalig-hoofdaanklager-mexico-opgepakt-in-zaak-43-ontvoerde-en-verdwenen-studenten~be30aa14/
