2022-08-21||Nederlandse militair in kritieke toestand in Irak na schot in borst ||Het is nog onduidelijk of de militair zichzelf in de borst heeft geschoten, of door een collega werd getroffen. Ook over het type wapen zijn geen mededelingen gedaan. De Koninklijke Marechaussee onderzoekt het incident. Het thuisfront van de militair is inmiddels op de hoogte gebracht, maar over zijn identiteit is nog niets bekendgemaakt. De militair maakt deel uit van de Nederlandse eenheid die sinds begin 2021 het vliegveld van Erbil beveiligt, in samenwerking met Koerdische en Amerikaanse militairen. ‘Zo’n 120 Nederlandse militairen beveiligen Erbil Airbase en omliggend gebied. Ze zijn onder meer verantwoordelijk voor de veiligheid van het coalitiepersoneel’, aldus Defensie. Sinds januari 2022 beveiligen ze ook adviseurs buiten de basis. Commandant der Strijdkrachten Onno Eichelsheim bevestigt op Twitter dat een van zijn mannen in Irak gewond is geraakt. ‘Mijn gedachten zijn bij hem, zijn familie en collega’s. Ik volg de situatie nauwlettend.’ De gewond geraakte militair is van de 11 Luchtmobiele Brigade, een snel inzetbare lichte eenheid.||https://www.volkskrant.nl/nieuws-achtergrond/nederlandse-militair-in-kritieke-toestand-in-irak-na-schot-in-borst~b2f15207/
2022-08-21||Als Sjakie in de Chocoladefabriek genieten van de pindarots||De associatie met het illustere boek van Roald Dahl is onvermijdelijk, zegt Hans Neef, ceo van De Chocoladefabriek in Heerhugowaard. Tussen de tienduizenden pindarotsjes en kransjes die van de lopende band rollen, voelt hij zich meer Sjakie die met de laatste, gouden toegangskaart in zijn reep een rondleiding verdient dan de mysterieuze eigenaar Willie Wonka met zijn zwarte hoed. Neef is het in feite allebei, sinds hij de fabriek overnam in 2012. Hoe verleidelijk ook, De Chocoladefabriek pronkt juist niet met Sjakie. ‘We hebben het overwogen’, aldus commercieel directeur Bert Baron. ‘Maar Sjakie is het symbool van een fantasiewereld. Chocola staat voor plezier en genot, wij zijn een ambachtelijk bedrijf. De moderne Sjakie zit in een andere fabriek, hij staat te ver af van ons merk. Wij zetten de chocolademaker centraal.’ In een raam van de fabriek staat Rijkenberg geëtst, de naam van het voormalige familiebedrijf. De onlangs overleden oprichter Jos Rijkenberg sr. moest er aan wennen, maar in 2019 kon Neef De Chocoladefabriek als merknaam overnemen. En zette hij indirect ook een traditie voort. Als semi-ambachtelijk bedrijf opereert De Chocoladefabriek met zo’n vierhonderd producten op het snijvlak van de chocolade-industrie, zegt Neef. De Chocoladefabriek onderscheidt zich door haar specialiteiten in het ‘middensegment’, met de Nederlandse detailhandel inclusief de grote supermarkten als belangrijkste klanten. De ‘pindatrots’, zoals Baron het omschrijft, is het anker van het bedrijf en bepaalt een groot deel van de omzet. ‘Die iconische pindarots vormt onze identiteit.’ Wekelijks haalt De Chocoladefabriek ‘tonnen pinda’s’ uit Argentinië. Neef wijst naar de afwijkende vormen van de pindarotsjes, die van de band glijden. Ze worden geregeld geproefd door een ‘chocoladepanel’, zelfs het eetgedrag van de consument is in kaart gebracht. Neef, lachend: ‘Jij denkt: die dikke pindarots is voor mij. En je partner zegt: ik wil er niet te veel, ik neem twee kleintjes. Uiteindelijk eten jullie samen het hele bakje leeg. Chocola is ook emotie.’ Verderop doet de ‘spuitrobot’ zijn werk door rijen kransjes te produceren, waarna de medewerkers ze met verschillende musketkorrels verfijnen en – bewust doorzichtig – verpakken. Neef: ‘Onze klant moet kunnen zien dat chocola maken een ambacht is.’ De Chocoladefabriek groeide met 30 procent, in juli sloot het bedrijf zich aan bij de NPEX-effectenbeurs en gaf de directie voor 3 miljoen euro preferente aandelen uit. Te riskant in de wetenschap dat het beursklimaat in rap tempo is verslechterd? Neef: ‘Je merkt dat banken terughoudend zijn, het is voor een mkb-onderneming bijna onmogelijk om financiering te krijgen. Nu proberen we op eigen kracht kapitaal te verwerven.’ Dagelijks ervaart Neef het spanningsveld in de detailhandel door de gierende inflatie. Ook De Chocoladefabriek voelde zich genoodzaakt om de prijzen te verhogen, de inkoop van vloeibare chocola kan in 2023 wel 40 procent duurder worden. Neef: ‘Het betekent dat ik met een hogere kostprijs moet werken. De verpakkingsmaterialen zijn weer 12,5 procent duurder geworden. De roze musketkorrels? 7 procent omhoog, omdat de prijs van suiker is verdubbeld. Karton ging eveneens door het dak. Onze energierekening is nu twee keer zo hoog. We moeten van het gas af, met deze fabriek zitten we nog in de 19de eeuw. Maar die omslag is niet morgen geregeld.’ Supermarkten als Albert Heijn en Jumbo zeggen alleen ‘realistische’ prijsverhogingen te accepteren. Doet Neef ook aan ‘armpje drukken’ met de afnemers? ‘We kunnen onze prijsverhogingen goed onderbouwen, geen enkel mkb-bedrijf kan de inflatie nog zelfstandig absorberen. En dat weten de grote retailers dondersgoed. Het gebeurt dat ze tegen ons zeggen: dit is te duur. Maar we willen er altijd samen uitkomen. Als het een wedstrijd is, houdt die nu wel op.’ De chocola dreigde ook duurder te worden, omdat de Zwitserse producent Barry Callebaut vanwege een salmonella-uitbraak de fabriek in het Belgische Wieze tijdelijk moest stilleggen. Vrijdag leverde een vrachtauto van Callebaut na bijna twee maanden weer vloeibare chocola af bij De Chocoladefabriek. Als ’s werelds grootste chocoladefabrikant erkende Callebaut in 2021 dat zijn producten niet 100 procent vrij zijn van slaven- of kinderarbeid. Tony’s Chocolonely werd vervolgens door Slave Free Chocolate van de gelijknamige lijst verwijderd, omdat het cacaobonen liet verwerken bij Callebaut. Beide concerns intensiveerden hun programma’s in West-Afrika om kinderarbeid uit te sluiten. Ook De Chocoladefabriek kan onmogelijk garanderen dat de keten volledig ‘slaafvrij’ is. Neef: ‘Alles wat wij kopen is gecertificeerd. Ons bedrijf wil absoluut niet worden geassocieerd met kinderarbeid.’ In 2017 bezocht Neef op uitnodiging van Barry Callebaut diverse cacaoplantages in Ivoorkust. Hij sprak er met stamhoofden en zag hoe complex het probleem is voor vijf miljoen arme cacaoboeren die te weinig betaald krijgen. Ze zitten gevangen in een systeem waarbij niet de producenten, maar de regering de prijs van de cacaobonen bepaalt. Neef: ‘De boeren kunnen er nauwelijks van rondkomen en natuurlijk worden nog steeds kinderen uitgebuit. Ze krijgen al vijftien jaar hetzelfde betaald, dan weet je wel waar het geld heengaat. Cacao is immers een belangrijke bron van inkomsten voor die landen.’ Neef constateert dat te veel ‘met een westerse bril’ naar de Afrikaanse samenleving wordt gekeken. ‘Er worden vele initiatieven genomen om in landen als Ghana en Ivoorkust duurzame programma’s voor de cacao-oogst te ontwikkelen. Daar zijn miljarden euro’s ingepompt. Ik steun ze volledig, maar het is een lange weg. Bovendien zeggen de regeringen in die landen: wij bepalen zelf wat goed is voor ons, daar hebben we het Westen niet voor nodig.’ Chocola moet een ‘zuiver product’ blijven, stelt Neef. Even is hij toch weer Sjakie in de Chocoladefabriek, als hij de nieuwste variant beschrijft. ‘We maken nu een pretzel, knapperig met een zoutsmaak en dat combineer je met chocola plus musketkorrels. Als je dat op tafel zet? Ik denk dat er geen pretzel overblijft.’||https://www.volkskrant.nl/economie/als-sjakie-in-de-chocoladefabriek-genieten-van-de-pindarots~b9b2d065/
2022-08-21||De modale werknemer kan nergens meer wonen, en dat is krankzinnig||Iemand duwde mij het bericht onder de neus: kamer in Amsterdam aangeboden, 8 m2. Huur 800 euro. Snel reageren! Pluspuntje: de huurder mag voor dat bedrag ook een kast op de gang gebruiken. Vorig jaar demonstreerden er in mijn stad 15 duizend mensen tegen de ellende op de woningmarkt, het tekort aan betaalbare huur- en koopwoningen. Niet alleen in de Randstad, al is de nood daar het hoogst. Intussen hebben we er een oorlog, een energiecrisis, een klimaatcrisis en een boerenopstand bij, en gleed de wooncrisis een beetje weg uit de aandacht. Maar ze werd erger. Volgens een onderzoek van De Hypotheker waarover Het Parool vorige week berichtte zijn velen nu volslagen kansloos op de woningmarkt. Voor iemand die alleen woont en een modaal inkomen heeft (38 duizend euro) is slechts 1 procent van het huizenaanbod bereikbaar. In 2021 was dat 3,3 en in 2020 4,7 procent. Die betaalbare koopwoningen staan vooral in Limburg en Groningen. Het afgelopen jaar is de rente verdrievoudigd en de prijzen bleven stijgen. De modaalverdiener kan maximaal 171 duizend euro lenen; vorig jaar was dat 188 duizend euro. Samenwoners met tweemaal modaal kunnen 304 duizend euro lenen, 40 duizend minder dan vorig jaar. Ook voor hen nam het aanbod af. Kijk eens op Funda. In Amsterdam staat één appartement te koop onder de 175 duizend euro, een kamer van 10 m2 voor 105 duizend euro. ‘Mét hoogslaper, zodat de woonruimte optimaal benut wordt!’ jubelt de makelaar. In Den Haag staan zes woningen te koop voor de modale inkomens, in Utrecht drie. We hebben het niet over arme mensen, over huurders aan de onderkant van de samenleving – voor hen is er een beschamend tekort aan sociale huurwoningen. Het gaat hier om geschoolde mensen met een baan en een redelijk inkomen. Het is toch krankzinnig dat zij nergens kunnen wonen? Zo kunnen jongeren nooit aan hun volwassenen leven beginnen. Ze kunnen geen kant op. Wie iets minder dan modaal verdient, staat jaren op de wachtlijst voor een sociale huurwoning; wie iets meer verdient is veroordeeld tot huurwoningen van minimaal duizend euro. Daarvoor eist de verhuurder een bruto maandinkomen van viermaal de huur. Zoveel verdient de modale werknemer niet. In 2017 sprak minister Stef Blok de historisch zelfgenoegzame woorden: ‘Ik ben de eerste VVD’er die een heel ministerie heeft doen verdwijnen!’ Apetrots was hij. Nooit meer Volkshuisvesting, voortaan zouden de markt en de lagere overheden de boel perfect regelen. Hoe onwaar is dat gebleken. We hebben weer een minister van wonen, Hugo de Jonge. Hij begon met ferme taal over ‘de regie nemen’ en ‘ingrijpen’ op de ontspoorde markt. Maar we horen de laatste tijd weinig van de volkshuisvester. ‘Bouwen, bouwen, bouwen’, was het motto. In 2030, beloofde De Jonge, staan er 900 duizend nieuwe woningen. Dat gaan we niet redden. Het overleg met de gemeenten schiet niet op. In de eerste helft van 2022 werden 15 procent minder bouwvergunningen verleend dan in 2021. Waar blijft de kaart met aangewezen bouwlocaties, hoeveel woningen komen daar? Eén miljoen woningen in korte tijd, dat is eerder vertoond. Denk aan de nieuwbouw in de jaren vijftig, aan de Vinex-wijken van de jaren negentig. Het kan, maar het vereist grote durf, groot denken en grote investeringen van de overheid.||https://www.volkskrant.nl/columns-opinie/de-modale-werknemer-kan-nergens-meer-wonen-en-dat-is-krankzinnig~b232492c/
2022-08-21||Vuelta in Breda: voor het sprinten de kerk uit||Na de officieuze start komen de drager van de rode leiderstrui, Mike Teunissen, en de man die de blauwe bollentrui draagt als aanvoerder van het bergklassement, Julius van den Berg, met de fiets aan de hand wat bedeesd de kerk binnen. Die hangt vol met historische leiderstruien, van een gele van Joop Zoetemelk en een roze van Eddy Merckx tot een rode van Tom Dumoulin. Teunissen en Van den Berg steken een kaarsje aan voor de slachtoffers van corona waarna het peloton van 180 renners de kerk doorkruist. Op het gemak, want de officiële start is straks, ten zuiden van de stad als ze een half uurtje door Breda hebben geparadeerd – zelden duurt dat zo lang in een wielerwedstrijd. Wielrenners door een kerkgebouw sturen is niet zonder controverse. Het bestuur kreeg boze brieven: dit hoort niet en al helemaal niet op zondag. De in de wijde omtrek zichtbare Grote of Onze-Lieve-Vrouwe Kerk is in 1410 gebouwd als een katholiek heiligdom, maar sinds 1673 protestants en daarmee als het ware ‘ontheiligd’. In de katholieke Sint-Jan in Den Bosch, de startplaats van de tweede etappe van de Ronde van Spanje, had deze stunt niet gemogen. Wel is het zaak dat de renners zich gedragen, vooral voor de gelovige tv-kijker in Spanje. Fietsend door de kerk was uit den boze, zo luidde de instructie. Die was de eerste tien renners ontgaan, zo constateerde de organisatie met enig afgrijzen. De rest, op Nederlander Wout Poels na, trippelt keurig met het rijwiel aan de hand over de onberispelijke rode loper. Tour-, Giro- en Vuelta-winnaar Vincenzo Nibali slaat een kruisje. Hoewel in Breda en omgeving wielergeschiedenis ruimschoots voor het oprapen ligt, is het de eerste keer dat een grote ronde de stad aandoet. De Breda-Breda-etappe is 193 kilometer en daarmee de langste rit van de Vuelta dit jaar. De route door West-Brabant verwijst bewust naar het verleden. Zo komen de renners door Chaam, van het bekendste criterium van Nederland (de Acht van Chaam), door Rijen waar 14-voudig Vuelta-etappewinnaar Gerben Karstens woonde en is de enige tussensprint van de dag in Sint Willebrord. Het dorp in de gemeente Rucphen – ‘de wielergemeente van Nederland’– geldt als de bakermat van het Nederlandse naoorlogse profwielrennen. Dat komt vooral door de successen begin jaren vijftig van de Willebrorders Wout Wagtmans, winnaar onder meer van vier Touretappes en drie Giro-ritten en Wim van Est. De boerenzoon uit een gezin van zestien was de eerste Nederlandse gele- en rozetruidrager. Misschien nog bekender is Van Est van wat hem de dag na de verovering van het geel overkwam, op 17 juli 1951. Voor het eerst in de bergen fietsend, viel hij in een ravijn bij het afdalen van de Aubisque. Zijn sponsor, een horlogemerk, maakte een beklijvende inhaakadvertentie met een huilende Van Est en een grote pijl naar zijn polshorloge. (‘Zeventig meter viel ik diep. Mijn hart stond stil, maar mijn Pontiac liep.’) Van Est was er in zekere zin verantwoordelijk voor dat grote wielerronden ook in het buitenland begonnen. Zijn val en daarna de successen van de Nederlandse Tourploegen, steevast gepresenteerd in Breda in de huiskamer van ploegleider Kees – Den Pel – Pellenaars, bracht de Tourorganisatie op het idee om in 1954 de Ronde van Frankrijk in Amsterdam te laten beginnen, de eerste buitenlandse start. Het zou tot 2009 duren voordat ook de Vuelta de vleugels buiten het Iberisch schiereiland uitsloeg. In dat jaar was de start in Assen. Dertien jaar later maakte Breda zijn langverwachte debuut in een grote ronde. Dat blijkt ook een nieuwe ervaring voor het massaal uitgerukte Bredase publiek, zoals bij de opblaasboog van de officiële start op kilometer 0. Minuten nadat het complete peloton in 15 tellen langs is gekomen, kijken toeschouwers nog reikhalzend naar de straat waar de renners vandaan kwamen. Een meisje vertolkt het groepsgevoel: ‘Was dat alles, papa?’||https://www.volkskrant.nl/sport/vuelta-in-breda-voor-het-sprinten-de-kerk-uit~b47f59b6/
2022-08-21||Droogte dwingt mogelijk tot extreme maatregelen: sluiting Twentekanaal, eenrichtingsverkeer op de IJssel||Dit laat Rijkswaterstaat desgevraagd weten. Een sluiting van het kanaal, met beginpunten in Almelo en Enschede en uitmondend in de IJssel bij Zutphen, maakt de aan- en afvoer van grondstoffen voor de producenten van onder meer veevoer, asfalt, zout, zand en grind via het kanaal praktisch onmogelijk. Het goederenvervoer over het spoor zit al aan zijn max, en de scheepsladingen dan maar over de weg vervoeren zou leiden tot een enorme verkeerschaos. ‘Sluiting zou dramatisch zijn’, zegt Anne-Ruth Scheijgrond als voorzitter van Port of Twente namens de bedrijven in de regio. ‘Vooral als je in achterhoofd houdt dat het lang kan gaan duren. In het vorige extreem droge jaar, 2018, kwamen dit soort waterstanden pas in oktober voor.’ De zogenoemde ‘minst gepeilde diepte’ van de IJssel, die voornamelijk afhankelijk is van water uit de Rijn, schommelt momenteel rond de 1,5 meter. Zakt het water nog 5 centimeter, dan wordt er eenrichtingsverkeer ingevoerd en mogen schepen die vanuit Duitsland komen de IJssel niet meer op. Om Kampen te bereiken, het eindpunt van de IJssel, zouden ze dan bijna 300 kilometer moeten omvaren, met alle kosten van dien. Bij de sluizen van Eefde, waar het Twentekanaal zakt naar het niveau van de IJssel, is goed te zien hoe laag het water in de rivier nu al staat. In de nieuwe sluisbak geeft de bruine aanslag van het water op de kademuur een hoogteverschil aan van zo’n tien meter. Om het waterniveau in het kanaal op peil te houden, is een batterij pompen aangesleept om het water dat wegstroomt bij het schutten van schepen terug te pompen. Dat is nodig omdat het oude gemaal naast de sluis deze lage waterstanden niet aankan. Als ook de pompen, die nu al op vol vermogen draaien, het hoogteverschil niet meer trekken, gaat de sluis dicht. Want als Rijkswaterstaat het Twentekanaal niet meer op peil kan houden, komt de (drink)watervoorziening in de Achterhoek, Twente en Drenthe in het geding. In dergelijke situaties van watertekorten zijn het de binnenvaart, de industrie en de landbouw die altijd als eerste moeten inschikken. Bedrijven lijken al te anticiperen op een sluiting van het kanaal, gezien het kleine aantal binnenvaartschepen dat de laatste dagen op het kanaal vaart. Met de sluizen bij Eefde als enige uitweg uit het kanaal is er mogelijk ook angst onder schippers dat ze opgesloten raken bij een plotselinge sluiting, zoals met tientallen schepen gebeurde toen in 2012 een sluisdeur naar beneden kwam zetten en er zes weken geen doorgang was. Rijkswaterstaat wil die vrees wegnemen, al kan de dienst niet garanderen dat schepen 48 uur de tijd krijgen het kanaal te verlaten, laat een woordvoerder weten. Port of Twente kan niet inschatten of bedrijven acuut in hun voortbestaan worden bedreigd, mochten de sluizen voor langere tijd dicht gaan. Gemeenten en provincies hebben aangekondigd de getroffen bedrijven te zullen ondersteunen. De schade door sluiting liep in 2012 in de tientallen miljoenen. Combi Terminal Twente in Almelo, de grootste binnenlandse containerterminal van Nederland, claimde destijds bij Rijkswaterstaat 40 duizend euro per dag mis te lopen. De komende dagen verwacht Koninklijke Binnenvaart Nederland nog geen stremming, nu het op verschillende plaatsen in het stroomgebied van de Rijn regent. Maar met ook droge dagen op komst tempert Jaco van Wezel van Weeronline de verwachtingen. ‘Een stijging in het waterpeil van de Rijn en de Maas zal de komende tijd amper zichtbaar zijn.’ Hij verwacht niet meer dan ‘een tijdelijke stabilisatie voordat het waterpeil tijdens droog weer verder daalt.’ Bij ForFarmers, met drie veevoerfabrieken langs het Twentekanaal, zijn ze nog niet onmiddellijk gealarmeerd. Het bedrijf is voor grondstoffen als soja en graan afhankelijk van aanvoer over het water vanuit Rotterdam, maar zegt dat de voorraden voorlopig voldoende zijn en andere fabrieken in het land de productie eventueel kunnen overnemen bij een sluiting van het Twentekanaal. ‘We doen alles om te blijven leveren’, zegt een woordvoerder. ‘Want de dieren moeten blijven vreten.’||https://www.volkskrant.nl/nieuws-achtergrond/droogte-dwingt-mogelijk-tot-extreme-maatregelen-sluiting-twentekanaal-eenrichtingsverkeer-op-de-ijssel~b6cd8402/
2022-08-21||Groeiend aantal Britten moet beroep doen op de voedselbank en staat voor de keuze: ‘heating’ of ‘eating’||Amy Webster, gekleed in een vrolijke zomerjurk en met een zonnebril rustend in het haar, zit gehurkt op de vloer van een koele hal van de King’s Church in Darlington. In een gestaag tempo stopt de alleenstaande moeder een week aan boodschappen van een plastic kist in haar tassen. Cornflakes. Houdbare melk. Brood. Thee. Eieren. Champignons. Aardappelen. Stukjes bevroren kip in boterhammenzakjes. De hele schijf van vijf, plus brokjes voor de hond. En een toiletrol. Ze glundert bij een pak koeken. ‘Dat is het belangrijkste,’ zegt ze, ‘die zijn voor mijn dochter. Het is niet makkelijk voor haar, dat er geen geld is. Ze is 8.’ Sinds een klein jaar komt Webster elke woensdagmiddag naar de voedselbank in deze Noord-Engelse stad. Ze rijdt mee met een vriendin. Haar eigen auto gebruikt ze vanwege de hoge kosten nauwelijks nog. Universal Credit, zoals de bijstand in het Verenigd Koninkrijk heet, bedraagt 1.400 euro per maand. Dat lijkt genoeg, maar met een huur van meer dan 800 euro plus andere vaste lasten blijft er weinig meer over om van te eten. Na te hebben gestudeerd, heeft de 35-jarige gewerkt als verzorgster, maar door huiselijk geweld is ze getraumatiseerd. Ze probeert haar leven opnieuw op te bouwen. ‘De voedselbank brengt redding.’ Dat geldt voor steeds meer Britten. Uit cijfers van de onderzoeksgroep Statista kwam onlangs naar voren dat meer dan 2,1 miljoen eilandbewoners gebruikmaken van deze vorm van bijstand. Dat is veel meer dan veertien jaar geleden, toen maar 25 duizend Britten niet rond konden komen. De verwachting is dat het aantal de komende maanden flink zal stijgen, nu het land aan de vooravond van een recessie staat. Er wordt zelfs sociale onrust voorspeld, zeker wanneer, zoals verwacht, de energierekeningen onbetaalbaar worden. Het Britse koopkrachtniveau is in zestig jaar niet zo laag geweest, nu de inflatie de dubbele cijfers nadert. In Darlington, een stad die van oudsher bekendstaat om de spoorwegindustrie, leeft 30 procent van de kinderen onder de armoedegrens, in gezinnen waar het inkomen 40 procent of meer onder het gemiddelde ligt. Er zijn zeven voedselbanken in de stad die bijna honderdduizend inwoners telt. Bij de verkiezingen van eind 2019 behoorde het tot de zogeheten Rode Muur, traditionele Labour-districten die in handen vielen van de Conservatieven. De paardenmarkt wordt beetje bij beetje opgeknapt, maar deze vooruitgang moet de arbeidersbuurten, waar de goedkoopste woningen van het land staan, nog bereiken. De toename van het aantal voedselbanken vond grotendeels plaats onder het bewind van de Conservatieve Partij. Sinds de Conservatieven in 2010 samen met de sociaal-liberalen aan de macht kwamen, is er flink bezuinigd. Dat werd noodzakelijk geacht na de puinhopen als gevolg van de bankencrisis van 2008. De sociale zekerheid werd vereenvoudigd, wat in de praktijk vaak neerkwam op versobering. Mensen in de bijstand die te ruim behuisd waren en meer dan twee kinderen hebben, gingen er het meest op achteruit. Terwijl het aantal bankfilialen afnam, steeg het aantal voedselbanken. ‘Bij elke bezuinigingsmaatregel is de toeloop groter geworden’, zegt Andrew Coltman, die tien jaar geleden betrokken was bij de oprichting van de voedselbank op een bedrijventerrein aan Prospect Place. ‘Tegenwoordig zitten we op zestig bezoekers per dag, een stuk meer dan in het begin.’ Alleenstaanden vormen de meerderheid. De food bank is alleen open op maandag-, woensdag- en vrijdagmiddag. Op de andere dagen is Coltman met tien andere vrijwilligers druk met het vullen van de plastic kratten. ‘Daar komt veel bij kijken. We hebben aparte pakketten voor vegetariërs en veganisten. Ook hebben we halal-pakketten.’ Door de jaren hebben Conservatieve politici niet de indruk gegeven dat ze erg in hun maag zaten met deze groei. Vier jaar geleden beweerde Jacob Rees-Mogg, tegenwoordig minister voor Brexit-kansen, dat de groei juist een positieve trend was. ‘Het is opbeurend dat liefdadigheidsorganisaties steun geven aan landgenoten’, vertelde de miljonair tijdens een radio-interview, ‘het toont aan dat we een meelevende natie zijn.’ Hij voegde eraan toe dat het aantal gebruikers is toegenomen, omdat ‘de Labour-regering mensen doelbewust nooit heeft verteld dat deze vorm van hulp beschikbaar is’. Enkele maanden geleden kwamen Conservatieve bestuurders in Dartford, een voorstad ten oosten van Londen, in opspraak door een nieuwe voedselbank feestelijk te openen. Met een brede lach knipte de Conservatieve burgemeester een lintje door, waarna er sandwiches en taart werden voorgeschoteld. Elders in het kerkgebouw hadden gebruikers een nette Engelse rij gevormd. Rond dezelfde tijd beweerde de Conservatieve afgevaardigde Lee Anderson dat de armere inwoners in het rijk van Jamie Oliver en Gordon Ramsay niet meer weten hoe ze met verse ingrediënten een goedkope maaltijd kunnen bereiden. Bij de voedselbank in Darlington bevatten de kisten vooral houdbaar voedsel, maar op een grote tafel liggen ook verse groenten. Dit tot tevredenheid van Christopher Allison, die drie rabarbers in zijn hand houdt. ‘Daar ga ik een taart van maken’, klinkt het veelbelovend. Zijn zwart-wit gestreepte voetbalshirt verraadt een liefde voor Newcastle United, de voetbalclub die eerder dit jaar in handen viel van een Saoedisch consortium. Het zelf koken, zo vertelt de werkloze metselaar, valt nog niet mee omdat hij in een pension verblijft. ‘Ik hoop ooit weer in een gewoon huis te wonen, maar dat zit er voorlopig niet in.’ De 42-jarige vertelt een alcoholprobleem te hebben, wat niet alleen zijn fysiek aantast maar ook zijn budget. ‘Te veel van mijn geld gaat naar drank en peuken. Ik probeer ervan af te komen, maar dat lukt niet.’ Hij behoort tot de doelgroep van Caroline Evans, een arbeidsadviseur die bij de voedselbank rondloopt om mensen weer aan het werk te krijgen. ‘Er is werk, bij Amazon bijvoorbeeld, maar dat betekent niet dat mensen hier werkschuw zijn. Veel bezoekers van de voedselbank hebben persoonlijke problemen. Die moeten eerst worden opgelost, om uit de vicieuze cirkel te komen. Maar onze financiën zijn beperkt.’ De vraag is hoelang dat werk er nog is. Het Verenigd Koninkrijk staat aan de vooravond van een recessie, die mogelijk zal leiden tot een toename van de werkloosheid, net als aan het begin van de jaren tachtig. ‘De inflatie is het directe gevolg van de lockdownmaatregelen’, zegt econoom Graham Gudgin van het Centre for Business Research in Cambridge, ‘en daarom verwacht ik dat het gaat om een tijdelijk fenomeen, niet structureel. Daar is de oorlog in Oekraïne bovenop gekomen. De gascrisis is alleen nog maar erger geworden omdat de Conservatieve regering enkele jaren terug flink heeft gesneden in de opslagcapaciteit. Een even naïeve als rampzalige beslissing.’ In hoeverre de Brexit een rol speelt bij de economische crisis, daarover verschillen de meningen. Volgens een onlangs verschenen model van het Centre for Economic Reform heeft het verlaten van de EU 5 procent van het bbp gekost, maar de manier waarop dat model tot stand is gekomen, kreeg kritiek. ‘Bij het berekenen van de economische output tellen de Britten, anders dan andere Europese landen, gezondheid en onderwijs bijvoorbeeld mee en juist die sectoren zijn zwaar getroffen door de lockdown’, zegt Gudgin. ’Wanneer je het verloop van de Britse economie afzet tegen de rest van de G7, zie je geen groot verschil.’ Feit is dat honderdduizenden huishoudens in de problemen komen. Bijna vier miljoen Britse kinderen leven in relatieve armoede, vooral in het achtergebleven noorden van het land. In de toptien van armste gebieden in West- en Noord-Europa is het Verenigd Koninkrijk oververtegenwoordigd. ‘De armste huishoudens besteden relatief het meest aan vaste lasten en voedsel’, aldus onderzoeker James Smith van de Resolution Foundation, een denktank die de kosten van het levensonderhoud bijhoudt. In andere grote Europese landen speelt de overheid een veel actievere rol bij het helpen van de burgers. In Duitsland bijvoorbeeld is het openbaar vervoer tijdelijk veel goedkoper gemaakt, terwijl de Franse regering de energieprijzen zo laag mogelijk houdt. Typerend is dat de Britse klanten van het Franse energiebedrijf EDF, dat eigendom is van de Franse staat, tweeënhalf keer zoveel betalen als de Franse klanten. De Britse overheid lijkt niet bij machte goed te helpen. ‘Via de energiebedrijven komt er nu compensatie, maar dat geld gaat ook naar mensen met een tweede huis’, aldus Gudgin. ‘Het zou alleen naar armere huishoudens moeten gaan.’ De keuze tussen ‘heating’ en ‘eating’ speelt al jaren bij Britten zonder of met een laag inkomen. Uit vrees energierekeningen niet te kunnen betalen zijn er mensen die op koude dagen hun toevlucht zoeken tot bibliotheken, stadsbussen of buurthuizen. Nu een verdrie- of verviervoudiging van de energienota’s aanstaande is, zal hun aantal enorm stijgen. Verwacht wordt dat de hogere energierekening ook mensen met gewone inkomens hard zal treffen en dat thuiswerkers wanneer het kwik daalt zullen terugkeren naar de verwarmde kantoren. Voor sommige leden uit de middenklasse zal de vraag ‘heating’ of ‘holiday’ worden. Voedselbank-manager Coltman merkt de gestegen kosten van het levensonderhoud niet alleen aan het gestegen aantal ‘klanten’, maar ook aan de daling van het aantal donaties. ‘Mensen hebben minder te besteden’, zegt hij, lopend langs planken met honderden blikjes witte bonen in tomatensaus, ‘en daardoor hebben ze minder de neiging om spullen te doneren aan liefdadigheid.’ Dat is een probleem omdat alle voorraden donaties zijn, behalve de lang houdbare melk en daarvan is de prijs de afgelopen maanden ook nog met een kwart gestegen. ‘Als het zo doorgaat, kunnen we over enkele maanden minder uitdelen.’ Van de waarschijnlijke opvolger van premier Boris Johnson, Liz Truss, valt weinig actieve hulp te verwachten. Deze turbo-thatcheriaan richt zich vooral op fiscale maatregelen. Zo wil ze de geplande verhoging van de zorgpremie annuleren, wat de laagste inkomens per week omgerekend 93 eurocent extra oplevert. Haar belastingverlagingen zullen evenmin weinig uitmaken voor mensen zonder of met lage inkomens, noch voor bibberende bejaarden. Net als haar rivaal, de multimiljonair Rishi Sunak, is ze tegen het het voorstel van oud-premier Gordon Brown om de winstmakende energiebedrijven tijdelijk te nationaliseren. Bij de voedselbank ziet de 59-jarige Audrey, een alleenstaand en arbeidsongeschikt ‘manusje van alles’, op tegen wat komen gaat. ‘Met deze hitte gebruik ik amper gas, dus dan gaat het nog wel. Maar als het koud wordt, verwacht ik al snel geen geld meer te hebben om de gasmeter bij te vullen. Het gasfornuis zal ik dan niet meer kunnen gebruiken en ik zal extra warm gekleed door huis moeten lopen, maar ik heb een geheim wapen.’ Ze pakt haar mobiele telefoon en toont foto’s van haar twee knuffelhonden, een chihuahua en een keeshond. ‘Zij krijgen voorrang bij het eten. In ruil daarvoor houden ze me warm.’ Dat zal nodig zijn, want de royaal beloonde bazen van de energiebedrijven zijn niet van plan om de helpende hand uit te steken, ook niet nadat ze vorige week op het matje waren geroepen bij scheidend premier Johnson. Zelfs een eenmalige winstbelasting hoeven ze niet te vrezen. In Darlington heeft Amy Webster geen goed woord over voor dit gebrek aan Engelse fair play. ‘Zij kunnen zich verrijken over de ruggen van de zwaksten en ik zit hier op mijn knieën boodschappen in te pakken, me schuldig voelend tegenover mijn dochter die de hele zomer thuis zit. Het zou niet zo moeten zijn.’||https://www.volkskrant.nl/nieuws-achtergrond/groeiend-aantal-britten-moet-beroep-doen-op-de-voedselbank-en-staat-voor-de-keuze-heating-of-eating~b86d7d57/
2022-08-21||Nieuwe klimaatchef van de VN zag in eigen land wat opwarming van de aarde aanricht||‘De gevolgen van niets doen zullen rampzalig zijn. Je kunt dit rapport niet lezen en iets anders geloven. Niets minder dan de meest extreme maatregelen om de uitstoot te verminderen en ons aan te passen aan deze crisis kan gerechtvaardigd worden.’ Geen malse woorden van Simon Stiell, minister voor Klimaatweerbaarheid en Milieu van Grenada, over het laatste IPCC-rapport. Maar voor mensen die hem kennen kwamen ze niet onverwacht. Als klimaatminister van Grenada groeide Stiell uit tot een fervent en uitgesproken pleitbezorger voor meer klimaatactie. Zo was hij onder meer co-voorzitter van de ‘High Ambition Coalition’ (HAC), een groep van tientallen landen die meer vaart willen maken met het afzweren van fossiele brandstoffen. Op de laatste klimaattop in Glasgow leidde hij samen met de Deense minister van Klimaat en Energie Dan Jørgensen een werkgroep die het ‘magische getal’ (dixit Stiell) van 1,5 graden opwarming binnen bereik moest houden. Dat hij daarin slaagde, tekent zijn kwaliteiten als bemiddelaar. Toch kwam zijn benoeming tot uitvoerend secretaris van de United Nations Framework Convention on Climate Change (UNFCCC) voor velen als een verrassing. Na drie VN-klimaatchefs uit Europa en twee uit Latijns-Amerika gingen insiders er vanuit dat de beurt nu zou zijn aan iemand uit Azië of Afrika. De vacaturetekst stelde bovendien dat vrouwelijke kandidaten ‘bijzonder welkom’ waren. Maar een vrouw meldde zich niet, alleen Stiell, de Brit Alok Sharma en de Indiër Ovais Sarmad ambieerden de post. Stiell (53), opgeleid tot ingenieur en bedrijfskundige in Londen, bekleedt hoge functies bij onder andere Nokia en een start-up in de techsector, voor hij in 2003 terugkeert naar Grenada. Daar ontwikkelt hij vastgoed en staat aan het hoofd van de landelijke toerismevereniging en de kamer van koophandel. Yvo de Boer, tussen 2006 en 2010 Stiells voorganger bij de VN, denkt dat zijn verleden in het bedrijfsleven hem kan helpen in zijn nieuwe baan. ‘Wat er in Glasgow door het bedrijfsleven is toegezegd is veel significanter dan waar overheden mee over de brug zijn gekomen. Ik denk dat hij iemand is die een positief verhaal kan vertellen over de kansen die de energietransitie het bedrijfsleven biedt, en weet wat nodig is om die kansen te pakken.’ Zijn nieuwe positie heeft Stiell waarschijnlijk voor een groot deel te danken aan zijn Grenadaanse afkomst. Grenada is een zogeheten kleine eilandstaat, en heeft veel te verliezen door de gevolgen van klimaatverandering. De stijgende zeespiegel bedreigt de toerisme-industrie op het eiland, en door veranderende neerslagpatronen is het verschil tussen het droge seizoen en het regenseizoen nagenoeg verdwenen. Kleine eilandstaten als Grenada leggen zelfs gezamenlijk maar weinig politiek gewicht in de schaal, gaf Stiell toe in een interview met Le Monde. ‘Onze rode lijnen zijn het gemakkelijkst voor rijke landen om te overtreden.’ Maar als landen die nauwelijks verantwoordelijk zijn voor de wereldwijde opwarming, en er tegelijkertijd het meeste van merken, hebben ze wel ‘moreel gezag’. Dat morele gezag zal een belangrijk punt zijn geweest voor secretaris-generaal van de VN António Guterres, die het laatste woord had over de aanstelling van Stiell. Guterres heeft zich de afgelopen jaren duidelijk uitgesproken over de noodzaak van radicale klimaatmaatregelen. Klimaatverandering stelt de mensheid volgens de VN-chef voor de keuze tussen ‘collectieve actie of collectieve zelfmoord’, de zoektocht naar nieuwe fossiele brandstoffen noemde hij ‘waanzin’. Stiell beschikt niet over de dramatiek van Guterres. Hij kiest zijn woorden zorgvuldig, maar formuleert scherp en spreekt zonder meel in de mond over de ‘ontoereikende’ wereldwijde klimaatmaatregelen en de ‘schuldige partijen’ daarin: grote vervuilers. Ook over de gevolgen voor Grenada is hij duidelijk: ‘Onze manier van leven verandert nu al, hoeveel is een mensenleven ons waard?’ Zijn politieke carrière begon in 2013, toen hij zitting nam in de Grenadese senaat. Twee jaar later kreeg hij een ministerspost toebedeeld – eerst van Onderwijs, vanaf 2018 van Klimaatweerbaarheid en Milieu. Sinds Stiells rechts-conservatieve New National Party afgelopen juni de verkiezingen verloor, zat hij zonder baan. Als uitvoerend secretaris van het UNFCCC wordt Stiells belangrijkste taak het organiseren van de jaarlijkse klimaatconferenties. ‘Hij krijgt deze rol in een heel lastige tijd’, zegt De Boer. ‘De coronacrisis en de oorlog in Oekraïne hebben het animo om agressief klimaatbeleid te voeren niet echt een zetje in de rug gegeven.’ Op de aankomende top in het Egyptische Sharm el-Sheikh is de verwachting dat onderhandelingen over compensatie voor nu al geleden klimaatschade (zogeheten loss and damage) centraal zullen staan. De voortgang op dat onderwerp liet in Glasgow nog te wensen over, zei Stiell toen. ‘Ontwikkelde landen die verantwoordelijk zijn voor de uitdagingen waar we voor staan, hebben geen zin om met dit onderwerp verder te gaan.’ Wel tweette hij na afloop ‘The issue of Loss and Damage will not go away. We will be back!’ – daar krijgt hij gelijk in. De toenemende spanningen tussen de VS en China zullen Stiells andere grote uitdaging vormen. Na het bezoek van de Amerikaanse Congresvoorzitter Pelosi aan Taiwan staakte Beijing alle overleggen met Washington op het gebied van klimaat. Als minister van Grenada was Stiell kritisch tegenover beide landen: de VS omdat ze niet over de brug komen met compensatie, China omdat het zijn uitstoot niet snel genoeg verlaagt. Stiell zal volgens De Boer nog moeten bewijzen dat hij tussen zulke grootmachten zijn mannetje weet te staan. Maar zelf weet hij waar hij het voor doet: ‘Failure is not an option’.||https://www.volkskrant.nl/nieuws-achtergrond/nieuwe-klimaatchef-van-de-vn-zag-in-eigen-land-wat-opwarming-van-de-aarde-aanricht~b34847cc/
2022-08-21||Manchester City verliest punten in sensationeel duel tegen Newcastle ||In het sfeervolle St James’s Park speelden de twee ‘olieclubs’ de beste wedstrijd in het prille seizoen. Reeds na vijf minuten namen de bezoekers de voorsprong door een doelpunt van Ilkay Gundogan, die profiteerde van zwak verdedigen bij Newcastle. Normaal gesproken is een vroege achterstand tegen de geoliede machine van Pep Guardiola dodelijk, maar de thuisploeg toonde enorme veerkracht. Opgezweept door vijftigduizend zwart-wit gestreepte fans ging Newcastle op zoek naar de gelijkmaker. Nathan Ake en collega-verdedigers hadden met name hun handen vol aan de Franse dribbelkoning Allan Saint-Maximin, de grote ster van de Geordies. Uit zijn voorzet scoorde Miguel Ángel Almirón na een half uur spelen de gelijkmaker. De grensrechter had gevlagd voor buitenspel, maar de VAR oordeelde dat dit ten onrechte was. Nadat de VAR zaterdag enkele slechte beslissing had begaan in andere wedstrijden, was dit keer sprake van een positieve interventie. Acht minuten later was het wederom Saint-Maximin die dribbelend voor onrust zorgde. Hij bracht Callum Wilson slim in stelling en de topscorer rondde makkelijk af. Hiermee toonde Newcastle aan dat het na jaren van kommer en kwel rijp is voor de subtop in de Premier League, of meer zelfs. Nadat de club afgelopen winter door een Saoedisch consortium was overgenomen, is er niet met geld gesmeten, maar gericht ingekocht onder leiding van de Engelse manager Eddie Howe. De tweede helft was zo nodig nog spectaculairder dan de eerste. Newcastle-aanvoerder Kieran Trippier liet zien waarom zijn bijnaam ‘de Beckham van Bury’ luidt door een vrije trap van aanzienlijke afstand in de kruising te leggen. Het eerste seizoenverlies voor City leek aanstaande, maar de ploeg heeft de beschikking over Erlang Haaland, die weinig kansen nodig heeft om te scoren. Na een uur kreeg hij zo’n kans en de Noor schoot van dichtbij zijn derde doelpunt van het seizoen binnen. Grote man bij City was Kevin de Bruyne, die strooide met dieptepassjes. Kort na Haalands aansluitingstreffer zette de vedette uit België Bernardo Silva met een fabuleuze steekbal alleen voor de doelman. De Portugees kon niet missen. Na de gelijkmaker ging City jagen op de winst. Trippier zag zich een kwartier voor tijd gedwongen om aan de noodrem te trekken door De Bruyne op cynische wijze neer te leggen. Hij kreeg rood, maar de VAR vroeg de scheidsrechter nog eens goed te kijken. De kleur veranderde in geel. Door deze 3-3 zakte Manchester City naar de tweede plek. Net als Tottenham Hotspur, Leeds United, Newcastle en Brighton heeft de ploeg zeven punten. Alleen aan kop gaat Arsenal, dat een dag eerder met 3-0 had gewonnen bij Bournemouth. Het is de beste seizoenstart van The Gunners sinds 2004, toen ze bekend stonden als De Onoverwinnelijken. Maandagavond staat de beladen klassieker tussen Manchester United en Liverpool op het programma, de nummer 19 tegen de nummer 15 van de ranglijst.||https://www.volkskrant.nl/sport/manchester-city-verliest-punten-in-sensationeel-duel-tegen-newcastle~bb059d23/
2022-08-21||De roep om een algeheel visumverbod voor Russen is begrijpelijk, maar niet verstandig||‘Europa bezoeken is een voorrecht, geen mensenrecht.’ Met die nuchtere vaststelling sloot Kaja Kallas, de premier van Estland, zich aan bij een pleidooi van de Oekraïense president Zelensky voor het invoeren van een visumverbod voor Russische toeristen door de EU. Ook Letland, Litouwen, Polen en Finland dringen aan op het sluiten van de grenzen voor bezoekers uit Rusland als straf voor de verwoestende oorlog tegen Oekraïne. Zij hopen dat die maatregel zich tegen het Kremlin zal richten. Het voorstel heeft binnen de EU een kloof blootgelegd tussen landen die vooral hechten aan het hooghouden van de Europese waarden en de EU-landen die in de schaduw van Rusland leven. Zij hebben in het verleden pijnlijk kennis gemaakt met de gevolgen daarvan. Kortom, een botsing tussen idealen en de praktijk. Vooral de West-Europese landen vinden dat het weren van Russische burgers op een ‘collectieve straf’ neerkomt, iets dat tegen de principes van de Europese Unie ingaat. ‘Dit is niet de oorlog van de Russen, dit is Poetins oorlog’, motiveerde de Duitse bondskanselier Olaf Scholz zijn bezwaren tegen het voorstel. Zonder Poetin zou Rusland de oorlog waarschijnlijk niet zijn begonnen, maar het is te simpel te zeggen dat de Russen daarom niet medeverantwoordelijk zijn voor de wreedheden die de Russische troepen in Oekraïne begaan. Rusland is geen democratie, dat klopt, maar dat is iets waarvoor de Russen zelf hebben gekozen door keer op keer op Poetin te stemmen. Uit opiniepeilingen van het Russische, onafhankelijke onderzoeksbureau Levada blijkt bovendien dat de meerderheid van de Russen achter de oorlog staat. Toch is het onverstandig een algeheel visumverbod voor Russische toeristen in te voeren. Het is de vraag of dat het gewenste effect zal hebben. Waarschijnlijk zal het alleen maar voedsel geven aan Poetins mythe dat het Westen erop uit is Rusland en de Russen te vernederen. Het zou de Russen bovendien de kans ontnemen een kijkje te nemen aan de democratische kant van de nieuwe ‘Muur’ die Poetin heeft opgetrokken tussen Oost en West. Maar het voornaamste argument tegen een visumverbod is dat het voor tegenstanders van Poetin moeilijker zal worden aan zijn greep te ontsnappen. In plaats van iedereen visa te weigeren moeten de EU-landen strenger worden bij het selecteren van de Russen die wél, zoals Kallas het uitdrukte, het ‘voorrecht’ om Europa te bezoeken verdienen.||https://www.volkskrant.nl/columns-opinie/de-roep-om-een-algeheel-visumverbod-voor-russen-is-begrijpelijk-maar-niet-verstandig~b39eac95/
2022-08-21||Wat is het ‘Griekse Watergate’ waarvoor het parlement een week eerder terugkomt van vakantie?||Begin augustus diende Nikos Androulakis, leider van de tweede oppositiepartij Pasok, een klacht in bij het hooggerechtshof vanwege poging tot spionage door de Griekse geheime dienst EYP. Daarmee was het ‘Griekse Watergate’ definitief geboren, nadat media maanden geleden al hadden onthulden dat de inlichtingendienst financieel journalist Thanasis Koukakis af had geluisterd. Androulakis, die ook lid is van het Europees Parlement, kwam er tijdens een Brusselse controle van zijn telefoon achter dat er een poging gedaan was om de Noord-Macedonische spyware Predator te installeren. Die was mislukt, omdat Androulakis niet op een link had geklikt. Kort na de onthulling stapte het hoofd van de geheime dienst, Panagiotis Kontoleon, op. Op dezelfde dag nam ook Grigoris Dimitriadis, secretaris-generaal van het premierskantoor en tevens de neef van premier Kyriakos Mitsotakis, ontslag vanwege de zaak. De geheime dienst valt sinds het aantreden van Mitsotakis namelijk direct onder het premierskantoor, een structuur die de premier zelf bedacht, kort na zijn aantreden in 2019. Ondanks die nauwe band zegt Mitsotakis niets van de spionagepraktijken af te hebben geweten. Hij benadrukte in een verklaring dat het afluisteren van Androulakis weliswaar legaal gebeurde, maar noemde het bespioneren, dat volgens hem drie maanden heeft geduurd, toch een grote fout. De precieze reden om Androulakis af te willen luisteren is niet duidelijk. Wel is duidelijk dat Androulakis na de volgende verkiezingen, die op de planning staan voor de zomer van 2023, zomaar een sleutelrol in de coalitievorming zou kunnen vervullen. Want zolang noch Mitsotakis’ rechts-conservatieve Neo Dimokratia-partij, noch het linkse Syriza in de peilingen afkoersen op een meerderheid, hebben zij Androulakis’ sociaal-democratische Pasok-partij nodig voor een regering. Ideologisch staat Pasok veel dichter bij Syriza dan bij Nea Dimokratia, en Androulakis liet eerder ook al weten na de verkiezingen niet met de partij van Mitsotakis samen te willen werken. Het enthousiasme zal er de afgelopen weken niet groter op geworden zijn. Hoewel de precieze omvang nog onbekend is, lijkt het onwaarschijnlijk dat Androulakis en Koukakis de enige politicus en journalist zijn bij wie de geheime dienst meeluisterde. Volgens de Griekse krant Ekatherimini zijn er nog zeker zeven andere politici afgeluisterd, al zijn die geruchten vooralsnog onbevestigd. Voor de Griekse media is het afluisterschandaal de zoveelste bevestiging dat het in Griekenland slecht gesteld is met de persvrijheid. De afluisterzaak van Koukakis, die veel onderzoek doet naar corruptie, werd aan het licht gebracht door het onafhankelijke onderzoekscollectief Reporters United. Onderzoeksgroep Inside Story liet bovendien zien dat ook de telefoon van Koukakis gehackt was met spyware Predator. Daarvan blijft de Griekse geheime dienst ook nu nog ontkennen dat zij er gebruik van maakt, al lijkt dat sinds de onthulling van politicus Androulakis een steeds hopelozer achterhoedegevecht. Mitsotakis hoopte het schandaal te hebben gesust door zijn twee hoge functionarissen – de directeur van de geheime dienst Kontoleon en zijn secretaris-generaal (en neef) Dimitriadis – op te offeren, maar zo makkelijk komt de premier er niet vanaf. Zelfs de grote media die normaal zeer regeringsgezind zijn, zoals Ekatherimini, kunnen dit schandaal niet terzijde schuiven. Ook het feit dat het Griekse parlement een week eerder terugkomt naar Athene, terwijl de halve stad nog bij familie op een eiland vakantie viert, is uitzonderlijk. De onthullingen laten de publieke opinie ook niet onbewogen. Oudere Grieken zullen de afgelopen weken zeker hebben teruggedacht aan de militaire dictatuur (1967-1974), waarin het afluisteren van dissidenten onder het kolonelsregime aan de orde van de dag was. Vandaag debatteert het parlement over het spionageschandaal. De oppositie neemt geen genoegen met de verklaring van de premier dat hij er niets vanaf wist, en eist openheid van zaken over welke andere politici en journalisten er nog meer afgeluisterd zijn. Ook het gebruik van spionageprogramma Predator is een van de hete hangijzers. Mitsotakis weet tot nu toe van geen wijken, maar als er de komende weken inderdaad meer namen en details naar buiten komen, lijkt het een kwestie van tijd tot zijn positie onhoudbaar wordt.||https://www.volkskrant.nl/nieuws-achtergrond/wat-is-het-griekse-watergate-waarvoor-het-parlement-een-week-eerder-terugkomt-van-vakantie~b2810274/
2022-08-21||Hagelnieuw Feyenoord beperkt ook tegen RKC Waalwijk vrij aardig de schade||Al die nieuwelingen oefenen op andere samenzang, die de ene keer al mooi van toon is en dan weer uitgesproken vals. Feyenoord won met mazzel in Waalwijk, bij RKC (0-1), dankzij een strafschop van Danilo, een van de vele zomertransfers. ‘Ik bleef geconcentreerd’, aldus de Braziliaan, die werd afgeleid door publiek en tegenstanders. Scheidsrechter Van de Graaf had opvallend genoeg de VAR nodig om te zien dat Lutonda een overtreding maakte op de hem passerende Walemark. Het was opvallend dat RKC niet scoorde in de slotfase vol chaos. ‘Een compliment voor onze verdediging’, vond Danilo. Waarde creëren op het veld, was een van de doelstellingen bij de aanstelling van Arne Slot als trainer. Dat lukte in seizoen één op meer dan voortreffelijke wijze, met dank aan Europa ook, aan het avontuur in de Conference League. Bij de play-offs om het laatste plekje in de voorronde van de nieuwe Europese competitie te bemachtigen was daar nog cynisme te ontwaren, en de vraag op het antwoord of de vorige trainer Dick Advocaat wel echt een premie had verdiend, want was dit wel Europees voetbal? Het bleek de voorbode voor het in financieel opzicht beste transferjaar van Feyenoord in de geschiedenis, een zomer met bijna tot in de hemel groeiende bomen in Rotterdam-Zuid. Zondag ontbrak de Noor Fredrik Aursnes, slechts één seizoen Feyenoorder geweest en vanaf wedstrijd één in Tilburg ruim een jaar geleden tactisch brein op het middenveld. Hij vertrekt voor 15 miljoen euro naar Benfica. Slot: ‘Dit is een grapje, maar ik heb voor de wedstrijd afscheid van hem genomen, terwijl ik hem nog moest voorstellen aan sommige anderen.’ Wie een jaar geleden had gezegd dat Feyenoord een slordige 75 miljoen euro zou incasseren in een paar maanden tijd, met afstand het hoogste bedrag in de clubgeschiedenis, was uitgemaakt voor onnozelaar. Luis Sinisterra (Leeds United), Marcos Senesi (Bournemouth), Tyrell Malacia (Manchester United) en Aursnes (Benfica) zijn de belangrijkste van pakweg twintig vertrekkers. Talloze vervangers zijn al binnen, gekocht of gehuurd, uit alle windstreken, voor een slordige 25 miljoen euro samen tot nog toe, al is de markt nog niet gesloten. ‘Alle koppeltjes zijn uit elkaar getrokken’, aldus Slot, in wiens hoofd het meer maalt dan normaal. Zes zomertransfers stonden in de basis in Waalwijk en twee vielen nog in. Quilindschy Hartman, linksback uit de opleiding, debuteerde verdienstelijk. Het volk heeft een aantal andere aankopen nog niet eens gezien, omdat ze net meetrainen, papierwerk regelen of onderweg zijn: de linksbenige centrale verdediger David Hancko bijvoorbeeld, een Slowaak, vleugelverdediger Macos Lopez uit Peru, aanvaller voor de flanken Igor Paixao uit Brazilië. De Argentijn Ezequiel Bullaude schijnt onderweg te zijn, wat Feyenoord maakt tot een onvervalst vreemdelingenlegioen, met typische spelers uit de opleiding als centrale figuren, onder wie doelman Justin Bijlow en middenvelder Orkun Kökcü. Slot had liever meer Nederlanders, maar die zijn zeldzaam en vrijwel niet te betalen. Hij hoopt dat Feyenoord door alle verkopen de financiële positie structureel verbetert, om volgend seizoen misschien eens nee te zeggen tegen een club met interesse voor een speler. Danilo: ‘We hebben een sterke selectie, maar we moeten nog aan elkaar wennen. We worden met de dag beter op de training.’ Trouwens, ook bij RKC vertrekken de beste spelers doorgaans. Het vorig seizoen geprezen verdedigingscentrum met Touba en Meulensteen is verdwenen. Het is zonder meer knap wat de club elke keer presteert. Met een beetje mazzel had trainer Joseph Oosting een puntje gehaald, net als in de eerste twee duels van RKC. Oosting had vorig seizoen zomaar de prijs kunnen krijgen voor beste trainer van het jaar, met de tiende plaats in de eindstand. Alleen: bijna altijd gaat zo’n onderscheiding naar een trainer die een prijs wint, al is het dan een titel met spelers die miljoenen verdienen. Het werk in en rond het Mandemakers Stadion, dat niet eens was uitverkocht, verdient alle respect en ook sympathie. Heerlijk, pakweg de helft van de toeschouwers komt op de fiets naar het stadion. Ze zagen Oosting vijf verdedigers opstellen. Verdedigen en hopen op een succesvolle uitbraak. Het had zomaar kunnen lukken. Maar Feyenoord won, en Slot constateerde verheugd dat Feyenoord een punt meer heeft dan vorig seizoen na drie duels. ‘Of je nu al goed voetbal kunt verwachten, is de vraag. Dan is het een zaak van goed verdedigen en weinig weggeven.’||https://www.volkskrant.nl/sport/hagelnieuw-feyenoord-beperkt-ook-tegen-rkc-waalwijk-vrij-aardig-de-schade~b0351c98/
2022-08-21||Toekomstig chef-dirigent van Concertgebouworkest brengt publiek én musici in vervoering ★★★☆☆||Het is hoe dan ook een historische scène: als de Finse dirigent Klaus Mäkelä, 26 jaar, op z’n dooie gemak de trap naar het podium van de Grote Zaal afdaalt, wachten de musici van het Concertgebouworkest hem op met zwiepende strijkstokken en een staande ovatie. Dat doen ze anders nooit, zo vlak voor een concert, dus wat zegt dat? Bijvoorbeeld dit: welkom bij de club, Klaus. Of misschien wel dit: alsjeblief Klaus, heel ons. Broekie wordt baas van toporkest, zo luidde in juni het grote nieuws in de wereld van klassieke muziek. Klaus Mäkelä uit Helsinki had getekend als chef-dirigent in Amsterdam. Weliswaar pas vanaf 2027, omdat hij contracten elders eerst netjes uitdient. Tot die tijd is Mäkelä ‘artistiek partner’ en voor het eerst na de bekendmaking kwam hij dirigeren. Boven zijn hoofd zweefde vrijdag de vraag: kan deze knaap de schoenen vullen van legendarische voorgangers als Bernard Haitink en Mariss Jansons? Dat men de gok neemt, vloeit voort uit een dubbele crisis: #MeToo en corona. Gespleten was het orkest in 2018, na het schimmige ontslag van Daniele Gatti wegens ongepast gedrag. Behelpen was het vervolgens, met concerten in coronaopstelling, voor een stream of een halflege zaal. Duikt in september 2020 opeens een knul op die alles heeft: heldere slag, leiderschap, visie. Drie keer in coronatijd halen ze de magnetiseur terug en gaandeweg gaat het zoemen. ‘Kan Klaus Mäkelä de schoenen vullen van...’, et cetera. Met gemak, denk je als hij een paar minuten onderweg is. Lef, allereerst, dat de Fin aftrapt met een stevig modern stuk: Orion (2002) van zijn beroemde landgenoot Kaija Saariaho. Voelt een dirigent haar universum niet aan, dan heb je een kwaaie 25 minuten. Leidt Mäkelä de expeditie, dan vliegt de tijd. In slow motion zwaaiend roept hij de Amsterdamse klank op die hij al jaren bewondert: een warme sonoriteit die altijd transparant blijft. Aan de basis van de betovering ligt natuurlijk Saariaho’s fenomenale orkestratiekunst, met orgel, mysterieus nagloeiende buisklok en al. Maar Mäkelä is de man die de kleuren listig mengt. Daarna: Mahlertentamen. Dat hoort er in Amsterdam nu eenmaal bij, sinds de dagen van dirigent Willem Mengelberg. Die haalde Gustav Mahler rond 1900 een paar keer naar het orkest en sindsdien bestaat er zoiets als ‘de Amsterdamse Mahlertraditie’. Nu wil iedereen weten welke afslag Mäkelä neemt, na Haitink de emotionele, Chailly de precieze, Jansons de magiër en Gatti de eigenheimer. Vanaf het martiale doek-doek-doek waarmee de Zesde symfonie begint, valt de enorme speelhonger op die hij in het Concertgebouworkest ontketent. Tinteling, jeugd, gretigheid, ze lusten Mahler rauw. Zo klinkt het wanneer een dirigent musici bezielt. Tot op het onbesuisde af, wat het vulkanische slotdeel toevallig goed kan hebben. Maar minpunten zijn er ook. Te vroeg je kruit verschieten. Te weinig contrast aanbrengen. Té vaak té luid spelen. Mäkelä's Mahler klinkt als de voordracht van iemand die elke lettergreep dui-de-lijk uitspreekt. En ja, daar gaat je meeslepende verhaal. Het Concertgebouworkest legt dan ook een wedje met de toekomst. Onzekerheden zat, rond Mäkelä. Schuilt in hem een gezaghebbende mahleriaan? Hoe ontwikkelt hij zich in het operavak? Kan hij zich afsluiten voor alle toporkesten die aan hem sjorren, met alleen al dit seizoen debuten bij de Berliner Philharmoniker en de New York Philharmonic? Voor nu gun je de Amsterdammers hun zevende hemel. Tijdens een lang en luidruchtig slotapplaus bakken ze Mäkelä nog een poets. Voor de zoveelste keer komt hij de trap af. Opstaan, gebaart hij, maar men weigert collectief. Dat is orkesttaal voor: respect man, deze orkaan is voor jou. Waarna de Fin in z’n eentje buigt, voor het eerst van zijn leven in een uitverkocht, kolkend Concertgebouw.||https://www.volkskrant.nl/cultuur-media/toekomstig-chef-dirigent-van-concertgebouworkest-brengt-publiek-en-musici-in-vervoering~bf317133/
2022-08-21||Sparta-Ajax staat vooral in het teken van één man: de afwezige Antony ||Even ontwaakt het kind in Klaas-Jan Huntelaar (39), voormalig topspits en sinds een halfjaar belast met transferzaken bij Ajax, zondagmiddag in Sparta-stadion het Kasteel. Even is de serieuze blik op zijn telefoon of de frons tussen zijn ogen in gesprek met collega Gerry Hamstra verdwenen. Hij ontwaart Saïd Boutahar achter zich op de tribune, zijn ploegmaat en slapie op het WK onder 20 jaar in Argentinië in 2001, een half leven geleden alweer. De wallen onder zijn ogen worden vrolijke spleetjes vanwege de opgehaalde herinneringen. Maar dan is ook Boutahar nieuwsgierig: ‘Klaas, hoe zit het met Antony?’ Antony ontbreekt op het opstellingenformulier, uitgedeeld voor Sparta-Ajax. Op de Braziliaanse flankflitser zou Manchester United liefst 80 miljoen euro hebben geboden, maar er is nog geen deal want Ajax zou liefst 100 miljoen willen. Antony (22) liet de laatste trainingen verstek gaan, en wilde ook niet mee naar Het Kasteel. In Engeland ligt een veelvoud aan salaris voor hem klaar. Braziliaanse voetballers en hun agenten houden elkaar allemaal op de hoogte van wat waar verdiend kan worden. De hele regio waar ze vandaan komen, kan meeprofiteren. Een van de getatoeëerde spreuken op Antony’s lijf laat zich lezen als : ‘Wie uit de favela komt, weet wat daar is gebeurd.’ Er waren dagen waarop hij te weinig te eten had in zijn sloppenwijk in São Paulo, vertelde hij een kleine twee jaar geleden. ‘Daardoor heb ik extra veel waardering voor wat ik nu heb en wat ik kan doen voor anderen.’ Het was een quote opgetekend kort na zijn debuut in 2020 voor Ajax toevalligerwijs op dezelfde plek als waar vandaag gespeeld wordt. Antony, door Ajax destijds gekocht van FC São Paulo voor 15,75 miljoen euro, werd direct matchwinner tegen Sparta, op een lastige middag voor Ajax. Dat had de landskampioen vorig seizoen trouwens ook op het Kasteel, destijds werd de schuld vooral gelegd bij de kunstgrasmat door Ajax-aanvoerder Tadic. Ditmaal ligt er een perfect gazonnetje, maar gaat het niet veel makkelijker: 0-1. Tadic bestaat het nu na afloop te beginnen over een te lichte bal. Sparta steekt onnoemelijk veel energie in de wedstrijd met drie verse krachten ten opzichte van vorige week tegen AZ (2-3 verlies); rechtsback Sambo en de middenvelders Kitolano en Mijnans. Die laatste is de personificatie van de thuisclub, overal op het veld strijd leverend en gaten trekkend, maar ook net te veel balverlies lijdend. Kitolano, een van de twaalf nieuwkomers bij Sparta dat vorig seizoen ternauwernood nacompetitievoetbal ontliep, kit samen met De Guzman het middenveld dicht, daarachter vormen oudgedienden Vriends en Auassar een hecht blok. Ajax, met Bassey als centrumverdediger en Blind als linksback, heeft het lastig erdoorheen te poken. Sparta-linksback Pinto beleeft zelfs een makkelijke middag tegen Berghuis die in plaats van Antony rechtsbuiten staat. Het is de positie waar Berghuis in zijn Feyenoord- en AZ-tijd glorieerde, maar waar hij het in Ajax-tenue moeilijker heeft. Vorig seizoen speelde Berghuis vaak op het middenveld waar hij zich veel vrijer lijkt te voelen, resulterend in een basisplaats bij het Nederlands elftal. Hij heeft niet de snelheid, losse heupen en trukendoos van Antony en wordt ook niet zo nadrukkelijk gezocht. Tadic, Brobbey en Bergwijn eisen veel op. Zij waren vorige week ook basisspeler tijdens de galavoorstelling tegen Groningen (6-1) met Antony er nog heupwiegend bij. Berghuis begon op de bank. Tegen Sparta wordt de international al na 65 minuten gewisseld voor Klaassen. Brobbey ploft even later niet veel vrolijker naast hem neer op de bank, maar dat heeft ook te maken met de reuzenkans die de spits kort na rust op de lat schoot na een van de weinige vloeiende Ajax-aanvallen. Veel kansen zijn er verder niet. Het blijft daardoor bij de treffer van de Ajax-aanvaller die het best in vorm is, Steven Bergwijn. Vooral voor rust schudt hij met zijn sterke, explosieve lijf Sambo gemakkelijk van zich af, een van die acties laat hij volgen door een doeltreffend schot. Onbewust gaan de gedachten naar Antony. Zou hij wel kunnen slagen waar Bergwijn flopte bij Tottenham Hotspur, een club waar de druk veel minder groot is dan aanvallerskerkhof Manchester United? Het zal Ajax een zorg zijn als het daadwerkelijk meer dan 80 miljoen voor Antony incasseert een dezer dagen. Het moet dan wel in ijl tempo nog een adequate vervanger halen. Coach Schreuder stelde na Sparta-Ajax namelijk onomwonden dat hij vond dat Antony behouden moest blijven, ondanks alle ‘gekke bedragen’ die circuleren om top te presteren. ‘We hebben genoeg spelers verkocht.’ Voor Huntelaar en collega Hamstra worden het dus nog tien bloedhete dagen tot het sluiten van de transfermarkt, sowieso is het een vuurdoop van jewelste voor Huntelaar met al die miljoenendeals deze zomer. Een jaar geleden was hij nog voetballer en zolang hij nog voetbalde was hij nog kind, stelde hij vaak. ‘Ach’, zegt hij in het voorbijgaan, ‘je weet dat ik wel houd van een uitdaging, toch?’||https://www.volkskrant.nl/sport/sparta-ajax-staat-vooral-in-het-teken-van-een-man-de-afwezige-antony~ba3b9fa1/
2022-08-21||Aleksandr Doegin, het mogelijke doelwit van de aanslag op zijn dochter, pleit al lang voor herstel van de ‘Russische wereld’||De dochter van de Russische ultranationalistische politieke denker Aleksandr Doegin is zaterdag omgekomen, toen een bom ontplofte onder de auto waarin zij reed. Medestanders van Doegin gaan ervan uit dat hij het eigenlijke doelwit was. Doegin, die ook wel de ‘ideoloog van president Poetin’ of zelfs ‘Poetins brein’ wordt genoemd, zou samen met zijn dochter Darja Doegina terug naar huis rijden na afloop van een festival voor nationalisten dat ze hadden bijgewoond. Maar op het laatste moment besloot Doegin een andere auto te nemen. De Toyota Land Cruiser waarin zijn dochter reed explodeerde op een snelweg even buiten Moskou. Volgens de Russische justitie ging het om een kleefbom die onder het voertuig was aangebracht. Op sociale media waren videobeelden te zien waarin haar vader kort na de explosie bij het brandende wrak staat te kijken terwijl hij wanhopig naar zijn hoofd grijpt. Het wegdek lag bezaaid met brokstukken van het voertuig. Hoewel er nog niet officieel is onderzocht en bevestigd wie er achter de bomaanslag zit, werd de aanslag zondagavond opgeëist door het Nationale Republikeinse leger van Rusland (NRA), in een verklaring op sociale media. Het NRA is een groep van Russische nationalistische activisten, militairen en politici die zich verzetten tegen het regime van Vladimir Poetin en de oorlog in Oekraïne. In de verklaring wordt gesteld dat de groep alle functionarissen van de regering van de Russische Federatie medeplichtig beschouwt aan het oorlogsgeweld. ‘Degenen die hun bevoegdheden niet neerleggen, zullen door ons worden vernietigd’, schrijven ze. Hoewel dit erop lijkt te wijzen dat de aanslag voor haar vader bedoeld was, beschreef het NRA Darja Doegina ook als legitiem doelwit, aangezien zij een ‘trouwe compagnon’ van haar vader was. Ze wordt door de NRA omschreven als ‘een stem die roept om geweld en moord’ in door Rusland bezette gebieden. Ook Illja Ponomarjov, voormalig lid van de Russische Doema, sprak tegen The Guardian zijn vermoedens uit over de betrokkenheid van de partizanengroep. Toch wijzen veel Russische opiniemakers en journalisten nog naar Oekraïne als schuldige van de aanslag. Zowel Doegin als zijn dochter was fervent voorstander van de oorlog in Oekraïne. Kort na het nieuws van haar dood zond de Russische staatstelevisie een fragment uit van een tv-programma waarin zij de ‘speciale militaire operatie’ in Oekraïne omschreef als een strijd ‘om het leven aan de dood te ontrukken’, een ‘strijd tussen twee beschavingen, twee wereldbeelden’. Zowel Doegin als zijn dochter Darja werd kort na het uitbreken van de oorlog in Oekraïne door de Verenigde Staten en Groot-Brittannië op de sanctielijst geplaatst. Denis Poesjilin, het hoofd van de pro-Russische ‘volksrepubliek Donetsk’ (DNR) die zich in 2014 afscheidde van Oekraïne, zei dat de aanslag het werk was van ‘terroristen van het Oekraïense regime’ waarmee zij Doegin zelf uit de weg probeerden te ruimen. Kyiv ontkent iedere betrokkenheid, maar Margarita Simonjan, de baas van de pro-Kremlin zender RT, riep meteen om wraak. Zij drong aan op raketaanvallen op Oekraïense ‘beslissingscentra’ als vergelding voor de bomaanslag, waaronder het hoofdkwartier van de Oekraïense veiligheidsdienst SBOe. Als het inderdaad om een Oekraïense operatie gaat, zou het een gedurfde aanslag zijn, zo diep in Rusland, aan de rand van Moskou. De laatste tijd heeft Oekraïne al een aantal spectaculaire aanvallen uitgevoerd op de door de Russen bezette Krim, waarbij een militair vliegveld en een wapendepot grotendeels werden vernield. Die aanvallen veroorzaakten veel commotie in Rusland. Het zou voor het eerst zijn dat een van de politieke figuren achter de oorlog in Oekraïne het doelwit werd van een aanslag, ook al werd niet Doegin, maar zijn 29-jarige dochter het slachtoffer. In de afgelopen jaren zijn in separatistengebied wel verscheidene pro-Russische politieke leiders en militaire commandanten omgekomen bij aanslagen. Ook daarvan wordt Oekraïne verdacht. Doegin was in 2014 al een van de drijvende krachten achter de inname van de Krim door Rusland. De omstreden ultranationalist pleit al lange tijd voor het herstel van de ‘Roesski Mir’, de Russische wereld, waartoe volgens hem niet alleen Oekraïne en Belarus horen, maar ook andere gebieden waar mensen wonen die Russischtalig zijn en de ‘Russische waarden’ delen. Hij was ook een groot voorstander van de Russische inval in Georgië in 2008, toen Moskou troepen stuurde om de pro-Russische bevolking van de opstandige regio Zuid-Ossetië te steunen. Doegins politieke vehikel is de Internationale Euraziatische Beweging, een ultranationalistische organisatie die Rusland ziet als een machtsblok met een speciale missie. Het moet tegenwicht bieden aan het in zijn ogen verderfelijke liberalisme van de westerse landen. Als grootste bedreiging ziet hij de door de VS gedomineerde Atlantische wereld, met haar nadruk op de rechten van het individu. De invloed van Doegin op Poetin wordt volgens sommigen overdreven en ook Doegin zelf ontkent dat hij Poetins ideoloog is. Maar het is wel duidelijk dat zijn denken goeddeels samenvalt met Poetins ambities Ruslands status als wereldmacht te herstellen. Hij ontvouwde zijn half-fascistische ideeën al kort na het uiteenvallen van de Sovjet-Unie in ultranationalistische bladen als Den, ‘de Dag’. Daarin voorspelde hij dat ‘het uur van het Euraziatisme nabij is’: ‘De grote oorlog der continenten gaat beginnen.’ Voor een groot deel is het allemaal tamelijk schimmig gefilosofeer over continentale machten, waarin het gemeenschappelijk belang en tradities centraal staan, en zeevarende machten, waar het om het individu, handel en materialisme draait. Maar Doegin bemoeide zich ook met de meer praktische uitvoering van zijn ideeën. Vlak voor het uitbreken van de oorlog in de Donbas in 2014 adviseerde hij de pro-Russische separatisten in een videogesprek dat zij onmiddellijk de grensposten met Rusland moesten innemen, zodat Moskou ‘vrijwilligers’ – vaak militairen ‘op vakantie’ – en wapens kon sturen. Dat bleek inderdaad een doorslaggevende strategie. Opvallend was dat Doegin juist in die tijd ontslagen werd als docent op de prestigieuze Moskouse Staatsuniversiteit. Dat had hij volgens sommige bronnen te danken aan omstreden uitlatingen waarin hij de separatisten aanmoedigde om zoveel mogelijk Oekraïners te doden. Het bleek geen belemmering voor hem om geregeld op de Russische staatstelevisie te verschijnen. Zijn dochter Darja was ook actief in Doegins beweging, onder meer als politiek commentator. Ze schreef ook voor verscheidene rechtse sites. Daarnaast droeg ze bij aan een boek dat binnenkort zou verschijnen, onder de titel Het boek Z. De letter Z, die de tanks en andere militaire voertuigen van de Russische troepen als herkenningsteken voeren, is uitgegroeid tot symbool van steun voor de ‘militaire operatie’ in Oekraïne.||https://www.volkskrant.nl/nieuws-achtergrond/aleksandr-doegin-het-mogelijke-doelwit-van-de-aanslag-op-zijn-dochter-pleit-al-lang-voor-herstel-van-de-russische-wereld~b6ba0ea5/
2022-08-21||In de Vuelta tellen even weer de Nederlandse wortels van Jumbo-Visma||‘Kom naar buiten, Robert!’, roept een wielerliefhebber, die zich zaterdagmorgen met tientallen geestverwanten heeft opgesteld bij de bus van Jumbo-Visma, geparkeerd aan de rand van het centrum van Den Bosch. Het wachten is op de drager van de rode leiderstrui in de Vuelta. Ze moeten even geduld hebben, maar daar is-ie, routinier Gesink, tegelijk met Sam Oomen en Mike Teunissen; voor de etappe naar Utrecht vandaag eerste onder zijn gelijken. Wat verlegen zwaait hij naar de klappende en juichende omstanders en dan grijpt hij zijn fiets met het rode stuurlint om zich tussen hagen toeschouwers naar de start te begeven. Prioriteit was het vooraf niet, de opdracht was vooral kopman Primoz Roglic geen onnodig tijdverlies te bezorgen, maar de drie dagen van de Ronde van Spanje zijn wel uitgemond in een demonstratie van de Nederlandse wortels van Jumbo-Visma. Na de rit van zaterdag staat Gesink (36) de trui af aan Teunissen (29), die achter de Ier Sam Bennett vierde wordt in de massasprint op het Utrecht Science Park. Het is van tevoren bedacht, onder voorwaarde dat de Sloveen veilig binnen kon komen. Maar het internationale profiel telt ook. Op zondag, in de rondrit door Noord-Brabant, van Breda naar Breda, is het de beurt aan een buitenlander in de eigen rangen. Teunissen offert zich met nog vier kilometer te gaan op door aan kop van zijn ploeg (en het peloton) te sleuren, zodat Roglic in de slotkilometers niets meer te vrezen heeft. Weer wint Bennett. Nu volstaat een 20ste plaats van Jumbo-renner Eduardo Affini uit Italië om even later in het rood het podium te beklimmen. De volgorde van binnenkomst is bepalend bij de eindrangschikking. Zes van de acht renners van Jumbo-Visma staan sinds de winnende ploegentijdrit van vrijdag met dezelfde tijd in de top van het klassement. Gesink en Teunissen hadden er deze zomer flink in de smoor in toen ze niet waren opgenomen in de selectie van de Tour de France. Ze hadden er hun sporen verdiend. Gesink was er vijfde (2010) en zesde (2015) geworden, Teunissen droeg in 2019 enkele dagen de gele trui, nadat hij in Brussel de openingsetappe won. De keuze betekende ook dat er slechts één Nederlander naar Frankrijk werd afgevaardigd om Primoz Roglic en Jonas Vingegaard bij te staan. Alleen Steven Kruijswijk; dat vond menigeen toch wat magertjes voor een Nederlands team. De ploeg besloot dat er in de Vuelta ruimte was voor een gebaar. Op de eerste plaats als een eerbetoon en een dankbetuiging aan de betrokkenen, maar mooi meegenomen was dat beide renners in eigen land konden gloriëren met het rood om de schouders. Dat vlak voor de start bekend werd gemaakt dat Dylan van Baarle en Wilco Kelderman terugkeren naar het oude nest, toen nog Rabobank, past in het beeld dat de ploeg graag etaleert wel degelijk oog te hebben voor de afkomst. In de aanloop naar de ploegentijdrit ontweken de renners en hun begeleiders nog vragen over wie de leiderstrui zou mogen dragen als de ploeg zou winnen. Maar de afspraak lag al ruim een week vast. De ploegleiding twijfelde geen moment: dat moest Gesink worden. Met zijn 16-jarig dienstverband en deelnames aan maar liefst 21 grote ronden was er geen betere kandidaat denkbaar. Hoofd performance Mathieu Heijboer: ‘Robert is zo belangrijk geweest voor deze ploeg. Dit is een enorme bekroning.’ Sportief directeur Zeeman noemt Gesink een icoon van de ploeg. ‘Hij was jaren het vlaggenschip, hij heeft de eer hoog gehouden in minder florissante tijden.’ Dat hij niet langer de kopman is, heeft hem volgens Zeeman niet minder belangrijk gemaakt. ‘Om wedstrijden te winnen kun je geen kopman hebben en dan de hele tijd niks. Je hebt types als Robert nodig als ondersteuning.’ Toch spande het er nog even om. Gesink zat naar eigen zeggen in de laatste fase van de tijdrit ‘stikkapot’ achter Eduardo Affini. Onder anderen Roglic loodste hem naar voren. In de rode trui: ‘Ik was zeker niet de sterkste vandaag, maar die jongens hebben fantastisch gereden.’ Een dag later had het er opnieuw alle schijn van dat Jumbo-Visma op bestelling leiderstruien verovert. Het was Roglic die Teunissen bij het ingaan van de laatste kilometer toeriep dat hij zich kon mengen tussen de sprinters, met de vierde plek en het rode tricot als resultaat. Volgens hem had Gesink geen enkele moeite om de trui over te dragen. ‘We hebben het er van tevoren over gehad. Hij wilde graag de ploeg steunen en zei dat hij er meer dan gelukkig mee zou zijn als ik ’m overnam.’ De Limburger vertrekt naar de Belgische ploeg Intermarché Wanty Gobert, nadat hij bij zijn huidige ploeg tevergeefs om een prominente plek in de voorjaarsklassiekers had gevraagd. Beschouwt hij het als een vroeg afscheidscadeau? ‘Nou, ik heb nog vier maanden te gaan. Waarschijnlijk is het wel het laatste mooiste moment met de ploeg, maar wie weet komen er nog mooiere dingen de komende weken.’ Want daar laten beide Nederlandse en de Italiaanse rodetruidragers geen misverstand over bestaan: vanaf komende week, op Spaanse bodem, zullen ze zich weer wegcijferen voor Primoz Roglic, Sloveen.||https://www.volkskrant.nl/sport/in-de-vuelta-tellen-even-weer-de-nederlandse-wortels-van-jumbo-visma~b5f82335/
2022-08-21||Voor Pirates komt de Amerikaanse lokroep op het verkeerde moment||Na afloop van het derde play-offduel tussen HCAW en Amsterdam is het even onrustig op het veld. De hoofdsponsor komt verhaal halen bij de scheidsrechter, die volgens de fanatiekste thuisfans een net iets te vaak veranderende definitie hanteert van wat wel en wat niet als slag telt. Maar de onrust is van korte duur. Het blijft honkbal in Nederland, een van de meest ontspannen sporten. De Caraïbische sfeer en het feit dat vrijwel elke speler weleens een ploeg heeft gedeeld met een tegenstander helpen flink bij de deëscalatie. Voor de tweede keer in vier dagen tijd verliest Amsterdam na extra innings, na een gelijke stand na negen innings, op eigen veld. Dat de regerend kampioen nu met 2-1 achterstaat in wedstrijden, en dus nog één nederlaag verwijderd is van uitschakeling in de play-offs, is in elk geval niet te wijten aan de werpers. Ieder van de drie startende pitchers in deze play-offserie blijft tot diep in het duel op het veld staan, zonder ook maar één punt tegen te krijgen. Het jonge werptalent Scott Prins gooit ruim acht scoreloze innings in wedstrijd één, veteraan Shairon Martis gooit zelfs de volle negen innings scoreloos uit en in het derde duel staat de linkshandige Nelmerson Angela in zeven innings ook al geen score toe. Waar de startende werpers van Amsterdam domineren, hebben de relievers – de aangewezen mannen om de laatste innings tot een goed einde te werpen – het lastiger. Vooral Nicola Garbella heeft het moeilijk. De Italiaanse werper staat in elk van de twee verliespartijen in de play-offs de beslissende scores in de extra innings toe. Het is dan ook niet ideaal dat Garbella op zo’n cruciaal moment de pitcher is om de boel tot een goed einde te brengen. Allereerst is de Italiaan vooral een slagman. En ook het feit dat hij na een interland met het Italiaanse team in Nederland clubloos kwam aanwaaien op het Loek Loevendie Ballpark, zegt dat hij niet de werper is die je op een beslissend moment op de heuvel wil hebben. Dat dit toch het geval is, heeft gek genoeg te maken met het Amerikaanse schooljaar. Op 1 september starten de universiteiten weer aan nieuw semester, wat betekent dat Nederlandse honkbaltalenten die hun geluk willen beproeven op collegeniveau in augustus moeten verkassen naar de Verenigde Staten. Precies op het moment dat de play-offs in de hoofdklasse aanvangen. En zo moet titelverdediger Amsterdam voorafgaand aan de belangrijkste wedstrijden van het jaar afscheid nemen van liefst zes getalenteerde spelers, en op cruciale momenten terugvallen op een noodverband. Dat er tóch veel talenten op zo’n belangrijk moment afzwaaien, kan startend pitcher Prins wel verklaren. De 20-jarige werper is een van de weinige jonge spelers die binnenboord bleef, maar hij speelde de afgelopen twee seizoenen wel al op universiteitsniveau in Amerika, bij Hill College, gelegen in Hillsboro (Texas). In het Amerikaanse honkbal ligt het leertempo behoorlijk hoger. ‘Het is heel andere ervaring dan hier. Je begint al om zes uur ’s ochtends met krachttraining. Dan ga je om negen uur naar school, tot één uur in de middag, om dan tot etenstijd zes uur achtereen te trainen. Daarna moet je ook nog aan het huiswerk’, vat Prins zijn Amerikaanse ervaring samen. Het enorme beulswerk op het trainingsveld betaalt zich dubbel en dwars uit bij de jonge werper. Waar Prins voorafgaand aan zijn trip naar Amerika vooral te boek stond als talent, keerde hij terug als een volwassen man. In zijn eerste seizoen behoort hij meteen tot de allerbeste werpers van de hoofdklasse. ‘Ik denk dat er door dat extra werk in Amerika zo’n 10 kilometer per uur qua werpsnelheid is bijgekomen. Maar wat al dat trainen mij vooral opleverde, is meer controle over de plaatsing van mijn pitches’, vervolgt Prins. Ook is het een goede tactische leerschool geweest. ‘Amerikaanse slagmannen zijn agressiever. Dat dwingt je om handiger te worden in het vermommen van het type worp dat je gaat gooien, om ze vanaf de eerste pitch op het verkeerde been te zetten.’ Sterspeler Denzel Richardson, die ook dit seizoen de competitie leidt in homeruns (8) en binnengeslagen punten (39), heeft er ondanks de nederlagen nog vertrouwen in dat het goedkomt. ‘Ik geef mezelf vijf minuten om overstuur te zijn. Mijn hoofddoel is elke dag hetzelfde: een gelukkig mens zijn’, vertelt Richardson, die in het dagelijks een succesvolle onderneming heeft als personal trainer en mental coach. ‘Daarnaast verhoogt boosheid alleen maar de druk op de volgende dag’, aldus Richardson. ‘En ik geloof dat je als honkballer op je allerbest bent als je gewoon blijft beseffen hoe leuk dit spel is. Er is altijd wel weer een volgende slagbeurt om je te bewijzen.’||https://www.volkskrant.nl/sport/voor-pirates-komt-de-amerikaanse-lokroep-op-het-verkeerde-moment~bf893bfe/
2022-08-21||House of the Dragon slaagt er nog niet helemaal in uit de schaduw van Game of Thrones te stappen ★★★☆☆||Fans van de populairste televisieserie van het afgelopen decennium (acht seizoenen Game of Thrones, 2011-’19) kunnen gerust zijn. House of the Dragon, de langverwachte opvolger in de vorm van een prequel over huis Targaryen, een kleine tweehonderd jaar voor de gebeurtenissen in de oerserie, speelt de bingokaart heel snel vol. Draken! Vuur! De IJzeren Troon! Incest! Moord en verraad in alle varianten! Check en dubbelcheck, inclusief de kwaliteitscontrole van HBO. En toch zit House of the Dragon, waarvan critici zes van de tien afleveringen te zien hebben gekregen, niet meteen als gegoten. Game of Thrones (GoT), dat het in het slotseizoen niet voor elkaar kreeg alle verhaallijnen bij elkaar te brengen, was op zijn best (zoals in seizoen 6) een spectaculair opwindende serie. House of the Dragon slaagt er nog niet helemaal in om uit de schaduw te stappen. GoT was gebaseerd op de fantasyboekenreeks A Song of Fire and Ice van George R.R. Martin, waarin het wachten nog altijd op de twee laatste delen is. Er was wellicht een centrale queeste (wie heeft er recht op de troon van Westeros en zijn zeven koninkrijken?) maar het avontuur speelde zich in alle hoeken van een fantastische imaginaire wereld af, met personages die er in enkele gevallen seizoenen over deden voordat ze elkaar tegenkwamen. House of the Dragon heeft een andere opzet. Het is gebaseerd op de in 2018 verschenen roman Fire & Blood, waarin de familiegeschiedenis van een van de populairste personages uit GoT wordt beschreven, Daenerys Targaryen (Emilia Clarke). Zij maakt in GoT aanspraak op de troon die ooit door haar familie werd bezet, en wist in acht seizoenen als een soort Jeanne d’Arc hele legers (en een stel draken) rond zich te verzamelen. Tweehonderd jaar daarvoor bezet koning Viserys Targaryen (de uitstekende Paddy Considine) de troon, een regime waarvan we weten dat het ooit vervangen gaat worden door de Lannisters. De Targaryens hebben een aantal draken achter de hand en zijn daarmee de bovenliggende partij op Westeros. Behalve natuurlijk als het verzet uit de familiekring zelf komt. House of the Dragon is meer een familiekroniek en mist daardoor, vooralsnog, de epische kwaliteiten van zijn voorganger: net iets te veel gewichtige gesprekken in door kaarslicht verlichte ruimtes, alsof je naar de kamerspel-versie van Westeros zit te kijken. Dat die IJzeren Troon het slechtste in de mens bovenhaalt geldt ook in dit tijdvak, en de fatsoenlijke Viserys zit opgescheept met zijn nietsontziende jongere broer Daemon (Matt Smith, die als prins Philip in The Crown ook al naar een troon zit te smachten). Smith is alleen al een reden om naar House of the Dragon te kijken. Game of Thrones ontwikkelde zich steeds meer als een serie waarin de vrouwelijke rollen de overhand kregen. House of the Dragon sluit zich hierbij aan, met grote rollen voor de vrouwen in de familie, die het spel om de troonopvolging van de fragiele koning Viserys steeds complexer maken door troonopvolgers te baren, al dan niet in eerste lijn, al dan niet als bastaard. Centraal staat Rhaenyra Targaryen, de dochter van de koning, die als opstandige tiener wordt gespeeld door Milly Alcock, totdat de rol, in aflevering zes, wordt overgenomen door Emma D’Arcy. Haar is beloofd dat ze de eerste koningin van Westeros zal worden, maar daarmee komt ze in het vizier van andere fracties binnen de familie die ook aanspraak op de macht maken. We halen een uitspraak van een van de hoofdpersonen van GoT nog maar eens aan: ‘Als je denkt dat dit goed gaat aflopen, dan heb je niet goed opgelet.’||https://www.volkskrant.nl/cultuur-media/house-of-the-dragon-slaagt-er-nog-niet-helemaal-in-uit-de-schaduw-van-game-of-thrones-te-stappen~b06c05cc/
2022-08-21||Een ijsje zal in het zand vallen, de illusie van zorgeloosheid zal barsten||Mijn vrouw wil nog een laatste duik in zee, en dus parkeren we de al gepakte auto bij de Italiaanse strandtent, waar ik een espresso bestel naast een groepje jonge kinderen in zwembroek, onzijdig nog, de grootste met een tientje in de hand, die zich verdringen rond wat voor hen het betoverendste object op aarde is: het blauwe bord met de plaatjes van ijsjes. Opgewonden stemmetjes, priemende vingers, keuzes die worden gemaakt en weer veranderd, een oude baas die telkens opnieuw gewillig in zijn vrieskist duikt, en uiteindelijk maar een gooi doet naar de prijs. Dan: het ongeduldig afscheuren van de wikkels. In de onveranderlijkheid zit de geruststelling. Straks, onderweg naar hun ouders onder de parasols, zal een van de kinderen zijn ijsje in het zand laten vallen. Straks, ergens boven Zwitserland, zal onze zorgvuldig gecultiveerde vakantie-illusie van totale zorgeloosheid langzaam gaan barsten. Helemaal niet erg, gewoon een mooi moment om je te wentelen in heimwee naar het nu.||https://www.volkskrant.nl/mensen/een-ijsje-zal-in-het-zand-vallen-de-illusie-van-zorgeloosheid-zal-barsten~b053d5af/
2022-08-21||De managers vermoorden de radio||Het doet pijn hem zo te zien. Hij is jarenlang mijn beste vriend geweest, misschien zelfs wel mijn eerste grote liefde. Als klein jongetje lag ik stiekem in mijn bed naar hem te luisteren. De kamer werd alleen verlicht door de digitale cijfers die de tijd aangaven. Als ik het toestel voor mijn ogen hield, kon ik bij het vage schijnsel van de wekkerradio de aanduidingen ‘Schlummer’ en ‘Schlaf’ lezen. Alle magie zat in dit Duitse apparaat. Alle magie kwam daaruit. Zolang als ik mij kan herinneren, luister ik naar de radio. De hele dag stond hij aan: de Ko de Boswachtershow, Het zwarte gat, Radio Romantica, Welingelichte Kringen, God zij met ons, Hoor Haar, De Dik Voormekaar Show, Bal op ‘t dak, Tussen start en finish, Een uur Ischa, De toestand in de wereld, Music Hall, Het Gebouw, Argos, het Weeshuis van de hits, Borát, In de Rooie Haan, de Tros Nieuwsshow, OVT, Vroege Vogels, Langs de lijn, Radio Bergeijk, Ronflonflon, Het Marathoninterview, De Avonden. De radio was geen voorspelbare vriend. Gelukkig niet. Hij vertelde verhalen waarvan ik niet wist dat ze me interesseerden: over occulte zaken in Het zwarte gat, feminisme bij Hoor Haar! en liefdesperikelen in Radio Romantica. Hij kwam soms reactionair uit de hoek met de praatjes van G.B.J. Hiltermann (mijn vader wilde dan het toestel uitzetten, maar ik kon er gebiologeerd naar luisteren) dan weer opruiend links met In de Rooie Haan. Hij kon me aan het lachen maken met Ischa Meijer, André van Duin en Wim T. Schippers. Ieder uur van iedere dag deed hij iets anders. Hij leerde me nieuwe muziek kennen, introduceerde schrijvers in mijn leven die voorlazen uit eigen werk en wetenschappers die zochten naar antwoorden op levensvragen. In Het Marathoninterview werden mensen van wie ik soms nog nooit had gehoord vijf uur (!) lang geïnterviewd. De radio was boeiend, verrassend, soms ergerlijk, maar nooit saai. Daarom hield ik van hem. In de loop der jaren heb ik mijn vriend zien veranderen. Daar kon hij zelf niks aan doen, dat kwam door zijn bazen. De zendermanagers, die uit onderzoekjes begrepen dat mensen helemaal niet verrast willen worden. Mensen willen altijd hetzelfde. Daarom is McDonald’s zo succesvol. Als je de gele M ziet, dan weet je wat je krijgt, overal op de wereld. De gele M van de radio heet horizontale programmering: elke dag op dezelfde tijd hetzelfde programma. Nooit een verrassing. Iedere dag van 6.00 tot 9.30 het Radio 1 Journaal en direct erna Spraakmakers. En altijd dezelfde middle-of-the-roadmuziek. Mijn vriend is een voorspelbare, saaie sukkel geworden. Er is één programma dat zich één uurtje in de week onttrekt aan de horizontale verlangens van de managers: Mangiare!. Een vrolijke, licht-chaotische eettalkshow die leerzaam is, eetlust opwekt én reuze belangrijk is. Of moet ik u (en de baas van Radio 1) nog uitleggen dat er een directe relatie is tussen de boerenprotesten en ons voedselsysteem? Hoe belangrijk kennis van voeding is om de obesitasepidemie tegen te gaan? Welke rol voeding bij eenzaamheid speelt? Praten over eten, over koken én over genieten is belangrijker dan ooit. Maar volgens de zendermanager ‘past Mangiare! niet in het profiel van de nieuws- en sportzender’. Dag vriend, we hadden het goed samen.||https://www.volkskrant.nl/columns-opinie/de-managers-vermoorden-de-radio~b53c5135/
2022-08-21||Nic Snaas (100): ‘Of ik in deze tijd jong zou willen zijn? Dat lijkt mij niet eenvoudig’||Nic Snaas is geboren en getogen in Schagen, waar hij in een seniorenwoning woont. De 100-jarige is onder de indruk van de wonderen van de technologische vooruitgang, en heeft een opgeruimd karakter. Zo zegt hij ‘niks’ overgehouden te hebben aan het beruchte kamp Amersfoort, waar hij in 1944 een half jaar gevangen zat en moest toezien hoe medegevangenen werden afgeranseld. ‘Elke dag is er wel wat. Maandag komt de hulp en dan drinken we koffie, in de middag ga ik naar Slender You. Daar ga ik op een bewegende bank liggen, dat is goed voor mijn spieren en doorbloeding. Mijn rug plaagt mij, ik heb morfinepleisters tegen de pijn. Dinsdag heb ik bejaardengym, ga ik voor een praatje naar de koffiekamer in dit wooncomplex, en in de avond eet ik bij een van mijn twee zoons die ook in Schagen wonen, en spelen we een paar potjes rummikub. Woensdag en vrijdag ga ik met twee vrienden biljarten. Donderdag heb ik jeu de boules en die avond eet ik bij mijn andere zoon, ook daar spelen we rummikub.’ ‘Ik heb een radio- en televisiezaak gehad. De toestellen bezorgde ik aan huis. De eerste tv’s waren zware bakbeesten, omdat er een dikke bult achter zat voor de beeldbuis, de lampen.’ (Hij spreidt zijn armen wijd uit) ‘En je had in die tijd nog geen kabeltelevisie, dus klom ik bij elke klant het dak op om de antenne te plaatsen. Ik heb wel honderden antennes gemonteerd in Schagen en omgeving. Later kwamen de wasautomaten, die versjouwden we met zijn tweeën, en dan was het nog een zware klus.’ ‘De komst van de tv in de jaren vijftig deed mijn zaak goed. Op mijn auto had ik een uitschuifbare mast van wel vier meter gebouwd. Daarmee reed ik langs de boeren in en om Schagen om hen te laten zien wat een televisie is, natuurlijk in de hoop dat ze er een zouden kopen. Dat lukte niet altijd, want de eerste tv’s waren erg duur, wel 1.000 gulden (een paar maandsalarissen, red.). Elke dinsdag en vrijdag ging ik in mijn auto met antenne op pad, want alleen die twee avonden was er in de eerste jaren televisie, van 20:00 tot 22:00 uur. Als ik kwam demonstreren hoe een televisie werkte, liep de hele buurt uit en keek met open mond naar de beelden. ‘Ik had veel werk aan reparaties, want de toestellen gingen vaak kapot. Ook waren er geregeld storingen. Als er een brommer langsreed of een westenwind stond, verscheen sneeuw in beeld. Al die problemen zijn overwonnen. De techniek is enorm verbeterd. Zo zitten er geen lampen meer in een tv-toestel, daarom zijn ze nu zo dun.’ Hij wijst naar zijn platte grootbeeldscherm. ‘Het is geweldig dat daar beeld op verschijnt. Hoe dat mogelijk is, gaat mijn pet te boven. Daar moet ik mij nog eens in verdiepen.’ Nic Snaas pakt zijn smartphone. ‘Ook zo’n prachtig ding. Ik ben het nog niet helemaal de baas.’ Hij tikt de toegangscode in en poogt geduldig drukkend en swipend in zijn fotoarchief te komen. Zodra het gelukt is, verschijnt een vertederend filmpje van hem en zijn vrouw Anne, ruim 1,5 jaar geleden. Zij is dan al ernstig ziek en zal niet lang meer leven. Terwijl ze in een stoel zit, opgemaakt en mooi gekapt, geeft hij haar hapjes eten. ‘Ze was een ijdele vrouw. Tot ze in januari 2021 stierf, reed ik haar elke week met de auto naar de kapper. Na haar overlijden ben ik gestopt met autorijden.’ Een paar dagen geleden was de geboortedag van Anne en bezocht hij met een van zijn zes kinderen haar graf. Vol verwondering zag hij hoe zijn zoon zijn smartphone bij het graf zette en uit het apparaat ineens het lievelingslied van Anne klonk, Blackbird, gezongen door Gé Titulaer. Hoe dat nou weer mogelijk is… Nic Snaas begint te zingen: ‘Blááááck bird, fly, blááááck bird, fly.’ ‘Dat lijkt mij niet eenvoudig, er worden tegenwoordig zo veel eisen gesteld. Wel kan ik soms een beetje jaloers zijn op hoe jongeren nu leven. Ze hebben bijna allemaal een auto en begrijpen dingen die ik moeilijk kan bevatten, die ik niet kan bijhouden, zoals hoe al die apparaten werken. Mijn televisie heb ik voor 150 euro van een kleinzoon overgenomen. De beeldkwaliteit is erg goed. Ik vroeg hem: waarom verkoop je zo’n mooi ding? Hij antwoordde dat hij een nog grotere wilde kopen, met meer technische opties. Jongeren geven makkelijk hun geld uit. Ik ben zuinig van aard, altijd geweest en gebleven.’ ‘Het was begin november 1943 toen ik ondergedoken zat op een boerderij in de Peel, om te ontkomen aan de Arbeitseinsatz. Ik besloot naar Schagen te fietsen omdat mijn moeder 9 november jarig was. Het bleek te gevaarlijk om weer terug naar Brabant te gaan, dus bleef ik bij mijn ouders. Iemand moet mij verraden hebben, want op een dag kwamen twee Duitse soldaten mij thuis ophalen. Eerst werd ik naar een gevangenis in Amsterdam overgebracht, in juni 1944 kwam ik in Kamp Amersfoort terecht. Ik wist niet eens dat het bestond. We moesten arbeid verrichten, zoals geulen graven en huizen opknappen die de Duitsers in beslag genomen hadden. We kregen weinig te eten. ‘In dat kamp was een beruchte boef, Joseph Kotälla. Hij liep met zijn hond over het kamp en als je niet uitkeek, kreeg je een schop. Als er iets was gebeurd wat hem niet aanstond, moest je met vijfduizend man een hele dag in het gelid staan. Ik was sterk en hield het vol, maar sommigen vielen om. Als strafmaatregel liet hij ook geregeld een gevangene naar de rozentuin brengen, waar hij de man aftuigde in het aangezicht van andere gevangenen.’ ‘Ja, het is niet te beschrijven wat daar gebeurde.’ Hij staat op, loopt weg en komt terug met een zware map vol documenten uit die tijd. Er is een foto van een knappe, olijk lachende jonge man met een grote bos donker haar. En op de volgende pagina een pasfoto van dezelfde Nic Snaas, kort nadat hij was bevrijd uit Kamp Amersfoort. Met een kaalgeschoren hoofd, strak gezicht en woedende blik in zijn ogen. ‘Ik ben op een geheimzinnige manier uit Kamp Amersfoort weggekomen. Op een avond in oktober, het was donker, werd ik met nog vijf man opgeroepen: kleren aan en mee. We wisten niet wat er stond te gebeuren, werden in een vrachtauto gezet en naar Den Haag gebracht, naar een militair hospitaal van het Rode Kruis. We zagen er niet uit, waren sterk vermagerd. Op de vijfde of zesde dag kregen we na een goede maaltijd te horen: zorg maar dat je thuiskomt. Er waren honderden mannen in Kamp Amersfoort, ook gearresteerd omdat ze waren ondergedoken om aan dwangarbeid in Duitsland te ontkomen. Waarom uitgerekend wij werden bevrijd? Ik weet het antwoord nog steeds niet.’ Nic Snaas laat een grote ingelijste foto zien van een idool, die in zijn huiskamer staat tentoongesteld: Loes van Overeem. Als medewerker van het Rode Kruis kreeg zij het voor elkaar de beroerde omstandigheden in Kamp Amersfoort te verbeteren. Zo regelde ze dat de gevangenen beter te eten kregen en wist ze sommigen het kamp uit te krijgen. Wie weet heeft hij zijn vrijheid ook wel aan haar te danken. De 100-jarige herinnert zich dat hij met medegevangenen in een lange rij het kamp uit liep, begeleid door kampbewaarders, op weg naar de arbeid die ze moesten verrichten. ‘Langs dit laantje stonden vaak burgers eten uit te delen. De bewaarders verboden ons het aan te nemen. Maar daar was Loes van Overeem, die tegen kampcommandant Berg zei: ‘Ze krijgen al zo weinig.’ Hij had ontzag voor haar, en voortaan mochten we wel voedsel aannemen. Loes van Overeem stond altijd kaarsrecht en roerde haar mond, angst leek ze niet te kennen.’ Nee, niks. Ik heb een nare oorlog gehad, maar ik kan wel tegen een stootje. Na de bevrijding dacht ik: dit ligt achter mij, ik ga aan de slag, er is werk aan de winkel. Ik kon een baan krijgen bij radiozaak Ruder in Alkmaar. In een gracht lag een schip vol kapotte radio’s, die tijdens de oorlog waren verstopt. Voor de Duitse bezetting had ik al geleerd radio’s te repareren. Dus er was voor mij meteen werk genoeg.’ ‘Er wordt al eeuwen oorlog gevoerd. Het is een kwestie van machtswellust. Ik leefde in de tijd van Hitler en nog zo’n hufter, Stalin. Nu heb je Poetin. Vreselijk dat zulke mensen bestaan. Ik zeg: mensen, wees goed voor je volk, voer geen oorlog, doe ze al die ellende niet aan.’||https://www.volkskrant.nl/mensen/nic-snaas-100-of-ik-in-deze-tijd-jong-zou-willen-zijn-dat-lijkt-mij-niet-eenvoudig~bb686076/
2022-08-21||Homoseksueel contact nu ook officieel geen strafbare daad meer in Singapore||Premier Lee Hsien Loong zei zondag de wet aan te gaan passen, omdat ‘de meerderheid van de Singaporezen het nu zal accepteren’. Tegelijkertijd blijven de regels voor trouwen in het land overeind. Een Singaporees huwelijk kan zich nog steeds enkel voltrekken tussen een man en een vrouw. De beslissing maakt een einde aan het juridische doolhof waarin homoseksuele Singaporezen zich de laatste jaren begaven. Met vele rechtszaken probeerden lhbtq-organisaties seks tussen twee mannen of vrouwen in het land te legaliseren. Maar omdat het verbod al praktisch niet werd gehandhaafd, was het ook niet nodig om de wet aan te passen, zo oordeelde de hoogste rechter in februari. Lee benadrukte dat homoseksuele relaties nog steeds niet de voorkeur genieten van de Singaporese overheid en de beslissing geen stap is richting een legaal homohuwelijk. ‘We geloven dat een huwelijk tussen een man en een vrouw moet zijn, en kinderen in zulke families moeten opgroeien. De traditionele familie moet het fundament van de samenleving zijn’, zei hij. De wetsaanpassing past in een brede trend van inclusiever beleid in Zuid- en Zuidoost-Azië, al is het ene land een stap verder dan het andere. In 2018 besloot het Indiase hooggerechtshof homoseksualiteit in het land te legaliseren, waarmee net als in Singapore een oude Britse koloniale wet werd afgeschaft. Thailand stemt binnenkort over een groep wetten die homo’s evenveel rechten zouden geven als hetero’s.||https://www.volkskrant.nl/nieuws-achtergrond/homoseksueel-contact-nu-ook-officieel-geen-strafbare-daad-meer-in-singapore~bb1c4326/
2022-08-21||Divorce of Figaro van Holland Opera is een vermakelijk vervolg op de opera Le nozze di Figaro ★★★★☆||Figaro trouwt met Susanna en dan breekt de pleuris uit. Het volk komt in opstand, de adel wordt verdreven en het pasgetrouwde stel vlucht met hun werkgevers, de graaf en gravin, Duitsland uit, naar Nederland. Divorce of Figaro is een vermakelijk vervolg op de opera Le nozze di Figaro (‘Figaro’s bruiloft’) uit 1786 van Mozart. Joke Hoolboom (libretto en regie) en Niek Idelenburg (compositie) creëerden bij hun eigen groep Holland Opera een nieuw, toegankelijk en licht maatschappijkritisch muziektheaterspektakel, waarin we te zien krijgen wat er gebeurt na het wereldberoemde huwelijk van Figaro. Ze baseren zich daarbij op een gelijksoortig toneelstuk van de Duitse schrijver Ödön von Horváth, maar deze versie is volstrekt eigen en modern. Het opvallendst is het decor, gevormd door de speellocatie: de Werkspoorkathedraal in Utrecht. Deze industriële hal, vol oude machines, geeft het stuk een nostalgische roestmetalen kleur. De muziek van Idelenburg wordt gespeeld door een klein ensemble. De opgewekte composities combineren flarden van moderne popnummers met noten van Mozart. Net zo behapbaar is het libretto. Dat gaat minder dan je zou denken over een probleemhuwelijk en veel meer over de inburgeringsperikelen van de gevluchte personages. Integreren of niet integreren, dat is hier de vraag. Bovendien blijkt het nieuwe land helemaal niet zo tolerant jegens nieuwkomers. Tekenend voor de spektakelambities van Holland Opera zijn de mooie choreografieën met voertuigen. De glimmende witte sportwagen, waarin Figaro en zijn vrouw trouwen, wordt verdreven door lelijke werkvoertuigen. De schoonheid van de oude wereld wordt bruut geofferd, dat is een van de vele prijzen van de vooruitgang die de revolutie belooft.||https://www.volkskrant.nl/cultuur-media/divorce-of-figaro-van-holland-opera-is-een-vermakelijk-vervolg-op-de-opera-le-nozze-di-figaro~b1be7239/
2022-08-21||Veelbelovende shows op de opening van festival Noorderzon ★★★★☆||Dat kan toch niet? Een en al ongeloof domineert de lovende reacties op de voorstelling À vue: Magie performative van de Franse Compagnie 32 Novembre. Drie mannen en twee vrouwen, aangestuurd door één muziektechnicus, lijken het meest op een bende uit een bouwmarkt. Ze sjouwen met planken, puinzakken, luchtkokers en jerrycans. Uit dit stortmateriaal creëren ze ter plekke de ene bedrieglijke scène na de andere. Verwisseltrucs waarin een performer wordt klem gezogen in een plastic zak, om na een knal met rookpuimen doodleuk boven aan de theatertrap te verschijnen. Een adembenemende ontsnappingspoging, niet met sloten en kettingen zoals bij boeienkoning Harry Houdini, maar met ducttape, cellofaan en multiplex. Hamers laten op afstand flessen barsten en lichamen blijven horizontaal zweven. Het zijn klassiekers uit het oeuvre van het illusionisme, maar dan in een stoer, rauw jasje gehesen, met een ruwe soundscape van contactgeluiden, zonder het overbekende tromgeroffel. Het Franse À vue is een van de drie internationale openingsvoorstellingen waarmee Noorderzon dit weekend in Groningen van start ging. Het magische optreden typeert de luchtige pijler van dit 32-jarige ‘festival of performing arts & society’, vol ongedwongen, krachtig circustheater. Ook de zweterige, hilarische anti-heroïek valt hieronder, tijdens de sportieve concurrentie tussen de Zweed Nilas Kronlid en de Spanjaard Manel Rosés. Beide acrobaten beheersen de Chinese paal en de Koreaanse plank (alias wip of bascule) zo goed dat ze er rennend en joggend in jarentachtigsporttenues een maffe reeks kameraadschappelijke trucs mee kunnen uithalen. Deze veelbelovende eerste show van het tweekoppige circusgezelschap Soon maakt op Noorderzon zijn Nederlandse debuut om in oktober naar Circolo in Tilburg te komen. Voor de andere pijler van Noorderzon moet als kijker je harder werken. Dat zijn internationale producties met behoorlijk veel tekst, decor, filmbeelden en achtergrondgeschiedenis, maar minstens zo interessant. Neem het ingenieuze Los años (De jaren) van de Argentijnse regisseur Mariano Pensotti. Zijn Grupo Marea krijgt voor de zesde keer een prominente plek in het Noorderzon-programma. En terecht. Pensotti presenteert een ingenieus gespiegeld generatieconflict, waarin dezelfde acteurs links flashbacks spelen (uit 2020) en rechts een tijdsprong maken naar 2050. Het complexe, intrigerende verhaal draait om de verwarring tussen feit en fictie en de verantwoordelijkheid van een documentairemaker voor het welzijn van zijn onderwerp (in dit geval een arme straatjongen zonder familie). Belangrijke thema’s als de falsifieerbaarheid van herinneringen, oprecht engagement en morele en artistieke verantwoordelijkheid krijgen gestalte in een prachtig relationeel spel waarin een onzekere actrice haar succesvolle maar afwezige vader confronteert met opvattingen en acties van decennia geleden. Filmbeelden vinden naadloos hun plek in deze theatrale dubbelenscenering. En de live pianobegeleiding hamert maar door met losse tonen, zoals de jaren onverbiddelijk doortikken, principes uithollen en van verlangens desillusies (kunnen) maken. De grappen over de corona- en klimaatcrisis zijn niet eens nodig om je bij de les te houden, zo vanzelfsprekend schakelen deze vijf acteurs tussen 2020 en 2050. Een spannende start van Noorderzon, dat nog een week heeft te gaan.||https://www.volkskrant.nl/cultuur-media/veelbelovende-shows-op-de-opening-van-festival-noorderzon~b9fb58b1/
2022-08-21||Het weerbericht voor maandag 22 augustus: geleidelijk warmer||Maandag begint vooral landinwaarts helder en aan de frisse kant. In de eerste ochtenduren komt regionaal ook wat nevel of een enkele mistbank voor. In de loop van de ochtend verbetert overal het zicht en ontstaan steeds meer stapelwolken. ’s Middags blijft er een mix van zon en stapelwolken, her en der groeit een enkel exemplaar ook uit tot een kortdurende bui. De wind draait naar zuidelijke richtingen en met maxima tussen 23 en plaatselijk 28 graden is het weer een stuk warmer dan in het weekend. Dinsdag verandert weinig aan het weerbeeld. De mix van zon en stapelwolken blijft, het is mogelijk dat op diverse plaatsen nog een kortdurende bui valt. De maxima komen opnieuw tussen 23 en 28 graden te liggen. Woensdag en donderdag is het droog met flinke zonnige perioden. Vanuit het zuiden wordt zeer warme lucht aangevoerd, waardoor in het zuiden temperaturen van 30 graden in beeld komen. Ook elders in het land wordt het zomers warm, alleen in het Waddengebied is het net wat minder warm. Vanaf vrijdag wordt het minder stabiel. De kans op een regen- of onweersbui neemt toe, maar echt veel regen wordt niet verwacht. De droogte neemt deze week dus nog verder toe en van verlichting is voorlopig nauwelijks sprake.||https://www.volkskrant.nl/nieuws-achtergrond/het-weerbericht-voor-maandag-22-augustus-geleidelijk-warmer~bc0d376f/
2022-08-21||Aan alles is gedacht en zo wordt wielrenster Lorena Wiebes Europees kampioen||De strategie van een vlakke wielerkoers is in wezen simpel. Zeker voor de ploegen met een sprinter. De kopgroep moet op tijd teruggepakt en dan dient de spurter van dienst op 200 meter van de finish worden afgezet. Wie dan de snelste is, wint. De praktijk is anders, want het hele peloton weet dat het zo gaat. En wie niet ook op dezelfde tactiek wedt, probeert mee te liften op de teams die dat wel doen. Zo lieten de Italiaanse vrouwen zich pas in de laatste anderhalve kilometer van de wegwedstrijd van de EK in München zien, nadat de Nederlandse ploeg de hele dag het zware werk had verricht. Lorena Wiebes wist evengoed de verwachtingen waar te maken en klopte de wereldkampioene Elisa Balsamo. Derde werd Rachele Barbieri, ook uit Italië. Dat ze gewonnen had, wist Wiebes niet. In haar razende laatste meters naar de streep had ze haar hoofd tussen de schouders gestoken om haar fiets zo ver mogelijk naar voren te duwen. Zij reed helemaal links van de finishstraat, Balsamo helemaal rechts. Hoever de Italiaanse was gekomen kon ze niet zien. Pas een minuut of wat later hoorde ze dat haar zege met een half wiel voorsprong overduidelijk was. Ze kende het gevoel van moeten wachten. ‘Ik heb dat al eens eerder gehad toen ik in 2017 Europees kampioen bij de junioren werd’, herinnerde ze zich. Alle rensters bij de wegwedstrijd op de EK wisten dat de Nederlandse vrouwen het gewicht van de koers zouden moeten dragen. Sowieso is het niveau van de Nederlandse vrouwen over de hele linie hoger dan in de andere wielerlanden, maar bovendien had de selectie van bondscoach Loes Gunnewijk met Lorena Wiebes de absolute topfavoriet in de gelederen. De 23-jarige was in München op de Odeonsplatz al voor de zeventiende keer dit jaar de beste. ‘Dit jaar is super geslaagd.’ Iets anders kon Wiebes niet concluderen. Ze had het weekend ervoor de wedstrijd van de mannen teruggekeken, tijdens de uitzending reed ze het criterium in Etten-Leur. Eenmaal thuis zag ze hoe Fabio Jakobsen de Europese titel bij de mannen pakte. ‘Daardoor lag de druk nog meer bij ons.’ Het kampioenschap volgde een vertrouwd recept. Er was een kopgroep met in feite kansloze coureurs: de Israëlische Omer Saphira en de Sloveense Urska Zigart, de vriendin van tweevoudig tourwinnaar Tadej Pogacar. Het duo kreeg een achtervolgend groepje met de Italiaanse Elena Cecchini, de Franse Audrey Cordon Ragot en Stine Borgli uit Noorwegen. Zij werden halverwege de wedstrijd allemaal ingerekend. Onder het hoge tempo ging op datzelfde moment een flink deel van het peloton overboord. Er waren daarna ook nog vrouwen die aan de wurggreep van de onvermijdelijke massasprint probeerden te ontkomen, maar zij kregen weinig ruimte. Na de aanloop die vanuit Landsberg am Lech naar München voerde, controleerde de Nederlandse ploeg met Jeanne Korevaar de koers, ook in de straten van de Beierse hoofdstad. De uitval in de laatste twintig kilometer van de Duitse Lea Lin Teutenberg, Juliette Labous uit Frankrijk en de Spaanse Sheyla Gutierrez maakte het werk eigenlijk eenvoudiger. Ze gaven nooit meer dan zestien seconden aan het trio dat zichzelf zo op rookte. Tegelijkertijd bedierf het kopgroepje de aanvalslust in het peloton. ‘Als we dat gat hadden dichtgereden, dan waren er weer anderen gegaan’, legde Korevaar uit. De Nederlandse ploeg bleef nagenoeg volledig aan kop van de grote groep kalm en dichtte het gaatje met nog exact drie kilometer te gaan, op tijd voor de eindsprint van Wiebes, die ‘vrij relaxed’ achter haar het gros van haar gelegenheidsploeggenoten reed. Charlotte Kool bewaakte haar achterwiel. Het terughalen van de kopgroep betekende het startsein van het lastigste deel van de dag. De andere landenploegen met rappe vrouwen hadden achter de ruggen van de vlijtige Nederlanders hun krachten kunnen sparen en loerden nu op hun kans om de topfavoriet het goud te ontfutselen, Italië voorop. De Italianen kwamen op 1,5 kilometer van de streep met een treintje naast de vrouwen in de witte shirts met kleine oranje stippen. De Nederlandse ploeg koos een eigen lijn, aan de linkerkant van de drukbezochte Ludwigstraße, maar uiteindelijk moest Wiebes de windschaduw kiezen van de Italiaanse sprintaantrekker Barbieri en de wereldkampioen Elisa Balsamo. Daar wist ze uiteindelijk met voldoende overtuiging weer uit weg te springen naar de meet. ‘We hadden wel ingeschat dat ze zouden komen’, zei Wiebes. ‘Ze hadden alleen maar rappe meiden bij zich.’ Het koersplan voorzag in nagenoeg alles. Van het plan weken de Nederlanders geen moment af en net als Jakobsen houdt Wiebes er de Europese kampioenstrui aan over. Zo’n kleinood kreeg ze niet toen ze in 2019 de wedstrijd bij de Europese Spelen won. ‘Daarom is dit mooier. Ik kan het hele jaar in dit truitje rijden’, zei ze. ‘Dit is loon naar werken. Ook voor de rest van het team. Wat dat betreft is het jammer dat we straks weer tegen elkaar rijden.’||https://www.volkskrant.nl/sport/aan-alles-is-gedacht-en-zo-wordt-wielrenster-lorena-wiebes-europees-kampioen~be7361b0/
2022-08-21||Op de geniepige Amerongse Berg sprint Julius van den Berg naar de bollen||Het speelde al enkele dagen in zijn gedachten, een poging om tijdens de Nederlandse dagen van de Vuelta de bergtrui te pakken. Hoe vaak krijg je de kans, in eigen land nota bene? Maar Julius van den Berg (25) sprak het idee nooit hardop uit. In de selectie van zijn team, het Amerikaanse EF Education, is hij deze Ronde van Spanje als enige voorzien voor het zware werk op de vlakke wegen. Maar zie, op zaterdagmiddag staat hij op het Utrecht Science Park, de voormalige Uithof, zowaar in de bollentrui – in de Vuelta blauwe stippen op een witte achtergrond – dankzij zijn sprint naar de top van de Amerongse Berg. Hij is er zielsgelukkig mee. Tot zijn verrassing was het de ploegleiding die het voor het vertrek van de tweede etappe tussen Den Bosch en Utrecht zelf aan hem voorstelde. Probeer het gewoon. EF Education had het scenario voor ogen uit de Tour de France, toen de Deen Magnus Cort Nielsen ook in eigen land met de bollen op het shirt rondreed. Van den Berg, in zijn team geregeld al voor de winst ‘de la Montagne’ genoemd, grijpt het aanbod gretig aan. Al vroeg in de wedstrijd gaat hij met vier vluchters in de aanval, onder wie ook de Fransman Thibault Guernalec van Arkéa Samsic en landgenoot Jetse Bol (32), die al sinds 2018 voor het Spaanse Burgos BH fietst. Hij voelt zich onderweg de sterkste van de vijf. Er werd vooraf nogal lacherig over gedaan: moet je voor de Amerongse Berg de bergtrui uitreiken, volgens de Vuelta maar 2,1 kilometer lang, een schamele 2,4 procent gemiddeld naar boven en waar slechts 52 hoogtemeters zijn te overwinnen? Hier stampt menig liefhebber nog met de grote plaat omhoog. Maar de bescheiden bult in de Utrechtse Heuvelrug blijkt zelfs voor profs de jus uit de benen te kunnen zuigen. Het draait deze dag niet om de zwaarte, het is het geniepige profiel. Van den Berg: ‘Niemand wist waar de top lag, ook ik niet. Jetse en ik dachten allebei dat de streep op het eerste topje lag. Het zal de hectiek zijn geweest, je wil die prijs pakken. We gingen allebei vol aan. Nou, dat was ’m niet. Toen ging die man van Arkéa aan voor de volgende top, weer volle bak sprinten. Dat was ’m ook niet. Daarna zag ik die boog, ik voelde dat er niet veel meer op zat, maar dat was bij niemand meer het geval. Ik pakte ’m. Ik heb drie keer gesprint. Drie keer was scheepsrecht.’ Een dag later, op zondag, zijn er nog punten voor de trui te verdienen op de Rijzendeweg in Woensdrecht, een halve kilometer, 3,7 procent steil. Het is bekend terrein voor hem, hij werd er Nederlands kampioen bij de beloften in 2018. Weer zit hij in een vroege kopgroep, nu van zeven renners. Nu wordt hij op de Brabantse Wal tweede, achter de Belg Thomas De Gendt. Het is genoeg voor één punt, het tricot kan in de koffer mee naar Spanje. Het peloton passeert vervolgens zijn woonplaats Roosendaal, waar hij met zijn vriendin in april vanuit Amsterdam naar toe is verhuisd. Hij wist van tevoren over welke straten het parcours leidde. Ook dat was vertrouwd. ‘Vlak langs de McDonald’s. Daar kom ik weleens.’ Geen twijfel: de bollen zijn hem vandaag liever dan de burgers.||https://www.volkskrant.nl/sport/op-de-geniepige-amerongse-berg-sprint-julius-van-den-berg-naar-de-bollen~bf610d32/
2022-08-21||‘Loop even door, jongens’, riep ik. Niemand luisterde||‘Een oude man was een keukenzaak in Nijmegen binnengelopen met een verwonding aan zijn hoofd. Mijn collega en ik hadden middagdienst en gingen kijken. Achter in de zaak zat hij op een stoel met een glaasje water, omringd door het winkelpersoneel. ‘Dag meneer’, zei ik, ‘wat is er gebeurd?’ Hij antwoordde dat hij met zijn vrouw aan het winkelen was en de auto ging halen. Verder kon hij zich niet veel herinneren. ‘Een ambulance kwam om hem te controleren, waarna wij zijn vrouw gingen zoeken. We vonden haar op een terras met een kopje koffie, wachtend op haar man. Ook zij was van hoge leeftijd, ze kwam warrig op ons over. Ik zei: ‘Niet schrikken, uw man is gevallen, wij brengen u naar hem toe.’ Ze reed met ons mee. ‘Bij de ambulance ontstond een bijzonder mooi moment. Die oude man en vrouw keken elkaar heel liefdevol aan, pakten elkaars handen en begroetten elkaar alsof ze elkaar jarenlang niet hadden gezien. ‘Deze hereniging is een All You Need Is Love-momentje’, grapten wij, ‘net als in dat tv-programma van Robert ten Brink’. ‘Nadat de wond was verzorgd liep het echtpaar gearmd weer het winkelcentrum in. Wij bedankten het ambulancepersoneel en moesten weer verder, naar een woningbrand. ‘Tegen de avond, het werd al donker, zei de meldkamer: ‘Dat oudere echtpaar waar jullie vanmiddag mee bezig waren, kan hun auto niet vinden. Willen jullie even helpen zoeken?’ ‘Nietsvermoedend reden wij weer naar dat winkelcentrum. Ik herkende die vrouw en zag dat haar man op de grond lag. ‘Stoppen!’, riep ik. Ik rende ernaartoe, ging op mijn knieën zitten, legde mijn hand op zijn borst en in zijn hals, maar voelde geen hartslag. Precies op dat moment reed – heel toevallig – een ambulance langs. Wij sprongen op en zwaaiden. Een verpleegkundige kwam heel snel, controleerde die man en riep: ‘Begin reanimeren!’ Mijn collega ging borstcompressies geven, het ambulancepersoneel pakte een beademingspomp, plaatste een borstcompressie-apparaat op zijn lichaam en legde hem aan een infuus. Het zag er heftig uit. ‘Ondertussen stonden veel omstanders te kijken. Mensen met telefoons die filmden, gezinnen, een vader met heel jonge kinderen. ‘Loop even door jongens’, riep ik. ‘Dit wil je niet zien.’ De reacties – ‘Dat bepaal ik zelf wel’ – waren erg onvriendelijk. Niemand luisterde. ‘Dit incident heeft me twee dingen doen beseffen: in ons werk moet je voortdurend schakelen tussen emoties. ’s Middags herenigen we een man met zijn vrouw, ’s avonds ligt hij bijna dood op straat. Soms moet je naar een inbraak, haal je iemand van het spoor, assisteer je bij een ongeluk en sta je een uur later met iemand te knokken. Ook al is er nu veel aandacht voor debriefen en collegiale ondersteuning, wij denderen altijd maar door: schakelen, schakelen, schakelen. Daar moet je echt tegen kunnen. ‘En overal waar een uniform is, gaan mensen filmen. Soms begrijp ik dat, maar in dit geval niet. Ik heb zelf kleine kinderen en wil ze niet met zoiets heftigs confronteren, je weet niet hoe die beelden doorwerken in zo’n kinderhoofd. Natuurlijk, een kind mag weten: er is leven en er is dood. Maar ze hoeven geen getuige te zijn van geweldssituaties of iemand die op straat ligt te sterven. Ouders zouden zich moeten afvragen: sta ik daar voor mijn kind, of sta ik daar voor mezelf en is mijn kind daarvan de dupe? ‘Ik hoorde van het ambulancepersoneel dat de aorta van die man vermoedelijk was gescheurd, mogelijk is hij daardoor ’s middags gevallen. Tijdens de reanimatie ontfermde ik me over zijn vrouw, die erbij stond te glimlachen: ze begreep totaal niet wat er gebeurde. Ik sloeg een arm om haar heen en zei: ‘Wilt u misschien even bij ons in de bus gaan zitten?’ Ze knikte en nam plaats op de bijrijdersstoel, nog steeds met zo’n gelukkige blik in haar gezicht. Het contrast kon niet groter zijn: haar man heeft het uiteindelijk niet overleefd.’||https://www.volkskrant.nl/mensen/loop-even-door-jongens-riep-ik-niemand-luisterde~b83e51bc/
2022-08-21||De weerbarstige karakterkop van W.F. Hermans vormt het hoogtepunt in zijn fotografisch oeuvre||Zou de fotograaf W.F. Hermans op dezelfde hoogte kunnen staan als de schrijver Willem Frederik Hermans (1921-1995)? Blijkt hij in de uit zijn privéarchief samengestelde tentoonstelling Vrij belangrijke foto’s in het Fotomuseum Den Haag, vrij naar een van zijn bijtende novelles, Een wonderkind of een total loss te zijn geweest? De titel van de expositie geeft het antwoord min of meer prijs: nee, hij was verre van een wonderkind met de Leica-camera. Evengoed is de expositie een schatkamer, waar het naoorlogse Europa en de belevingswereld van de grote schrijver tot leven komen. Drie zaaltjes zijn het, waarin gastcurator en grafisch ontwerper Piet Schreuders en literair specialist en Hermans-kenner Bram Oostveen 18 vintage-prints (afdrukken door Hermans zelf), nieuwe uitvergrotingen op flink formaat en 75 dia’s tonen. Plus enkele van de naar Schreuders’ schatting ‘een kleine honderd’ camera’s die verwoed verzamelaar Hermans, naast honderden typemachines, in zijn leven verwierf. De tentoonstelling vormt, met het uitkomen van het laatste deel van de Volledige werken, de afsluiting van het Hermansjaar. Het op 1 september verschijnende fotoboek Vrij belangrijke foto’s overlapt deels met deze tentoonstelling, maar bevat een veel ruimere selectie. Dat Hermans vanaf de jaren vijftig enthousiast de camera ter hand nam mag, gezien enkele veel gepubliceerde zelfportretten en bijvoorbeeld de kleurenfoto voor het omslag van zijn roman Nooit meer slapen, algemeen bekend heten. De generaties die De donkere kamer van Damokles nog hebben gelezen, kennen de sleutelrol van Hermans’ favoriete camera, de Leica, in de roman. En vergeet de verwijzing in de titel naar het fotografische procedé niet. ‘W.F.’ noemde hij zich als fotograaf, ‘Willem Frederik’ heette hij op de omslagen van zijn boeken. W.F. speelde aan het begin van zijn schrijverschap met de gedachte ook beroepsfotograaf te worden. Begeesterd raakt hij in Parijs, waar hij met zijn pas verworven Leica en een Kalloflex (6x6 cm-negatieven) straatbeelden, kerkhoven en affiches in de openbare ruimte fotografeerde. Terug in Nederland ging hij in de leer bij bevriend fotograaf Nico Jesse, wiens tot over de grenzen succesvolle geromantiseerd-documentaire fotoboek Vrouwen van Parijs (1954) tot inspiratie diende. En hij meldde zich aan bij de Fotovakschool in Den Haag; een vakdiploma was een voorwaarde om je als beroepsfotograaf te mogen vestigen. Bij de examens op de school moeten de eerste barsten in het zelfvertrouwen van Hermans-de-fotograaf zijn geschoten. Want vooral vanwege gebrekkige technische vaardigheden werd hij afgewezen. Het was geen afwijzing waar Hermans zich voetstoots bij neerlegde: ‘Het cijfer voor reproductie nu’, schreef hij de schoolleiding verongelijkt, ‘is mij niet geheel duidelijk. Ik meende n.l. dat de door mij ingeleverde reproductie aan redelijke eisen voldeed. Klaarblijkelijk is dit niet het geval geweest. Ik zou het derhalve op hoge prijs stellen, indien u mij zoudt willen mededelen wat eraan mankeerde (...).’ De gekrenkte ziel ondernam tot eind 1959 nog enkele pogingen om het diploma te bemachtigen, alle tevergeefs. Het heilige vuur luwde daarna. Curator Schreuders noemt de jaren 1957-’58 Hermans’ meest geïnspireerde jaren. Maar fotograferen, op zwart-witfilm en kleurendia’s, bleef hij. Schreuders en Oostveen werkten zich door het archief van 10 duizend dia’s, 9.800 negatieven en 2.500 vintage-prints. Om meerdere redenen een prudente klus. Allereerst omdat de door het Literatuurmuseum bewaarde (en door Hermans’ zoon bewaakte) nalatenschap geen onderscheid maakt tussen puur privé en artistiek werk. En ook omdat Hermans veel van de negatieven nooit heeft afgedrukt, en dus nooit het voltooide resultaat heeft gezien – laat staan er zijn fiat voor openbaring aan heeft gegeven. De samenstellers van Vrij belangrijke foto’s, een titel ontleend aan een van Hermans’ archiefmappen, zijn gewetensvol te werk gegaan. Maar dat neemt niet weg dat, op enkele uitschieters omhoog na, de middelmaat regeert. Hermans’ straatopnamen worden vaak gekenmerkt door schuwheid: uit zijn zelfverklaarde verlegenheid durfde hij onbekenden niet nabij te komen en voelde hij klaarblijkelijk de noodzaak hen stiekem te moeten fotograferen. Misschien verklaart dat ook waarom veel foto’s onscherp zijn: hij gunde zich geen tijd. Een aardige foto van spelende kinderen op de glooiende straten van het Noorse Bergen doet denken aan het werk van de Franse grootmeester Henri Cartier-Bresson. Maar het gezicht van een jongetje in de zeepkist die van de helling af roetsjt, juist de blikvanger, is vaag. Wel een lekkere foto: de koe met grote horens die bij de Herculestoren in het Spaanse La Coruna in 1957 de fotograaf tegemoet stapt. Hier geen last van verlegenheid. Technisch misschien onbeholpen, maar desalniettemin intrigerend is de foto van zijn ouders, op 11 november 1957 gemaakt in hun woning aan de Eerste Helmersstraat in Amsterdam. Vader rokend in een fauteuil links, de moeder rechts staand aan tafel waar ze de genoten maaltijd afruimt. Prominent op die tafel: een groot mes, dat de enigszins getroebleerde gezichtsuitdrukking van de vrouw accentueert. Een foto met, wellicht onbedoelde, suspense, waarbij het moeilijk is níét aan het zwaard van Damocles te denken. Hermans’ zelfportretten behoren tot de hoogtepunten in zijn werk. Uiteraard niet gehinderd door zijn introverte remmingen, en altijd met die mooi weerbarstige karakterkop, fotografeerde hij zijn spiegelbeeld, in ramen, in glanzende metalen potten en pannen in etalages, op de glimmende zijkant van een sigarettenautomaat in Kopenhagen (1960). Je hoort bijna de stilte in de spiegels van zijn Parijse hotelkamers en het straatrumoer in een reflecterende winkelruit aan de Amsterdamse Kalverstraat. Op die laatste zakt hij door de knieën, haast alsof hij een frivole jive doet. Geen van de voorbijgangers lijkt hem op te merken. Gelukkig. Veel stadsfoto’s (Stockholm, Brussel, Parijs, New York, Amsterdam) verraden de interesses die de geoloog die Hermans óók was kenmerken. Eugène Atget, de fotograaf van het verdwijnende, verkrotte Parijs uit de 19de eeuw, was een van zijn grote voorbeelden. Met hem deelt Hermans de voorliefde voor puin op straat, gaten in de grond, zijgevels waarop nog de laatste sporen – de contouren van trappen, afbladderende behangstroken – van een reeds gesloopte buurwoning zijn te zien. Ook zijn landschapsfoto’s duiden op het geologenoog voor die sedimenten van weggevloeide tijden. De kleuren op de dia’s zuigen de bezoeker van Vrij belangrijke foto’s terug naar de jaren zestig en zeventig, naar de fijne korrel van de analoge film en het bijbehorende heerlijk verzadigde kleurenpalet. De tentoonstelling als geheel is, ook voor gelouterde Hermans-vorsers, ongetwijfeld een rijke bron van nieuwe visuele informatie over de recalcitrante, introverte en briljante cynicus die Hermans was. Dat de schrijver van Ik heb altijd gelijk als fotograaf de meesterproef niet heeft doorstaan, is daarbij slechts bijzaak.||https://www.volkskrant.nl/cultuur-media/de-weerbarstige-karakterkop-van-w-f-hermans-vormt-het-hoogtepunt-in-zijn-fotografisch-oeuvre~badb1498/
2022-08-21||Dichtbevolkte Chinese provincie Sichuan sluit fabrieken door schaarste aan elektriciteit||De Chinese provincie Sichuan kampt met een enorm tekort aan stroom, en verlengt daarom maatregelen die het elektriciteitsverbruik door sommige industriële bedrijven aan banden moet leggen. Die bedrijven kregen zondag de opdracht van de overheid om minstens tot 25 augustus hun productie stil te leggen. Ook is er een noodplan in werking gesteld om het hoofd te bieden aan de ‘zeer ernstige’ elektriciteitstekorten. Vooral de energieopwekking via waterkrachtcentrales is door de extreem hoge temperaturen en een gebrek aan neerslag teruggelopen, en dat terwijl er een recordvraag is naar elektriciteit, onder meer voor airconditioning. Nooit eerder is in China zulke grote droogte en hitte geregistreerd. Waar de waterstromen naar de reservoirs voor de waterkrachtcentrales aan het begin van de maand nog op een historisch gemiddelde lagen, zijn die volgens de Chinese overheid sindsdien met meer dan 50 procent gedaald. Als onderdeel van de maatregelen worden noodgeneratoren opgestart. Prioritair daarbij is de stroomvoorziening aan huishoudens, en belangrijke gebruikers en regio’s. Verder gaat de productie van olie, gas en kolen maximaal omhoog. Sichuan is een van de dichtstbevolkte provincies van China en een belangrijke regio voor de productie van batterijen voor elektrische voertuigen en zonnepanelen. Bedrijven zoals autobouwer Toyota en batterijproducent Contemporary Amperex Technology hadden hun fabrieken in de regio enkele dagen geleden al gesloten. Jinko Solar, een van ’s werelds grootste producenten van zonnepanelen heeft de bedrijvigheid in twee van zijn fabrieken in Sichuan fors teruggeschroefd. De gevolgen van de hitte en droogte strekken verder dan Sichuan. Niet alleen is de provincie zelf afhankelijk van energieopwekking uit rivieren, het verkoopt die elektriciteit ook aan dichtbevolkte oostelijke delen van China, waaronder Shanghai en Zhejiang. Volgens Hanyang Wei, een analist bij onderzoeksbureau BloombergNEF, is het onwaarschijnlijk dat er over het hele land stroomonderbrekingen zullen zijn. De meeste provincies zijn meer afhankelijk van steenkool voor de opwekking van elektriciteit, en centrales hebben daar voordat de zomer begon in opdracht van de overheid voorraden van aangelegd. Toch zijn er wel degelijk landelijke gevolgen van de hitte en droogte. Als de waterniveaus blijven dalen, is dat slecht nieuws voor de rivier- en kustvaart. In 2020 waren die volgens het ministerie van transport goed voor 16 procent van alle goederentransport in China.||https://www.volkskrant.nl/nieuws-achtergrond/dichtbevolkte-chinese-provincie-sichuan-sluit-fabrieken-door-schaarste-aan-elektriciteit~b5029b0a6/
2022-08-21||Angst en onrust regeren bij het Manchester United van Erik ten Hag, en nu wacht Liverpool||Als de transfer van Ajacied Antony naar Manchester United doorgaat, voor een absurd bedrag van tegen de 100 miljoen euro, dan heeft trainer Erik ten Hag tegen de 250 miljoen euro mogen uitgeven binnen twee maanden. Hij is dan tevens het verdienmodel van Ajax, de belangrijkste kredietverschaffer, met eerder Lisandro Martínez (minimaal 57,5 miljoen - maximaal 67,5) als doelwit. Bijna een kwart miljard voor een project van wederopbouw dat jaren kan duren, in een wereld vol ongeduld. Metselen met stenen van goud, terwijl die ene oude steen met een breuklijn nog centraal in het gammele muurtje is gemetseld. Cristiano Ronaldo zal nog vertrekken, dat kan bijna niet anders. Ten Hag sprak met de website van de club, over wat een speler volgens hem moet hebben. ‘Allereerst betrouwbaarheid. Drive. Hoge motivatie. Vechtlust. Elke dag alles geven op de training. Een eenheid willen vormen.’ Samengevat: mentaliteit. Intussen is bijna alles angst bij Manchester United, want van bijna al die gewenste eigenschappen was juist weinig te zien. Onrust, met maandenlang voortdurend uitlekkende namen van spelers die misschien zouden komen doch uiteindelijk bleven waar ze waren, van spits Arnautovic tot Frenkie de Jong. Een club in paniek, na twee nederlagen tegen de modale tegenstanders Brighton en Brentford. ‘We moeten van wedstrijd naar wedstrijd kijken. We moeten ons invechten in het seizoen’, zei Ten Hag in de voorbeschouwing op het duel met Liverpool. Hij beseft wat de derby tussen de twee traditionele grootmachten van Engeland inhoudt, waarvan de een, Liverpool, de ander aan alle kanten is gepasseerd sinds de komst van Jürgen Klopp in 2015 en diens uitgekiende beleid. En dat terwijl stadgenoot Manchester City, voorheen een stadse club in de marge van United met zijn mondiale allure, eveneens veel beter is geworden. Daar, bij Liverpool en City, is beleid gevoerd, gecombineerd met geld uit het buitenland. Bij United is ook geld, zeker, maar geen beleid, met telkens wisselende trainers, van wie sommigen zeiden dat ze nooit precies de spelers konden kopen die ze wilden kopen. Ook andere belangen telden, commerciële belangen. En zo zit United met een onevenwichtige selectie waarin ook de angst voor Ronaldo aanwezig is, de sterspeler die een jaar geleden terugkwam, de aandacht op zich vestigde en de shirtverkoop naar recordhoogte opjoeg. Hij liet het team alleen niet beter voetballen, zoals hij dat bij Juventus ook niet meer kon. Ronaldo is ongewild symbool voor het beleid van United. Ronaldo is het individu in de wereld van een trainer die alles tot het team betrekt. Al in 2009 zei René Meulensteen, destijds assistent van Alex Ferguson, kort voor weer een Europese finale: ‘Ronaldo’s ego wordt gecontroleerd. Als hij te ver gaat, wordt hij afgeschoten door de manager of door de groep.’ Wie is er nu om hem af te schieten? De groep, waarin de hiërarchie diffuus is? De trainer? Die zei in het begin van het seizoen, toen Ronaldo ontbrak, dat hij met de Portugees successen wilde voeren. Moest hij dat zeggen? Commerciële belangen? Binnen anderhalve week moet de oplossing daar zijn. Ronaldo zal vertrekken. United wacht met enige angst op de toekomst, waarin meer investeringen nodig zijn. In stadion Old Trafford, op trainingscomplex Carrington. De supporters protesteren al jaren tegen de Glazers, de Amerikaanse eigenaren die de club in 2005 overnamen, in de grote tijd nog, maar toen al ontstond een beeld waarin alleen geld regeert. Nu het al jaren slecht gaat is de hoop gevestigd op bijvoorbeeld Jim Ratcliffe, grote man van Ineos, geboren in de buurt van Manchester. Hij zou een deel van de aandelen willen overnemen. Intussen overleeft Ten Hag. Weerbaarheid inkopen, is zijn oude tactiek. Teamspelers. Ervaring. Bij Ajax kocht hij als eerste Blind en Tadic, en veel latino’s: Álvarez, Martínez. Hij bouwt een nieuw huis, met gouden stenen. Tyrell Malacia, een vechter. Christian Eriksen, een nooit opgevende loper met inzicht. Lisando Martínez, een strijder. Dit weekeinde: 70 miljoen euro (inclusief bonussen) voor Casemiro van Real Madrid, een 30-jarige breker met een vierjarig contract, straks zonder transferwaarde. En vermoedelijk dus Antony, de straatvoetballer van Ajax. Uitblinker in de eredivisie van Nederland. Of hij degene is die United verlost? Dat is zeer de vraag. Duidelijk is dat Ten Hag put uit eigen kring, ondanks voorbeelden hoe gevaarlijk dat kan zijn als het misgaat. Van Gaal, met al die Nederlanders bij Barcelona. De enige echte vraag is: kan hij het verval stoppen dat is ingezet na het vertrek van Sir Alex Ferguson in 2013, die het laatste kampioenschap behaalde, met Robin van Persie als topschutter. In de laatste vijf seizoenen onder Ferguson was de eindstand als volgt: 1-2-1-2-1. Sindsdien: drie keer zesde, een keer vijfde, eenmaal zelfs zevende. Geen enkele titel. Twee keer tweede. Maandag is Manchester United - Liverpool, dat ook een moeizame start heeft. Onlangs, in Bangkok, won Ten Hag met 4-0, in zijn eerste wedstrijd. United begon met het sterkste elftal, Liverpool met reserves. Het zegt niets over maandag.||https://www.volkskrant.nl/sport/angst-en-onrust-regeren-bij-het-manchester-united-van-erik-ten-hag-en-nu-wacht-liverpool~ba4efb1f/
2022-08-21||Peter Bosz beleeft met Olympique Lyonnais de flitsstart die hij nodig heeft||Nog niet al te lang geleden heerste Lyon op de Franse velden. Tussen 2002 en 2008 veroverde het zeven landstitels op rij. Maar misschien wel nog memorabeler: het doorgaans piepjonge Lyon won de harten van vele internationale fans met hun knappe prestaties en dito spel in de Champions League. Door de succesvolle transfers naar de Europese top door talenten als Karim Benzema, Miralem Pjanic, Florent Malouda, Michael Essien en Éric Abidal stond de Franse ploeg een decennium lang te boek als grootste talentenfabriek van Europa. Maar de Qatarese overname van Paris Saint-Germain zorgde voor een plotse machtsverschuiving in de Franse voetbaltop. Waarom kiezen voor Lyon (of Marseille), als je een veelvoud kan verdienen in de hoofdstad? Langzaam brokkelde het imperium van Lyon af. Afgelopen seizoen eindigden Les Gones als achtste in de Ligue 1. Het was de laagste finishplaats in een kwart eeuw voor Lyon. Dat Peter Bosz ondanks deze historisch lage achtste plaats mocht blijven zitten, was deels te danken aan het gebruik van data. ‘Mijn statistische analisten verzekeren mij dat we het seizoen sterk zullen eindigen,’ stelde de markante clubpresident Jean-Michel Aulas, toen hij eind oktober 2021 gevraagd werd waarom Bosz mocht aanblijven als trainer na zeven keer puntverlies in zijn eerste elf competitieduels aan het roer. Want ook bij Lyon duurde het even voordat zijn ploeg de gepatenteerde turbo-speelstijl van Bosz onder de knie kreeg. Maar in tegenstelling tot Borussia Dortmund, waar de Nederlander de Kerst niet eens haalde in zijn eerste seizoen als hoofdtrainer, kreeg hij in Frankrijk wat langer de kans. De Expected Goals, een metriek die berekent hoe goed het kansentotaal is van een ploeg, lieten zien dat Lyon aanzienlijk meer gevaar creëerde dan het toenmalige doelpuntentotaal deed vermoeden. En dus mag Bosz het dit jaar weer proberen. De grote uitdaging: zo lang mogelijk het doorgaans oppermachtige PSG bijbenen. Bij die reuzentaak krijgt Bosz wat aanvallende hulp. Doorgewinterde Franse internationals als Alexandre Lacazette (31) – in 2015 de laatste topscorer van de Ligue 1 die Lyon produceerde – en Corentin Tolisso (28) zijn beiden teruggekeerd bij de jeugdclub waar ze toptransfers naar respectievelijk Arsenal en Bayern München verdienden. Ook rechtsbuiten Tetê (22) is een duidelijke versterking. De jonge Braziliaan mocht door de oorlog in Oekraïne buiten de transferwindow om van Shakhtar Donetsk gehuurd worden. Met drie goals en een assist in zijn eerste twee wedstrijden van dit seizoen laat hij zich flink gelden. Maar wat de statistische analisten allicht niet aan president Aulas vertelden, is dat op basis van Expected Goals de defensie vorig jaar nóg kwetsbaarder bleek dan het toch al forse totaal van 51 competitiedoelpunten tegen in het vorige seizoen deed vermoeden. Terwijl de voorhoede, naar Bosz-traditie, enorm veel druk naar voren zette, gaf de laatste linie kans op kans weg. Met rechtsback Léo Dubois, centrumverdediger Jason Denayer en linksback Emerson Palmieri vertrokken deze zomer respectievelijk een Frans, Belgisch en Italiaans international uit de defensie van Bosz. De van Ajax aangetrokken Nicolás Tagliafico, een Braziliaanse mid-mid die tot verdediger is omgeturnd en twee tieners vormen de nieuwe defensie. Of Bosz daarmee de titelstrijd aan kan gaan, is nu de grote vraag.||https://www.volkskrant.nl/sport/peter-bosz-beleeft-met-olympique-lyonnais-de-flitsstart-die-hij-nodig-heeft~b832c302/
2022-08-21||Live-dance en liedjes die tollen als voetzoekers: de wederopstandingseditie van Lowlands is een waar feest ||Zaterdag, half 11 ’s avonds, en daar is hij dan, na twee volle festivaldagen: de eerste internationale headliner van het weekend (Stromae is zondagavond de tweede). Welkom terug in Biddinghuizen, Arctic Monkeys uit Sheffield. Welkom op de feestelijke wederopstandingseditie van Lowlands, na twee zomers coronastilte. Frontman Alex Turner, onberispelijk cool als altijd, oogt met zijn strak aangesneden colbert en geprononceerde kuif als een kruising tussen Roy Orbison en de jonge Bob Dylan rond 1964. Met donderend geraas zet de band The View from the Afternoon in gang, een oudje uit 2006, en daarna Brianstorm (2007), omdat elk festival, hoezeer ook gericht op het nieuwe, af en toe een klassieker nodig heeft. Hard en schel is het geluid, maar dat zal gaandeweg beter worden. De ‘Monkeys’ zijn los op de bühne van de Alpha-tent. Eigenlijk hadden ze hier zullen staan met een nieuw album in de bagage, maar dat laat nog even op zich wachten. Daarom spelen Turner en de zijnen een set waarin de jongste liedjes ruim vier jaar oud zijn en waarin de beide gedaanten van de groep ruim aan bod komen: nu eens zijn ze de opgevoerde brommer van de Britse indierock, met liedjes tollend als voetzoekers, dan weer de combo die een soort gestileerde nachtclubrock maakt, met Turner als crooner. De twee hersenhelften van Alex Turner houden elkaar redelijk goed in balans vandaag, al blijft de vaart er in het middenstuk wat te lang uit. De finale, tegen middernacht, is met I Bet You Look Good on the Dancefloor en R U Mine? precies waarop je vooraf hoopte. Ze gaan er opvallend goed in op Lowlands 2022, de Britten die uit klassieke vaatjes tappen. Twee van de beste optredens op vrijdag zijn van een opmerkelijke tijdloosheid. Bij de warmbloedige, prachtig gezongen singer-songwriterssoul van Michael Kiwanuka is het een uurtje lang 1970 in het futuristische decor van de Alpha. Sam Fender presenteert zich een paar uur later zeer overtuigend als een soort Engelse Bruce Springsteen: krachtige, bezwerende rock, compleet met saxofoonsolo’s. Lowlands krijgt er een oerdegelijk muzikaal fundament mee, maar de editie is dit jaar ook uitgesproken feestelijk, en niet alleen omdat het publiek na twee jaar droogstand voelbare ‘knaldrang’ heeft. Ook in het muziekprogramma overheerst soms de pretfactor. Bij het Amsterdamse Hang Youth en het Haagse Goldband bijvoorbeeld, maar ook bij rapduo The Opposites (ongekende, zij het niet geheel overtuigende publieksfavoriet op de vrijdagavond). En dan komen er nog wat hoempa- en ska-orkesten voorbij. Gelukkig staat er veel kwaliteit tegenover, soms zelfs van een behoorlijk veeleisende soort. Op zaterdag introduceert Lowlands onversneden jazz op het festival, na eerdere uitstapjes naar de klassieke muziek. De Canadese band BadBadNotGood geeft een gloeiende en geconcentreerde show in de Bravo-tent, waarbij het brute drumwerk van Alexander Sowinski tegengas krijgt van dwarrelende solo’s op de Fender Rhodes en een hypnotiserende tenorsax. Krachtig zijn ook de live ingemixte visuals, afkomstig van grote projectoren en spoelen met 16 mm-film, die de psychedelische uitweidingen tegen bijvoorbeeld een decor van New Yorkse straatbeelden plaatsen. Even later maakt ook de band rond de Engelse drummer Yussef Dayes diepe indruk, in de India-tent. Ook daar blijft de spanning voelbaar, leeft het idee dat er echt weer eens iets nieuws gebeurt in de tenten en blijft het dus ook vol staan met intensief luisterend publiek. Je hoort vaak zeggen dat de Lowlanders tegenwoordig vooral komen om te feesten en bij te kletsen, maar een flink deel van de gasten is nog wel degelijk op zoek naar muzikale betovering. Dat kan ook bij de Togo All Stars zijn, over complexe ritmen gesproken: wat een onweerstaanbaar Afrikaans feestje, midden op de dag, midden op het terrein in de kleine Lima-tent. Lowlands 2022 voldoet aan nog een belangrijke voorwaarde voor een geslaagde editie. Er staat een fenomeen op, van wie je al tijdens de show weet dat je er nog heel veel van gaat horen, en dat je blij mag zijn dat je erbij bent geweest: de Engelse producer en zanger Fred John Philip Gibson, alias Fred Again, trekt een onwaarschijnlijke massa publiek naar de grote Heineken-tent. Kennelijk waren een geslaagd album (Actual Life 2) en een coronasingle (Marea, We’ve Lost Dancing) genoeg voor de enorme toeloop, die de tent makkelijk drie keer had kunnen vullen. Fred Again maakt de belofte helemaal waar. Zijn wonderlijke muziek, van emotionele zanglijnen op samples, melodieuze house en diep bassende Britse dance, krijgt live een enorme zwieper, omdat die ook écht live wordt gemaakt. Fred Again gooit zijn bassdrums en vocale knipsels onder kasten met sample-pads, en bouwt ter plekke aan zijn steeds opzwepender dance-anthems, die de hele Heineken-tent meesleuren. Zijn show roept herinneringen op aan eerdere spraakmakende shows op Lowlands, van bijvoorbeeld DJ Shadow, die zijn collages ook al eens zo dynamisch van een Lowlands-podium liet spatten, en die van dance geweldige livemuziek maakte. Op een festival als Lowlands draait het allemaal om balans, om veelkleurigheid: ‘moeilijke’ luistermuziek die tegenwicht biedt aan ‘feestjes’. Vlammende punk met een kronkelende Iggy Pop-achtige frontman (het sterke Rotterdamse Tramhaus), maar ook leuke, vrolijke pop van een lichtere soort: concerten waarbij niet alleen het publiek staat te dansen, maar ook de artiesten op het podium. De Amerikaanse Remi Wolf ontploft zowat van enthousiasme en plezier. De Noorse Aurora legt tijdens haar feeërieke, bij vlagen magische optreden vele kilometers af. De lichte TikTok-pop van Glass Animals blijkt in de Alpha nog leuker om naar te kijken dan om naar te luisteren. Zo biedt Lowlands 2022, met een op het oog niet eens zo heel opzienbarend programma, eigenlijk alles wat je je wensen kunt. Zo’n wederopstanding mag geslaagd heten.||https://www.volkskrant.nl/cultuur-media/live-dance-en-liedjes-die-tollen-als-voetzoekers-de-wederopstandingseditie-van-lowlands-is-een-waar-feest~b549cd06/
2022-08-21||De Volkskeuken: zelf schnitzels maken is een heerlijk rommelig werkje met opperbest resultaat||Chapeau, de Fransen doen het weer! Het afgelopen mei geopende ‘Cité Internationale de la Gastronomie et du Vin’ in Dijon is een indrukwekkend geheel van een interactief museum, deels ook voor kinderen, met wisselende tentoonstellingen (nu een fantastische over patisserie), een straat met restaurantjes, kookwinkels en een kookboekhandel, een kookschool en een wijnproefstraat. Met veel fantasie ingevuld, kosten noch moeite gespaard. Alles is consequent tweetalig, Frans en Engels, en het complex ziet er architecturaal nog spannend uit ook. Enige bezwaartje: de insteek is monomaan Frans. De Franse tafelkunst (niet de kookkunst!) staat op de Unescolijst van Cultureel Erfgoed en dat wordt in dit centrum breed uitgemeten, wat bijna suggereert dat de Italianen en Chinezen geen tafelcultuur hebben, of hem hebben geleerd van de Fransen. Dat schuurt met dat ‘internationale’ in de naam. Alleen bij de patisserietentoonstelling komt banket uit allerlei andere landen aan bod: uit Oostenrijk, de Verenigde Staten, Japan en meer. Er was zo veel te zien en te doen dat we ons bezoek halverwege onderbraken voor een lunch bij... een Vietnamees. Precies zo’n verschijnsel dat in het museum geen aandacht krijgt, terwijl het voor het Franse culinaire leven belangrijk is: net als de keuken van de Maghreb gaat het om een koloniale erfenis. Niet koloniaal en toch eveneens van grote invloed was Oostenrijk; ‘viennoiserie’ (croissants en ander fijn bakwerk) begon met een Weense bakker die zich in 1837 in Parijs vestigde. En wat une escalope viennoise is, weet elke Fransman. Dat Oostenrijkers onderscheid maken tussen een Wiener Schnitzel (van kalfsvlees) en een Schnitzel nach Wiener Art (varken of anderszins) graaft te diep. Wij bakken daarom vandaag onze escalope van kalkoen of kip. Zelf paneren is een heerlijk rommelig werkje en het resultaat smaakt opperbest. 150 ml olie 2 dunne plakken kalkoen of 2 kipfilets 2 eieren veel paneermeel (liefst zelfgemaakt) ½ citroen Snijd in het geval van kip (de kalkoen is al dun) de filet overlangs in dunne plakken. Leg de stukken kip een voor een tussen plastic zakjes en sla ze heel dun en plat met iets zwaars. Bestrooi met zout en peper. Klop het ei goed los in een diep bord. Strooi paneermeel in een ander diep bord. Haal met je ene hand de schnitzeltjes door het ei en leg ze in het paneermeel. Strooi er meer paneermeel over. Druk aan en schud het teveel eraf. Verhit de olie flink en bak de schnitzels in enkele minuten knapperig bruin. Geef er een part citroen bij en gekookte aardappeltjes met peterselie. En als wijn: Grüner Veltliner.||https://www.volkskrant.nl/beter-leven/de-volkskeuken-zelf-schnitzels-maken-is-een-heerlijk-rommelig-werkje-met-opperbest-resultaat~b4b71fbe/
2022-08-21||Nepnieuws, complotten en boze burgers, ook in 1672 al een gevaarlijke cocktail||Op hetzelfde moment dat elders in het land woedende boeren hun trekkers posteren langs de route van een wielerronde, en woeste omwonenden van een hotel dat werd getransformeerd tot asielopvang de messen slijpen voor een bezoek van de verantwoordelijke staatssecretaris, verzamelt zich in Den Haag een mensenmassa op een steenworp afstand van het Binnenhof. Een man met lang rossig haar spreekt de menigte toe. Hij spuwt zijn gal over ‘het misleide gepeupel’ en de ‘lasterpraat’ die hem ten deel is gevallen. Het is Johan de Witt. Althans, een acteur die voor de gelegenheid in de huid is gekropen van de 17de-eeuwse raadspensionaris. Hier op het plein voor de Gevangenpoort wordt deze zaterdag herdacht dat De Witt, die in zijn positie de huidige functies van minister-president, minister van Financiën, minister van Binnenlandse Zaken en minister van Buitenlandse Zaken verenigde, exact 350 jaar geleden samen met zijn broer Cornelis werd vermoord. Om precies te zijn: hoe hij door een luitenant-ter-zee door het achterhoofd werd geschoten en vervolgens door een schuimbekkende meute werd ontkleed, ondersteboven werd opgehangen, opengereten, gecastreerd en van zijn tenen, vingers, oren, neus en lippen werd ontdaan, waarna de afgesneden lichaamsdelen door omstanders werden opgegeten en aan de honden werden gevoerd. De lynchpartij vormde de culminatie van wat de boeken zou ingaan als het Rampjaar 1672. Een jaar waarin de Republiek der Zeven Verenigde Nederlanden vanuit drie windrichtingen werd aangevallen, maar waarin de regent De Witt weigerde het leger in te zetten tegen de Fransen, omdat hij meer waarde hechtte aan diplomatie. Een besluit dat hem niet in dank werd afgenomen door de aanhangers van stadhouder-koning Willem III van Oranje en dat hij uiteindelijk met een gruwelijke dood moest bekopen. Maar wie vandaag in Den Haag een veredeld college vaderlandse geschiedenis denkt bij te wonen, moet zijn verwachtingen al snel bijstellen. Daarvoor dringen de parallellen met het huidige tijdsgewricht zich te veel op. ‘Een land in oorlog met het buitenland en zichzelf. Nepnieuws, complotten, populisme en moord. Welkom in het Rampjaar 1672’, begint burgemeester Jan van Zanen (VVD) zijn openingswoord. ‘Gelijkenissen met vandaag zijn er genoeg, maar gelukkig zijn de verschillen groter. Nu geen lynchpartijen van regeringsleiders of machtsgrepen. Wel zorgen of de overheid de vele crises van vandaag aankan.’ Na Van Zanen krijgt voormalig parlementair verslaggever Wouke van Scherrenburg de microfoon. Zij memoreert de volkswoede die oplaaide na de moord op Pim Fortuyn en hoe politici als Ad Melkert in die dagen het Binnenhof via sluipwegen moesten verlaten om niet in handen te vallen van wraakzuchtige hordes. ‘Een afschuwelijke tijd.’ Terwijl Rita Verdonk, tegenwoordig raadslid voor het rechts-populistische Hart voor Den Haag, vanuit het publiek toekijkt, schetst Van Scherrenburg hoe de politiek de afgelopen twintig jaar in de greep is geraakt van de angst voor de gewone man. ‘Kijk maar naar de stikstofcrisis en naar Wopke Hoekstra die ineens denkt: help, we verliezen onze laatste zetels ook nog aan Caroline van der Plas.’ Ook wijst ze op de invloed van nepnieuws en hoe de geschiedenis zich op dat vlak herhaalt. Waar tegenwoordig, in de woorden van Van Scherrenburg, ‘een grote groep mensen echt gelooft wat Thierry Baudet allemaal zegt over Rusland en Poetin’, was het in de tijd van Johan de Witt niet veel beter. Tegenstanders van de regent verspreidden ruim zestienhonderd pamfletten, met een oplage van een miljoen, waarin De Witt werd beticht van heulen met de Fransen en zijn broer Cornelis van het beramen van een moord op Willem III. Allebei onwaar, maar volgens historici speelden de voorlopers van Facebook, Forum voor Democratie en Ongehoord Nederland wel een cruciale rol bij de bloeddorst die de De Witten fataal zou worden. Op vijf minuten lopen van de herdenking, in het Haags Historisch Museum, worden de parallellen tussen toen en nu nog eens extra onderstreept. Daar werd onlangs een tentoonstelling geopend waarin het Rampjaar op één lijn wordt geplaatst met de coronacrisis. Onder de begeleidende tekst ‘Aarzelende leiders, de roep om ingrijpen bij het volk, wantrouwen over de herkomst van de rampspoed’ prijken afbeeldingen van Johan de Witt er naast foto’s van coronademonstranten, Willem Engel en Thierry Baudet. Historicus Luc Panhuysen, die verscheidene boeken schreef over Johan de Witt en betrokken was bij de tentoonstelling, ziet duidelijke overeenkomsten tussen de volkswoede van 1672 en de verhitte gemoederen in de debatten over corona, stikstof en asielzoekers. ‘Destijds heerste er ook het sentiment: de overheid levert niet’, zegt hij. ‘Er vonden regelmatig ernstige vernielingen plaats bij de woningen van regenten, puur om ze even op hun plek te zetten. Dat is een typisch Hollandse traditie. Het huisbezoek van boeren bij stikstofminister Christianne van der Wal doet er sterk aan denken.’ Dat de politie nu vaak terughoudend optreedt als boeren over de schreef gaan is volgens Panhuysen evenmin nieuw. ‘In het Rampjaar trad het handhavend gezag ook nauwelijks op tegen opstandige burgers. Dat is het gevolg van onze egalitaire samenleving.’ Tijdens de herdenking heeft Wouke van Scherrenburg het plein voor de Gevangenpoort nog niet verlaten of Willem III verschijnt ten tonele. ‘Ik heb het niet geweten!’ roept hij bij voorbaat naar de toehoorders. Volgens kenners was de prins op zijn minst op de hoogte van de plannen om de gebroeders De Witt te vermoorden. Als een interviewer hem daar vandaag publiekelijk mee confronteert, geeft Willem III een historisch antwoord, zo eentje dat in elk tijdsgewricht het vege lijf kan redden: ‘Daar heb ik geen actieve herinnering aan.’||https://www.volkskrant.nl/nieuws-achtergrond/nepnieuws-complotten-en-boze-burgers-ook-in-1672-al-een-gevaarlijke-cocktail~b7d4c0e4/
2022-08-21||Bol en de vrolijkheid van het lijden||Vroeger, bij ome Leo en tante Ans in Den Helder, keken we bij helder weer naar de Razende Bol, een zandplaat voor de kust richting Texel. Telkens dacht ik de laatste dagen aan de Razende Bol, maar dan aan de vleesgeworden versie, Femke geheten. Deze Razende Bol was de sensatie van de atletiekbaan met haar drie gouden medailles op de EK in München. De drieslag op de 400 meter, het nummer van verzuring, als lange sprint met het doorbreken van grenzen als doel en gevolg. Drie keer winnen. Vlak. Horden. Estafette. Ach, zo genoten van deze hinde uit Amersfoort. Om alles. Om de tikjes op haar gezicht en dijen, om scherp te zijn, om spanning te laden. Om haar onberispelijke stijl, de oneindige passen met benen tot in de hemel. De ontspanning, de vrolijkheid ook, het plezier van de beleving van topsport, of het ogenschijnlijke gemak waarmee ze met haar zevenmijlsspikes door het leven schrijdt, terwijl haar vlechten dansen op het ritme van snelheid. Ze raakt de horden niet of nauwelijks aan. Als horden nemen al een metafoor is voor het leven, gaat het haar gladjes af. Ze won dus alles, met de estafette van zaterdagavond als apotheose, in dat geweldige team van Nederland. Vier lopers, door de perfecte samenwerking meer dan de optelsom van vier individuen. Eerst Eveline Saalberg, goed en gedegen naar de derde plaats. Dan de jarige Lieke Klaver met haar gebeeldhouwde lijf en ontzagwekkende spierbundels. Hup, in het laatste stukje van drie naar één, halverwege de wedstrijd. Lisanne de Witte zakt twee plaatsjes, doch consolideert in het uitstekende tweede deel van haar ronde. Ze ligt slechts een paar metertjes achter bij het overgeven van het stokje, en dan weet je het al. Bol gaat de overwinning binnenhalen. Kan niet anders. Het is alleen afwachten wanneer ze de anderen passeert. Ze kan makkelijk sneller, merkt ze onderweg. In de laatste bocht vertrekt ze. Het is alsof de TGV en de stoomtrein toevallig in dezelfde wedstrijd verzeild zijn geraakt. Ze is als de spits die de perfecte voorzet inkopt, als de sprinter die het werk van de wielerploeg afmaakt. Alles is mooi. De ontspanning op het gezicht, pas in de laatste meters verwrongen tot een bijna vrolijke vorm van lijden. Mijn echtgenote, die de sport meestal half volgt vanaf een afstandje, stuitert van enthousiasme op de bank en roept iets van ‘kom op meiske’, en ‘kijk dat gezicht’. Een gelaat dat vermoeidheid verraadt, maar ook iets van: kom op, nog even, we gaan winnen en dan mogen we een hele tijd blij zijn. En tenslotte de totale euforie na afloop, plus het verhaal dat ze afgelopen week al had gehuild en dat ze dat nog wel eens gaat doen de komende tijd. Als ze het laatste woord mag van verslaggever Stekelenburg van de NOS, suggereert ze dat hij zingt voor de jarige Klaver. Dat hij dat niet doet, is jammer. Gewoon even lang zal ze leven en hiep hiep hoera zingen. Het had gepast bij deze explosie van spontaniteit en puurheid.||https://www.volkskrant.nl/sport/bol-en-de-vrolijkheid-van-het-lijden~b8df80eb/
2022-08-21||Het is geen toeval meer dat Riqui Puig van Barcelona naar de MLS is verkast||Jarenlang gold de Amerikaanse voetbalcompetitie MLS als een laatste halte voor uitgerangeerde Europese sterren, maar oudgedienden als Gareth Bale (LAFC) en Giorgio Chiellini (LA Galaxy) vormen nu uitzonderingen. In aanloop naar het wereldkampioenschap van 2026 in eigen land groeit de competitie in kwaliteit. De familieleden en vrienden van Riqui Puig dachten dat hij een grap maakte toen hij hen vertelde dat hij in de MLS zou gaan voetballen. De talentvolle middenvelder was op een zijspoor beland bij Barcelona, maar was nog altijd maar 23 jaar oud. Zijn overstap naar LA Galaxy verraste vriend en vijand. Afgelopen vrijdag maakte Puig zijn debuut in Los Angeles. ‘Ik denk dat er in de nabije toekomst meer jonge spelers hier naartoe zullen komen, en minder oudere spelers die hier met pensioen willen gaan,’ verklaarde Puig zijn komst naar de Verenigde Staten. ‘Deze competitie heeft alles om een van de besten ter wereld te worden.’ In de zomerse transferperiode waren eerder de Italianen Lorenzo Insigne (31) en Federico Bernardeschi (28) naar de MLS gekomen. Ook de twee Europese kampioenen, afkomstig van respectievelijk Napoli en Juventus, trokken ver voor het verstrijken van hun houdbaarheidsdatum naar Toronto FC. De club betaalt Insigne vijftien miljoen dollar per seizoen. Voor buitenlandse sterren is het nog altijd goed verdienen in de MLS, maar uitbuiken is er niet meer bij in de competitie waar werklust steeds meer gekoppeld wordt aan technisch vermogen. De MLS blijkt een aantrekkelijker bestemming dan voorheen, en ontpopt zich bovendien als kweekvijver voor jonge talenten. In het 26ste seizoen van de competitie, opgestart na het wereldkampioenschap van 1994, werd een recordaantal spelers aangetrokken en verkocht. De 28 clubs haalden samen tientallen miljoenen dollars binnen met transfers van spelers naar Europese clubs, zoals die van de Peruaanse Marcos Lopez naar Feyenoord. De 22-jarige linksback speelde drie seizoenen bij MLS-club San José Earthquakes. ‘We maken deel uit van het wereldwijde voetbalecosysteem’, zei MLS-baas Don Garber eerder dit seizoen. ‘Dat was voorheen niet het geval. Wat transfers betreft horen we bij de top-5 competities ter wereld.’ (De woorden van Garber schetsen een enigszins vertekend beeld: de competitie heeft 28 clubs en breidt de komende jaren uit naar dertig.) Een verandering van filosofie staat aan de basis van een toename in kwaliteit. Clubs staren zich niet meer blind op buitenlandse sterspelers. Kampioen New York City FC had enkele jaren geleden Andrea Pirlo, Frank Lampard en David Villa op het veld staan, maar kende pas succes nadat het drietal was vertrokken. De MLS is momenteel vooral een competitie voor jonge talenten. Clubs beschikken sinds enkele jaren over jeugdopleidingen, waarin veel geld wordt gestoken. Volgend seizoen start een landelijke competitie tussen jeugdteams, de MLS Next. Het aankoopbeleid richt zich op jonge, vooral Latijns-Amerikaanse talenten, die de MLS als springplank zien naar de grote Europese competities. Door een nieuwe regeling kunnen de MLS-clubs jonge talenten hogere salarissen bieden, zonder dat die meetellen onder het salarisplafond. Op die manier worden ook de Europese sterren betaald. Een volgende stap in de groei van de MLS lijkt op papier de grootste uitdaging te worden: de interesse wekken van een breed publiek. Wat betreft toeschouwersaantallen – gemiddeld 20.000 per wedstrijd – kan de MLS zich meten met Europese competities, maar de Amerikaanse televisiekijkers zijn vooralsnog minder geïnteresseerd. Naar de finale van afgelopen seizoen keken slechts iets meer dan een miljoen mensen. De voetbalclubs kunnen vooral lokaal op aandacht rekenen. Een nieuw televisiecontract met de streamingservice van Apple moet de inkomsten van de competitie opstuwen. De techgigant betaalt de MLS de komende tien jaar in totaal 2,5 miljard voor de uitzendrechten. Vooralsnog is de MLS slechts de op twee na populairste competitie in de Verenigde Staten. De Engelse Premier League trekt meer kijkers, maar de Mexicaanse Liga MX kan op veruit de meeste belangstelling rekenen. De afgelopen jaren begonnen de MLS en de Liga MX een samenwerking, die volgend seizoen wordt verstevigd met de Leagues Cup. Alle 29 MLS-clubs (volgend seizoen maakt St. Louis City SC zijn debuut) en achttien Liga MX-clubs doen mee aan het toernooi in de stijl van het wereldkampioenschap, met groeps- en knock-outfase. Het seizoen van de MLS, dat loopt van het voorjaar tot het najaar, wordt een maand stilgelegd voor het toernooi. Een mogelijke Amerikaanse winnaar zal niemand meer verbazen. Nog niet zo lang geleden was het gat tussen de landen groot, maar steeds vaker kunnen ploegen uit de MLS zich meten met clubs uit Mexico, het land waarmee de Verenigde Staten en Canada in 2026 het wereldkampioenschap organiseren. Voor het eerst won dit jaar een MLS-clubs de Champions League van de Concacaf: Seattle Sounders wist het Mexicaanse Pumas in twee wedstrijden te verslaan. Het was een nieuwe mijlpaal voor de jonge Amerikaanse voetbalcompetitie.||https://www.volkskrant.nl/sport/het-is-geen-toeval-meer-dat-riqui-puig-van-barcelona-naar-de-mls-is-verkast~bb8a46d6/
2022-08-21||Somalische troepen beëindigen bloedige gijzeling in hotel Mogadishu ||Ook zouden minstens 117 mensen gewond zijn geraakt. Pas na dertig uur slaagden Somalische troepen erin de gijzelnemers te overmeesteren. Een commandant zei anoniem tegen persbureau AFP dat de gijzelnemers zouden zijn gedood. Eerder claimden de jihadisten via Twitter ten minste veertig militairen te hebben omgebracht. De terreurgroep liet vrijdagavond twee autobommen ontploffen bij het Hayat Hotel en drong daarna schietend het gebouw binnen. Na een belegering van zo'n dertig uur slaagden gespecialiseerde eenheden erin de aanvallers uit te schakelen, zo meldt het Franse persbureau AFP. ‘De veiligheidstroepen hebben het beleg beëindigd en de schutters zijn dood, we hebben het afgelopen uur geen geweerschoten gehad vanuit het gebouw’, laat een veiligheidscommandant weten. Hoeveel slachtoffers er zijn gevallen, wilde hij niet zeggen. De regering houdt volgens hem zondagmorgen een persconferentie over de bloedige aanval. Het hotel vlakbij de luchthaven is volgens ooggetuigen voor een deel verwoest. Het was een geliefde ontmoetingsplek van politici en overheidsfunctionarissen. Al-Shabaab (de jeugd) zaait al vijftien jaar dood en verderf in het land en zegt een streng islamitische staat na te streven.||https://www.volkskrant.nl/nieuws-achtergrond/somalische-troepen-beeindigen-bloedige-gijzeling-in-hotel-mogadishu~ba917561/
2022-08-21||De les van drievoudig Europees atletiekkampioene Femke Bol: ‘Je kunt meer dan je denkt’||Femke Bol staat voor de vitrine van bakkerijketen Müller lang te kijken naar de broodjes, pretzels en croissantjes. Wat zullen zij en haar vriend Ben Broeders, Belgisch polsstokhoogspringer, nemen? Het is een alledaags tafereel. Gewoon een stelletje dat op zondagochtend een laat ontbijtje uitzoekt. Niemand in het bakkerszaakje slaat acht op haar. Even later is de setting anders op een pleintje naast haar hotel. Bol jongleert met drie gouden medailles – ‘ik ben hier niet zo ervaren in’ – voor een groepje fotografen en een cameraman van de NOS. Ze probeert de prijzen van de 400 meter, de 400 meter horden en de 4x400 meter netjes naast elkaar voor haar borst in beeld te krijgen. ‘Wie is dat?’, vraagt een roker die op een bankje verwonderd de fotosessie gadeslaat. Zo fel is het aura van een drievoudig Europees kampioene ook weer niet dat ze plotsklaps overal herkend wordt. Maar als de man uitgelegd krijgt dat het ‘die dreifache Europameisterin’ betreft, kijkt hij toch met bewondering naar de in het oranje gehulde vrouw even verderop. De 22-jarige Bol is op de EK een klasse apart geweest. De manier waarop ze op zaterdagavond in de slotronde van de 4x400 meter naar een nieuw nationaal record van 3.20,87 liep, was indrukwekkend. Ze kon het zich veroorloven om de eerste halve ronde nog kalm achter de Britse Nicole Yeargin en de Belgische Camille Laus te blijven, om pas vanuit de laatste bocht het teamwerk van Eveline Saalberg, Lieke Klaver en Lisanne de Witte af te ronden. Die zaterdagavond was het feest. De drie gouden medailles en de 24ste verjaardag van Klaver moesten gevierd. ‘Champagne is mijn lievelingsdrankje, dus dat kwam goed uit’, lachte ze. Veel dronk ze niet. Twee glaasjes, maar het werd voor de verandering wel laat voor de gedisciplineerde Bol. Pas om vier uur ’s ochtends zocht ze haar bed op. Geen wonder dat ze het hotelontbijt oversloeg. ‘Ik ben lekker laat wakker geworden en gaan genieten.’ Het drukke programma op de EK was stressvol. Haar idee om behalve met de estafetteploeg ook tweemaal individueel op een titel te mikken vereiste een strakke planning. Met tabellen van bondscoach Laurent Meuwly wist ze per half uur wat haar te doen stond. ‘Die maakt hij van tevoren. De medailleceremonies staan er ook in. Je weet nooit of je het haalt, maar alles is al uitgedacht.’ Ze haalde het vlotje dat de medaillewinnaars over de vijver van het Olympiapark vervoerde alle drie de keren. Bol is niet de enige die bij de gecombineerde Europese kampioenschappen driemaal een titel pakte. Op de wielerbaan slaagde de Duitse Emma Hinze daar ook in met zeges op de sprint, 500 meter en de teamsprint. Bij het sportklimmen was de Sloveense Janja Garnbret drie keer de beste, bij boulder, lead en de combinatie van die beide onderdelen. In de atletiek kwam de drieslag zes keer eerder voor. Onder anderen Fanny Blankers-Koen ging Bol voor. Zij pakte bij het EK in 1950 ook driemaal goud (100 meter, 200 meter en 80 meter horden), maar maakte ook deel uit van de zilveren 4x100-meterploeg. Het is maar de vraag of Bol in de toekomst veel vaker op de 400 meter zal uitkomen bij internationale kampioenschappen. Ze vindt het een mooi onderdeel, hoor, daar niet van, maar aan de 400 meter horden kan het niet aan tippen. ‘Ik doe datgene waar mijn hart ligt.’ Ze is verslingerd aan het ritme van het hordenlopen, aan het ‘uitpuzzelen’ van de passen tussen de hekjes. In de finale kwam het helemaal uit. ‘Dat is dan zoiets magisch, als je zo hard gaat. Dat je stuk gaat en nog steeds over die hordes moet. Dat je als een gek moet gaan en toch moet nadenken.’ In Europa kent ze haar gelijke niet op de 400 meter horden, maar bij de WK werd ze op grote achterstand gezet door de nagenoeg even oude wereldrecordhoudster Sydney McLaughlin. Wellicht zou Bol meer kans op mondiaal succes hebben als ze zich tot de ‘400 vlak’ zou bekeren. Of als McLaughlin die overstap maakt. Maar zo denkt Bol niet. Zij hoopt dat ze de Amerikaanse blijft treffen. ‘Misschien ga ik eeuwige tweede zijn, maar ik stond dan wel tegen de beste.’ McLaughlin is de enige vrouw die tussen de hordes geen vijftien maar veertien passen zet, in ieder geval in de eerste helft van haar race. Bol zou ook wel die kant op kunnen gaan. ‘Ik maak liever grote passen’, zegt ze. Dat was al te zien op de 400 meter zonder horden, waar ze een lager ritme hanteerde dan op de 400 meter met. ‘Ik denk dat ik het wel ga proberen. Met 14 passen wordt nu 15,68 gelopen, dus ik denk dat het best goed werkt.’ Ze lacht. ‘En mijn benen zijn wel een stuk langer dan die van haar.’ Ze kijkt positief de toekomst in. En waarom ook niet? In de aanloop naar de EK twijfelde ze nog even of ze het overvolle programma met ‘de dubbel’ en de estafette wel zou moeten doen. Uitgepierd van de WK en de jetlag vanuit Eugene wilde ze er drie weken geleden eigenlijk vanaf zien. ‘Ik wist niet hoe ik me mentaal zou moeten opladen en hoe ik zou diep zou kunnen gaan.’ Na een paar nachten goed slapen zag ze het weer zitten en in München bewees ze dat het overvolle schema de goede keuze was. Ondanks de toenemende vermoeidheid tijdens het toernooi overtrof ze haar eigen verwachtingen. Dat was de les van de EK. ‘Je kunt meer dan je denkt.’||https://www.volkskrant.nl/sport/de-les-van-drievoudig-europees-atletiekkampioene-femke-bol-je-kunt-meer-dan-je-denkt~b74fea97/
2022-08-21||Duits-Poolse ruzie over vissterfte in de Oder wordt met elke theorie groter||Medewerkers van het Leibniz Institut in Berlijn hebben opmerkelijke hoeveelheden van de microalg Prymnesium parvum in het water van de Oder aangetroffen. Die alg is giftig voor vissen en schaaldieren (maar niet voor de mens), en hoort bovendien helemaal niet in de Oder te zitten. Dat is verdacht en mogelijk een oorzaak van de vissterfte, en misschien symptoom van een veel groter probleem. ‘De aanwezigheid van deze algen is geen natuurlijk verschijnsel. Het is beslist een door de mens gecreëerd probleem’, zeggen de onderzoekers. De onnatuurlijke algengroei kan zijn veroorzaakt door industriële vervuiling, maar ook door zuurstofgebrek, hoge watertemperaturen en de lage waterstand. Die combinatie, samen met algengroei of chemische vervuiling, ‘kan hele ecosystemen verwoesten’. Maar zeker weten doen de deskundigen het ook ditmaal niet. Omdat de dode vis uit Polen komt, moet ook de oorzaak van de vissterfte daar liggen. Elke keer als een mogelijke oorzaak wordt genoemd voelt Polen zich daarom aangevallen. Eerst was het kwik, en vrijdag waren het ineens weer pesticiden die verdacht werden. Een Duits laboratorium vond verhoogde hoeveelheden pesticiden in het water. De onderzoekers zeiden er wel meteen bij dat dat eigenlijk geen kwaad kon, wat de Polen ook al hadden gezegd. De hoeveelheden waren nog altijd te laag om zoveel vissen te doden, maar die nuance werd niet overal in Duitsland opgepikt. Zodat Polen zich dit weekeinde meteen weer aangevallen voelde. ‘Alweer fake news opgepikt door de Duitse media!’ twitterde de Poolse minister van Klimaat Anna Moskwa zaterdagavond. ‘Pesticiden en herbiciden!’ ‘En als de media het eenmaal melden, is er straks vast wel weer een politicus die het ze nazegt’, donderde de minister, niet voor het eerst. In Duitsland hebben ze een woord voor haar reactie. Moskwa schreeuwt zo hard omdat ze lijdt aan een ‘postkoloniaal complex’, schrijft Die Welt: in Polen is de Duitse bezetting nooit helemaal verwerkt, dus alle kritiek uit Duitsland ligt extra gevoelig. De ruzie verzuurt de verhoudingen tussen Duitsland en Polen met de dag meer, en in Polen grijpen de oppositie en milieuorganisaties dat weer aan om de regering aan te vallen. Om verdere escalatie van de ruzie te voorkomen moet nu een gezamenlijke Pools-Duitse groep deskundigen zich over het probleem buigen, meldt nieuwssite Politico. De Poolse brandweer heeft afgelopen week al ruim 150 ton dode vis uit het water gehaald, en de autoriteiten in de Duitse grensregio Brandenburg 36 ton. En de vissen blijven sterven.||https://www.volkskrant.nl/nieuws-achtergrond/duits-poolse-ruzie-over-vissterfte-in-de-oder-wordt-met-elke-theorie-groter~b4e21a9a/
2022-08-21||Van mogelijke breuk Nick & Simon slaat zelfs een bloedserieuze tv-recensent aan het speculeren||Drie weken geleden schudde de wereld even op haar grondvesten, nadat Nick & Simon bekendmaakten ‘soloplannen’ te hebben. Van een definitieve breuk is nog geen sprake, maar het speculeren over het hoe en waarom is uiteraard in volle gang. Nu voelen wij ons hier natuurlijk véél te goed voor een potje roddelen, maar de Volendamse sterren maken het ons niet bepaald makkelijk. Want als je samen in een tv-programma te gast bent waar je elkaar amper een blik waardig gunt, nauwelijks met elkaar praat en óók nog bevestigt dat jullie het eigenlijk nooit met elkaar eens zijn, slaat zelfs een bloedserieuze recensent aan het speculeren. De Mogelijke Breuk hing als een schaduw over de slotaflevering van muziekprogramma I Want Your Song. En dat is best zonde, want dat is een van de leukste SBS 6-programma’s in tijden. Hoewel het met gemiddeld 300.000 kijkers een flop lijkt, is het format sympathiek genoeg om meer te verdienen dan dat. Elke aflevering krijgen vijf singer-songwriters de kans om hun zelfgeschreven liedjes te pitchen aan een Nederlandse (top)artiest, zoals Gerard Joling, Sanne Hans of OG3NE. De presentatie is – verrassend genoeg – in handen van rapper Snelle, die zijn rol prettig ingetogen invult. Gelukkig draait het programma in de kern veel meer om de deelnemers dan om de artiesten. Die deelnemers zijn vaak gemotiveerde amateurschrijvers, die in het dagelijks leven manager zijn bij een uitzendbureau of als teamleider tussen de koekschappen van een supermarkt staan. Met hun liedjes willen ze iets moois achterlaten voor hun kinderen of even ontsnappen aan het dagelijkse kantoorbestaan. Aan het eind van elke aflevering kiezen de artiesten een van de vijf liedjes, die ze vervolgens meteen uitbrengen als single. Dat keuzeproces viel voor Nick & Simon niet bepaald mee. Simon zat ‘echt op de 50/50-stoel’, terwijl Nicks onderbuikgevoel ‘laveerde tussen een geloofwaardig radioliedje en een meezingliedje’. Even daarvoor gaf Simon een opvallend inkijkje in zijn keuzeproces: ‘Ik zie liedjes soms als dames.’ (Pijnlijk lange stilte.) ‘Waarbij de muziek staat voor het uiterlijk, en de tekst voor het innerlijk. Wat jij hebt gemaakt, is sowieso een lekker wijf, maar ze is ook superlief.’ Snelle was even sprakeloos, maar gelukkig had Jaap Kwakman, ingevlogen als extra jurylid, een haarfijne analyse paraat: ‘Diep, man.’ Aan het eind van de aflevering dansten Nick & Simon in hun nieuwe videoclip vrolijk door een leegstaand gebouw op het winnende nummer Leef de dag. De songtekst verraadde niets persoonlijks, maar het nieuws over de Mogelijke Breuk bleef toch knagen. ‘Leef je dag, voel je vrij/ Want als we samen zijn, lijkt het net alsof de wereld om ons draait/ Kijk naar mij, ik heb je zo veel te vertellen/ Maar de stilte is genoeg als we samen zijn.’ Na de uitzending van I Want Your Song leek zelfs die stilte niet meer genoeg.||https://www.volkskrant.nl/columns-opinie/van-mogelijke-breuk-nick-simon-slaat-zelfs-een-bloedserieuze-tv-recensent-aan-het-speculeren~bd0b9070/
2022-08-21||Bij Duyvis Strong Jalapeno & Cheese treedt de oude borrelnotenwet in werking||Net als je denkt dat je alles wel zo’n beetje hebt gehad in de chips- en knabbelindustrie, komt de firma Duyvis (voor de oudere lezers: ‘Als er een fuif is’, hallo Gerard Cox!) met een nieuwe borrelnotenlijn op de proppen. De pinda’s in een zogenaamd krokant jasje zijn er nu ook in de moderne smaken jalapeño & cheese, wasabi en chili & lime. ‘STRONG’, is de waarschuwing op de verpakking en het wordt nog een graadje gekker, met een niet mis te verstane aanbeveling: ‘Perfect with beer.’ Nu zijn borrelnoten en alcohol altijd al twee handen op één buik geweest. Ze heten niet voor niets borrelnoten. Borrelnoten hebben niet altijd bestaan. Geïnspireerd door Indische katjang pedis waagden Duyvis en Calvé zich in de jaren zestig aan deze pindavariant. Inmiddels zijn ze niet meer uit het snacklandschap weg te denken. Gaan we over tot de beoordeling. Perfect met bier, het klopt ook nog. Aan de andere kant: er is zoveel perfect met bier. Daarnaast treedt de oude borrelnotenwet in werking: na drie handjes ben je er wel weer klaar mee. Cijfer: 6,5||https://www.volkskrant.nl/beter-leven/bij-duyvis-strong-jalapeno-cheese-treedt-de-oude-borrelnotenwet-in-werking~bc62ea31/
2022-08-21||Wat deze vriend zo anders maakt dan andere vrienden, is dat hij elke situatie leuker maakt||Een goede vriend werd 40 en hij nam ons mee uit eten naar een restaurant waar ze kip coquelet noemen. We zaten aan een lange tafel in een ruimte waar eens auto’s gerepareerd werden. Nadat de dure cocktails die zijn jongere broer had besteld op waren, nam zijn vrouw het woord (of beter: zijn vriendin; de wegens corona geannuleerde bruiloft werd nog niet ingehaald). Ze vertelde een liefdevol en eerlijk verhaal, waarna ze hem het cadeau overhandigde. Ze had bij vrienden en familie geld ingezameld, waarmee hij een nieuwe fiets kon kopen. De enige voorwaarde was dat die niet van het merk mocht zijn dat rijmt op ‘van sloof’ (zo veel geld kan ze ook onmogelijk hebben opgehaald). Nadat ik mijn terrine met gésiers de volaille (wat een stuk beter klinkt dan ‘spiermaag van pluimvee’, waar ik helaas nu pas achterkom) achter de kiezen had, speechte zijn jongere broer. Met enkele onderbrekingen om zijn tranen weg te slikken vertelde hij hoe trots hij op zijn broer is, die altijd zo lief voor hem was geweest en nu ook zo’n goede vader is. Een paar dagen van tevoren had zijn vrouw iedereen nog geappt: ‘Mocht je een leuke anekdote willen delen, dan is dat welkom.’ Ik wilde dat wel. Het was niet zozeer een anekdote, eerder een rode draad in al die anekdoten. Wat deze vriend zo anders maakt dan andere vrienden, is dat hij elke situatie leuker maakt. Hij is, zoals dat in het Engels heet, the life of the party, ook als er helemaal geen sprake is van een party. Hij is het verschil tussen een schooljaar dat je vergeet en een schooljaar dat je bijblijft; tussen een ondraaglijke en draaglijke autorit naar Frankrijk in een oud Volkswagen-busje; tussen ten overstaan van een vol café karaoke te zingen in de huid van George Michael, of dat samen te doen met Elton John; tussen een leuk weekend in Berlijn en een onvergetelijk weekend in Berlijn. Als je momenten cijfers zou geven, maakt zijn aanwezigheid alles een vol punt beter. Zo’n vriend gun je iedereen. Dat wilde ik zeggen, maar ik deed het niet. Omdat het juiste moment zich niet voordeed. Omdat ik bang was dat ik niet helemaal uit mijn woorden zou komen en op een gegeven moment ‘nou, dus dat’ zou gaan zeggen. Omdat er blijkbaar voldoende fragiel machismo in mij zit om me ervan te weerhouden dit soort dingen te vertellen in het bijzijn van andere mannen. Maar toch vooral omdat ik me het liefst verschuil achter het geschreven woord.||https://www.volkskrant.nl/mensen/wat-deze-vriend-zo-anders-maakt-dan-andere-vrienden-is-dat-hij-elke-situatie-leuker-maakt~b6c6b8fb/
2022-08-21||De argumenten voor wit in plaats van blank overtuigen me niet||Is ‘wit’ echt beter dan ‘blank’? Die vraag kwam vorige week aan de orde in een stuk in de wetenschapsbijlage van de Volkskrant. Heel voorzichtigjes, maar in de aankondiging op de voorpagina was het al geen vraag meer. ‘Blank wordt wit’ stond daar met een stelligheid die niet voorkwam in het genuanceerde, vooral onderzoekende wetenschapsartikel. Of de ankeiler was het werk van een activistische redacteur of de dienstdoende redacteur had moeite bondigheid met accuratesse te combineren. Zelf prefereer ik blank boven wit, schreef ik pas. Ik weet ook wel dat ik waarschijnlijk vecht tegen de bierkaai, toch wil ik graag een keer mijn argumenten in extenso opschrijven. Al was het maar omdat blank versus wit mijns inziens veel zegt over hoe bevattelijk mensen kunnen zijn voor rammelende redeneringen en hoe slaafs ze modes en trends volgen. Een van mijn bezwaren tegen wit in plaats van blank: het is spuuglelijk. Het doet pijn aan de ogen als ik het zie en pijn aan de oren als ik het hoor. ‘Witte arbeiders’ las ik eens en ik schoot in de lach. Als ik een blanke arbeider uit een bouwput zie komen, is wit het laatste waaraan ik denk. Een tweede bezwaar hangt hiermee samen: wit als aanduiding van huidskleur klopt in letterlijke zin bijna nooit. Ik ben wit in het moderne jargon, maar leg ik mijn hand op een A4-tje dan zie ik maar één wit ding en dat is niet mijn hand. Mijn belangrijkste bezwaar is taalkundig. Wit zoals het tegenwoordig wordt gebruikt is gewoon een anglicisme dat in het kielzog van de anti-racismediscussie uit Amerika is overgewaaid. Het gebruik ervan wordt met drogredenen gerechtvaardigd. Blank zou niet meer kunnen omdat dit woord de associatie met ‘onschuld’ in zich draagt. Ook wordt er wel gezegd dat blank zuiverheid suggereert en daarmee blanken impliciet verheft boven niet-blanken. Kijk ik echter in mijn Van Dale dan lees ik: ‘wit is de kleur der onschuld’. Google ik even dan ik zie ik dat wit ook staat voor zuiverheid, puurheid. Dus: wit en blank liggen dicht bij elkaar, zijn bijna synoniem, het gebruik van wit zou derhalve net zo fout moeten zijn als blank als we de redenering van het wit-kamp volgen. Mijn laatste bezwaar is dat wit geen waardevrije kwalificatie is. Zij duikt vaak op in de context van iets wat wordt aangemerkt als problematisch, als een misstand die moet worden weggenomen. Waar wit wordt gebruikt is de beklaagdenbank doorgaans niet ver weg, schreef ik onlangs. Zij die het gebruik van wit propageren verwijzen dan naar de noodzaak van bewustwording. Dat is een valide punt, de witte mens draagt een verleden met zich mee vol oorlog, moord, roof en onderdrukking en moet dat durven erkennen. Maar als de bewustwording er in de praktijk op neerkomt dat voortdurend en uitsluitend in het witte vlees wordt geprikt en tegelijkertijd wordt genegeerd dat volkeren van kleur zich eveneens hebben bezondigd aan oorlog, moord, roof en onderdrukking, dan krijgt wit in het gebruik vanzelf een overwegend negatieve connotatie. Ik zie ook niet in hoe het gebruik van wit bijdraagt aan een inclusiever taalgebruik als alle zonden van de wereld exclusief in het witte mandje worden gedeponeerd. Natuurlijk moet altijd gekeken worden naar waar taal wordt gebruikt om te discrimineren en hoe dat kan worden veranderd. Maar de argumenten voor wit in plaats van blank overtuigen me niet. In taalkundig opzicht berusten ze op slecht denkwerk en ze hebben een politieke lading gekregen die me niet bevalt. Als je er niet in meegaat, word je al snel in een verdachte hoek geplaatst. Dat maakt me halsstarrig. De Volkskrant geeft in zijn stijlboek de ‘voorkeur’ aan wit, het is geen verplichting. Gelukkig. Zeker de journalistiek moet geen woorden willen verbieden of verplicht stellen. In de interviews van Robert Vuijsje met Nederlanders met een migratieachtergrond viel het me op dat hun meningen over blank of wit niet eensluidend waren. Een vrouw zei het mooi: ze had een voorkeur voor blank en donker omdat ze wit en zwart zo hard vond klinken. Laat iedereen doen waar die zich het best bij voelt en verketter niet degene die zich niet in de wit-mal laat duwen.||https://www.volkskrant.nl/columns-opinie/de-argumenten-voor-wit-in-plaats-van-blank-overtuigen-me-niet~b3399819/
2022-08-21||Het woord ‘crisis’ is aan een enorme inflatie onderhevig||Wat is dat toch aan de hand met de Volkskrant: op werkelijke elke pagina moet het woord ‘crisis’ voorkomen. Vrijdag 19 augustus trakteerde de voorpagina ons zelfs vijf keer op dat woord. Een crisis is een situatie waarin je niet weet of je de volgende dag nog in leven bent. Maar de stikstof-, asiel-, wonen-, krediet-, toeslagen-, klimaat-, energie-, Manchester United-, hitte- en droogtecrisis overleven we allemaal echt wel. Dit zijn geen crises, dit zijn situaties, problemen of kwesties waarvoor een oplossing gevonden dient te worden. De mensheid is zeer innovatief dus voor al deze problemen of kwesties vinden we vroeg of laat een oplossing. Gebruik het woord ‘crisis’ alleen als iets echt levensbedreigend is (Oekraïne bijvoorbeeld). Want zoals nu is het woord ‘crisis’ aan een enorme inflatie onderhevig.Piet Post, Arnhem Nu de koopkracht zo afneemt en Kaag roept dat de lonen omhoog moeten, beginnen de topmannen van bedrijven onmiddellijk tegen te sputteren. Met het argument dat hoge lonen zorgen voor hoge prijzen en dat de inflatie daardoor nóg meer zou oplopen. Hoe kan het dan dat dat argument niet geldt als ze hun eigen loon exorbitant laten stijgen? Corien Neleman, Breda In haar column van zaterdag 20 augustus vraagt Sylvia Witteman zich af hoe één van haar lievelingsboeken aan het zwerven is geraakt. Hoogstwaarschijnlijk heeft ze het aan iemand uitgeleend. De neiging om boeken die je mooi vindt uit te lenen aan anderen is even onbedwingbaar als hachelijk. De Franse schrijver Anatole France constateerde het al: ‘Leen nooit boeken uit, want niemand geeft ze terug; de enige boeken die ik in mijn kast heb staan, zijn de boeken die anderen mij geleend hebben.’ Marlies Jansen, Oegstgeest In 1987 reed ik met twee studievrienden in een rode Lada een lange autoroute door West-Rusland. Deze ­route was tevoren gepland in samenwerking met een gespecialiseerd reisbureau in Amsterdam en daarna goedgekeurd door de Russische ambassade. Eenmaal onderweg kwamen we elke 15 kilometer een wachttoren tegen, bemand met bewapende agenten dan wel militairen. Dit alles was uitsluitend bedoeld voor de veiligheid van ons. Russische autoriteiten zijn meesters in omdenken. Vincent Eijbergen, Utrecht Wim Kan zei het al ten tijde van Van Agt: ‘Het CDA buigt niet naar links en buigt niet naar rechts. Het gaat langzaam door de knieën.’ S. Hakse, Harderwijk In het Volkskrant-commentaar staat terecht dat het goed is dat er door inperking van vrije artsenkeuze cherrypicking beperkt wordt. Een nadeel van die inperking wordt echter niet benoemd: er komt nog meer macht bij de zorgverzekeraars. Daarbij mogen de kleine goedwillende zorgaanbieders niet vergeten worden. Zoals in mijn geval, de logopedisten. De zorgverzekeraars hebben nu al zoveel macht dat er voor ons amper marktwerking is. Het is tekenen bij het kruisje. De tarieven zijn zo laag dat een marktconform salaris amper mogelijk is. Een uitstroom van praktiserende logopedisten is er dan ook al jaren. De wachtlijsten lopen op, een jaar wachten is geen uitzondering meer. De laatste strohalm die wij hebben is de vrije artsenkeuze. We kunnen namelijk ook niet tekenen en toch mensen helpen. Als genoeg aanbieders dat doen, voldoet de verzekeraar niet aan haar wettelijke zorgplicht. Als het kabinet kiest voor inperking daarvan, moet het ook kiezen voor een minimum tarief. Het niet-bindende tarief dat volgens de Nederlandse Zorgautoriteit redelijk is, wordt al jaren niet gehaald. De wachtlijsten zullen door de voorgenomen inperking nog langer worden. Voor bijvoorbeeld een kind dat begint te stotteren betekent dat het verschil tussen altijd blijven stotteren of er nog vanaf komen. Joeri van Ormondt, logopedist-stottertherapeut en praktijkhouder, Purmerend||https://www.volkskrant.nl/columns-opinie/het-woord-crisis-is-aan-een-enorme-inflatie-onderhevig~bdd4800a/
2022-08-21||Opinie: Inzetten op lagere huren helpt om energiearmoede te bestrijden ||Het kabinet heeft de gevolgen van de energiecrisis dit jaar proberen te verzachten via een lagere btw op energie en een energietoeslag voor lage inkomens. Helaas gaat een deel van deze steun naar mensen die het minder hard nodig hebben. De btw-verlaging is voor iedereen, ook voor mensen die de dure energie best kunnen betalen. Zij vermindert bovendien de prikkel voor energiebesparing. En de energietoeslag gaat ook naar mensen die in goed geïsoleerde huizen wonen en relatief weinig last hebben van de energieprijs, alsmede naar mensen met een laag inkomen maar een hoog vermogen. Een huurbevriezing voor slecht geïsoleerde woningen zou de mensen met de meest serieuze problemen doelmatiger compenseren, en bovendien verhuurders stimuleren hun huizen te isoleren. Hoewel meer dan de helft van de huizen al energielabel C of hoger heeft, zijn er ook nog veel minder energiezuinige huizen. Dit betreft vooral huurwoningen. Daar treft men ook de meeste energiearmoede aan. In 2021 woonde 75 procent van de mensen met energiearmoede in een huurwoning van een woningcorporatie, 12 procent in een particuliere huurwoning, en 13 procent in een koopwoning. Om de energiearmoede te beperken, pleitte de Woonbond vorig jaar al voor een huurbevriezing in 2022 van alle huurwoningen met energielabel E, F en G. Tevergeefs. Zonder nieuw beleid zullen in de sociale huursector de huren volgend jaar gematigd stijgen. Kabinet en woningcorporaties hebben namelijk afgesproken dat de stijging van de sociale huren de komende drie jaar 0,5 procent onder de cao-loonontwikkeling ligt. In de vrije sector zullen de huren vermoedelijk sterker stijgen. Als de inflatie eind dit jaar nog steeds op 10 procent ligt, mogen in 2023 de vrije huren volgens de wet met 11 procent stijgen. In dit kader is een huurbevriezing in 2023 voor alle huurwoningen met energielabel D of lager zinvol. Dit scheelt de huurders flink wat geld. Bovendien worden verhuurders geprikkeld om in isolatie te investeren: op het moment dat het huis daardoor wel energielabel C heeft verkregen, mag de huur weer worden verhoogd. De isolatie van huizen met label D of lager is een van de goedkoopste manieren om energie te besparen, en dit laaghangende fruit moet zo snel mogelijk worden geplukt. Een huurbevriezing kost particuliere verhuurders van niet-energiezuinige woningen natuurlijk geld. Het zij zo. Iedereen moet nu offers brengen, en de sterkste schouders moeten de zwaarste lasten dragen. Mensen die een of twee huizen verhuren, en aandeelhouders van vastgoedbedrijven, zijn vermogend. Daarom kunnen zij best meebetalen aan het voorkomen van energiearmoede. Beter dit dan dat de overheid het geld fourneert, want nieuwe bezuinigingen op onderwijs en andere zaken hebben grote nadelen. Het schoolkind van de toekomst mag niet het kind van de rekening worden. De huurbevriezing treft ook de woningcorporaties. Die moeten hun sociale taken, zoals vastgelegd in de Nationale Prestatieafspraken, wel kunnen blijven vervullen, en daarvoor de middelen behouden. Daarom moet de overheid hen financieel compenseren voor de huurbevriezing. Hier betaalt de overheid dus zelf de armoedebestrijding. De voordelen van de huurbevriezing gaan voorbij aan de eigenwoningbezitters met een huis met energielabel D of lager. Dit zijn gemiddeld niet de rijkste huiseigenaren. Een speciale energietoeslag voor hen kan voorkomen dat zij in de kou blijven staan. Bij het toekennen hiervan wordt uitgegaan van het energielabel per 1 september 2022, om investeringen die tot een hoger label leiden niet te ontmoedigen. Ten slotte kan zowel voor de huurbevriezing als de speciale energietoeslag ook een inkomenstoets gelden, zodat er nóg minder steun onnodig naar rijkeren gaat. Het beleid helpt zo precies die mensen die door de exploderende energieprijzen het hardst getroffen worden: minder rijke bewoners van energie slurpende huizen. Zo wordt, per euro ingezet belastinggeld, meer energiearmoede bestreden dan bij andere maatregelen. Dit ook omdat, als gezegd, particuliere verhuurders flink meebetalen. Verdere discussie is zinvol. Daarbij kan ook onderzocht worden of er een huurverlaging van 10 procent moet komen voor huizen met energielabel F en G, want daar is de energiearmoede het grootst. Hoe dan ook, met het hier voorgestelde beleid wordt energiearmoede doelmatig bestreden, terwijl een extra stimulans voor energiebesparing ontstaat. Voor de uitgebreide versie van dit artikel zie  Economische en Statistische Berichten (ESB): https://esb.nu/blog/20071411/bestrijd-armoede-met-lage-huren-voor-niet-energiezuinige-woningen.||https://www.volkskrant.nl/columns-opinie/opinie-inzetten-op-lagere-huren-helpt-om-energiearmoede-te-bestrijden~b458f217/
2022-08-21||Dochter van invloedrijke ‘Kremlin-ideoloog’ Aleksandr Doegin komt om door autobom||Doegin is niet officieel verbonden aan het Kremlin, maar staat in het Westen bekend als een groot inspirator van Vladimir Poetin, met wie hij nauwe banden zou onderhouden. Hij heeft zelfs de bijnaam ‘het brein van Poetin’, of, vanwege zijn lange baard: ‘Poetins Rasputin’. Doegin is geïnspireerd door Stalin, en noemt zich een politiek filosoof. De 29-jarige Darja Doegina, net als haar vader een mediapersoonlijkheid en voorstander van de oorlog in Oekraïne, was op weg naar huis van een festival in de buitenwijken van Moskou. De Onderzoekscommissie bevestigt dat zij in de ontplofte auto zat. Een bekende van de familie Doegin zegt tegen het Russische staatsmedium Tass dat de geëxplodeerde Toyota Land Cruiser Prado eigendom van haar vader was. Ook Doegin zelf was op het festival, maar zou op het laatste moment in een andere auto naar huis zijn gereden. Op sociale media gaan beelden rond van een bebaarde man, vermoedelijk Doegin, die op het plaats delict vol ongeloof toekijkt. Niemand heeft verantwoordelijkheid voor de explosie opgeëist. Pro-Kremlin opiniemakers in de media wezen meteen naar de Oekraïne, maar anderen houden ook een afrekening in Russische kringen voor mogelijk. Een Oekraïense bom, zo doelgericht, en zo dicht bij Moskou zou veel mensen in het Kremlin nerveus maken, en wordt zeer onwaarschijnlijk geacht. Doegin is de oprichter van de ultranationalistische ‘Euraziatische beweging’, die beoogt dat alle Russischsprekende mensen in één gemeenschap verenigd zijn. Zijn boeken hebben veel raakvlakken met de geopolitiek met het Kremlin. Hij zou de drijvende kracht zijn geweest achter de annexatie van de Krim in 2014, waarvoor hij zes jaar eerder publiekelijk pleitte. Sinds 2015 staat hij op de sanctielijst van de Verenigde Staten en de Europese Unie. In Doegins conservatieve gedachtengoed is het belangrijk dat Rusland een groot, krachtig rijk vormt. Dat zou de enige manier zijn om internationaal tegenwicht te bieden aan het liberalisme in het Westen. Oekraïne vormt een belangrijke rol in zijn denken. Een Slavisch land dat naar het Westen beweegt, zoals Oekraïne dat in de laatste acht jaar doet, is in zijn ideologie onbestaanbaar. Het Kremlin leent naarstig uit zijn materiaal om de invasie van Oekraïne te rechtvaardigen. Darja Doegina volgde de lijn van haar vader. Ze was een prominent journalist in Rusland, die haar podium de laatste maanden vaak gebruikte voor het steunen van de invasie. Ze zag de oorlog als een ‘clash tussen Euraziatische en globalistische bevolkingsgroepen’. In een interview met een bekende Youtuber noemde ze het Westen ‘een liberale nazisamenleving, die een probleem heeft met cancelculture’.||https://www.volkskrant.nl/nieuws-achtergrond/dochter-van-invloedrijke-kremlin-ideoloog-aleksandr-doegin-komt-om-door-autobom~b8c4026b/
2022-08-21||Een zomerse Editie vol stukken die het leven leuker maken||Zo op het randje van de zomer hebben we nog een mooie Editie voor u: met veel mogelijkheden om er nog een paar ontspannen zomerse weken van te maken. Want in de krant staat behalve een hoop verontrustend wereldnieuws, ook veel waar uw leven leuker van wordt. En dat hebben we allemaal in deze zomerse uitgave voor u verzameld. Op mijn bootje heb ik inmiddels ongeveer alle eenpansgerechten gemaakt die Yvette van Boven elke zomerweek zo heerlijk samenstelt. Favoriet? De burrata met geroosterde nectarines! En ook als het straks helemaal niet zomers meer is of veel te heet om buiten te zitten: er staat genoeg binnenhuisvermaak in deze Editie. Zo legt de cultuurredactie nog eens haarfijn uit waarom The Wire zich nog steeds de serie der series mag noemen en waarom na 10 jaar wachten de nieuwe Deense serie Borgen opnieuw bingeworthy is. Maar er op uit trekken in de nazomer is natuurlijk het beste idee. De reizen die de krant deze zomer presenteert zijn niet exotisch en ver, maar allemaal in Nederland. Want ook daar kunt u hiken, mountainbiken, zeilen op zee of varen door groene oases. Toch iets verder? Hoe u slim een treinreis plant, kunt u ook vinden. Maar een zomer is niet compleet zonder lezen. Waar ik het hele jaar geen tijd voor heb, haal ik altijd in de zomer in. De Bestseller top 60 biedt dit jaar weinig aanknopingspunten om diep weg te zakken in andere werelden. Daarom ben ik zo blij met de serie Zomerbibliotheek waarin schrijvers hun inspiratiebronnen prijsgeven. Ik werd het meest ‘geinfluenced’ door schrijver Nicolien Mizee. Natuurlijk omdat ze op de proppen kwam met Thea Beckman. Maar vooral door haar pleidooi voor het herlezen van oude Suske & Wiskes. En dan met name De Dulle Griet. Ik weet zeker dat ik die nog in de kast heb staan. Heerlijk, want als iets je terugbrengt naar een zorgeloze zomer is het wel door een ouderwets stripboek.||https://www.volkskrant.nl/columns-opinie/een-zomerse-editie-vol-stukken-die-het-leven-leuker-maken~be5114a7/
2022-08-21||Bram Peper: een ‘taaie man’ die zich in Rotterdam ontpopte tot visionair||‘Het is een taaie man’, zegt Gerard Reve wanneer zijn goede vriend Bram Peper in 2000 in opspraak komt in wat de ‘bonnetjesaffaire’ is gaan heten. Peper en Reve zijn dan al dertien jaar goed bevriend. Ze voeren een lange briefwisseling en Peper bezoekt Reve geregeld. Hij houdt van literatuur, en hij houdt van de schrijver Reve: ‘Zijn ongelooflijke geestigheid sprak me aan’, zegt hij in 2012 tegen Radio Rijnmond. In 2000 is Peper nog maar net minister van Binnenlandse Zaken als hij ervan beschuldigd wordt in zijn functie als burgemeester van Rotterdam gefraudeerd te hebben met declaraties. Reve maakt zich geen zorgen over zijn vriend. ‘Vele oorlogen heeft hij al glansrijk gewonnen.’ Maar deze oorlog zal niet goed aflopen voor Bram Peper. De zaak wordt geseponeerd, maar zal altijd aan hem blijven kleven. Zijn carrière is voorbij. Peper wordt een politieke paria. Hij zal na 2000 nooit meer in aanmerking komen voor een grote bestuurderspost. Het burgemeesterschap van Rotterdam zal voor hem het begin, het hoogtepunt en het einde zijn. Premier Mark Rutte reageert zaterdag ‘zeer bedroefd’ op het overlijden van oud-burgemeester en kortstondig minister Peper. ‘Er zal altijd een Rotterdam voor en na zijn tijd zijn’, aldus Rutte. ‘Hij maakte van Rotterdam een van de modernste steden ter wereld.’ Peper groeit op in een Haarlems arbeidersgezin. Zijn vader is communist en werkt in de fabrieken van Stork, dus geld is er amper. Het is pure armoe. In het televisieprogramma Krachtstroom, in 2002, zegt hij daarover: ‘Je was erg blij met dingen, met een appel, dat was een luxe. Ik scharrelde door Haarlem heen om flessen uit het Spaarne te halen, om die in te leveren, dan had ik een paar centjes.’ Als tiener voetbalt Bram Peper nog even als semi-prof bij Racing Club Heemstede, op een verdienstelijk niveau, al zegt hij daarover tegen de Volkskrant dat ‘het niet zo veel voorstelde’. ‘De salarissen waren ook niet denderend, dus ben ik uiteindelijk de academische weg ingeslagen.’ Hij studeert sociale wetenschappen, economie en sociologie in Amsterdam en Oslo, waarna hij aan de slag gaat als hoogleraar sociologie aan de Erasmus Universiteit in Rotterdam. ‘Ik wilde leraar worden’, zegt hij in Krachtstroom in een dubbelinterview, samen met zijn vrouw Neelie Kroes. Het is een liefdevol tweegesprek, waarin Kroes – VVD-coryfee, oud-minister en later tien jaar lang Eurocommissaris in Brussel – hem ‘bovenmatig intelligent’ noemt, en ‘een in de politiek verdwaalde wetenschapper’. Maar wel een die van wanten weet: Kroes zit ook nadrukkelijk te knikken als Peper vertelt dat hij ‘veel weet van politiek’. ‘Dat is ook wel handig als je burgemeester bent’, zegt hij. Hoogleraar Peper wordt politiek actief bij de PvdA waar hij uitgroeit tot invloedrijk denker en partij-ideoloog. In 1982 volgt hij zijn goede vriend en partijgenoot André van der Louw op als burgemeester van Rotterdam. Als hij wordt gevraagd voor die functie heeft hij er eigenlijk weinig zin in: ‘Waarom zal ik dat eigenlijk doen’, vraagt hij zich af. ‘Ik wist veel van beleid, maar ik had nog nooit een stadhuis van binnen gezien.’ Na een bedenktijd van zes weken zwicht hij, en begint zijn burgemeesterschap, een lange ‘vlaag van verstandsverbijstering’ die zestien jaar zal duren. Peper maakt in die jaren van Rotterdam de stad die het nu is. Als burgemeester ontpopt de wetenschapper en liefhebber van literatuur, kunst en architectuur, zich tot een visionair. Iemand die van Rotterdam een wereldstad wil maken, een stad met toonaangevende musea en culturele instellingen. De havenstad krijgt een skyline, de Erasmusbrug moet het verwaarloosde Zuid met het centrum van Rotterdam verbinden. ‘Zijn opvattingen over de sociale vernieuwing en de ontwikkeling van de Kop van Zuid inclusief de bouw van de Erasmusbrug waren vooruitstrevend en hebben enorm bijgedragen aan de huidige kwaliteit van de stad’, zegt de huidige burgemeester Aboutaleb over zijn voorganger. Toch omarmt de stad Peper nooit echt. Zijn markante houding die ook als horkerig en bot wordt ervaren, (en die hij zelf liever ‘verstrooid’ noemt) zorgt voor een imago van een arrogante regent. Hij foetert ooit een agent uit die hem aanhoudt omdat hij met zijn dienstauto over een busbaan rijdt – gedrag dat hem zeer kwalijk wordt genomen. Ook moet hij afkicken van overmatig drankgebruik. Kritiek is er bovendien op het feit dat Peper in 1995 met VVD-coryfee Neelie Kroes trouwt en bij haar intrekt in haar villa in Wassenaar. ‘Het moet in deze tijd toch kunnen dat een man bij zijn vrouw gaat wonen in plaats van andersom’, zegt hij hierover luchtig, wanneer hij in 1997 toch weer terugkeert naar de stad waar hij eerste burger is. In 2003 loopt het huwelijk vast: Peper en Kroes, die een jaar eerder nog zo openhartig samen op tv verschijnen, gaan scheiden. Kroes vertrekt een jaar later naar Brussel, en Peper blijft achter. Tegen de Volkskrant zal hij in 2019 zijn beklag doen over zijn val, over hoezeer hij zich in de steek gelaten voelt, en over dat hij na de ‘bonnetjesaffaire’ nooit meer ergens voor is gevraagd: ‘Ik was 60 en in goeden doen. Maar er kwam niets meer mijn kant op.’ De eerste geruchten over dubieus declaratiegedrag van de oud-burgemeester duiken op, kort nadat hij in 1998 is aangetreden als minister van Binnenlandse Zaken. In maart 2000 moet hij alweer aftreden als minister om zich te kunnen verweren tegen de beschuldigingen. Dat lukt, de accountantsfirma KPMG wordt berispt, en voor Peper blijft een rekening over van 3.000 euro. Maar zijn reputatie is kapot. Hij wordt een politieke paria. Jules Deelder, dichter en ‘Nachtburgemeester van Rotterdam’, vat de affaire in 2000 bondig samen: ‘Peper wordt niet afgerekend op zijn bonnetjes, hij wordt afgerekend op zijn karakter. De man kon niet met mensen omgaan.’ Peper is zich er altijd van bewust geweest dat hij zich tijdens zijn burgemeestersperiode niet populair heeft gemaakt. ‘Er zijn mensen die een uitgesproken pesthekel aan mij hebben’. Dat hoort erbij, zegt hij: ‘Bestuurders die geen vijanden hebben, stellen niets voor.’ Dat soort bestuurders raadt hij aan te gaan lintenknippen: ‘Daar zit het hele land vol mee, met lintenknippers.’ Zelfs de raadsleden van zijn eigen PvdA kunnen in die dagen hun irritatie over ‘hun’ burgemeester niet verbergen. Peper zou te ‘eigenzinnig’ zijn, aldus toenmalig fractievoorzitter Peter Aubert in 1997. ‘Ik zit vanaf 1986 in de raad. In al die tijd is Peper één keer bij de fractie geweest. Hij is totaal onbenaderbaar. Een regent.’ Dat Peper desondanks 16 jaar burgemeester is gebleven, heeft hij te danken aan zijn goede banden met de partijtop, die hem in Rotterdam heeft neergezet. Peper ligt vooral goed bij toenmalig premier Wim Kok voor wie hij ook tekstschrijver is. De roemruchte toespraak waarin Kok spreekt over het ‘afschudden van de ideologische veren’, komt uit de pen van Peper. In 1998 neemt Kok Peper als minister van Binnenlandse Zaken op in zijn ‘paarse’ kabinet, waar hij twee jaar later alweer moet vertrekken. Ook Rotterdam laat zijn oud-burgemeester vallen. Bram Pepers portret wordt zelfs uit de burgemeestersgalerij van het stadhuis verwijderd. Pas in 2008 verzoent Rotterdam zich weer met hem. Peper onthult – tien jaar na het einde van zijn burgemeesterschap, en na intensieve bemiddeling van ministers van Staat Ruud Lubbers en Frits Korthals Altes – een portret van zichzelf in de eregalerij van oud-burgemeesters. Dat hij dat nog mag meemaken, had hij niet gedacht, zeg hij bij die gelegenheid. Van de PvdA heeft hij weinig warmte meer mogen ervaren, schrijft Ariejan Korteweg in de Volkskrant. Hij citeert Peper die zegt: ‘Humor houdt me overeind, maar dit heeft mijn leven getekend.’ In 2012 heeft hij al een tekst klaar voor zijn grafsteen, verklapt hij in een interview met Radio Rijnmond: ‘Eindelijk rust, maar je kunt het ook overdrijven.’||https://www.volkskrant.nl/nieuws-achtergrond/bram-peper-een-taaie-man-die-zich-in-rotterdam-ontpopte-tot-visionair~b2ab1b4c/
2022-08-21||De verrijkte pindakaas van Plumpy’Nut redt kinderlevens, maar wordt steeds duurder||De export van graan uit Oekraïne mag sinds kort dan weer langzaam zijn hervat, de ondervoedingsproblematiek is in veel Afrikaanse landen nog altijd hardnekkig. Het jongste slachtoffer van de oorlog is Plumpy’Nut, een calorierijke pasta van verrijkte pindakaas die het leven van een ondervoed kind kan redden. Stijgende kosten van de ingrediënten en distributie leiden ertoe dat de rood-witgekleurde zakjes steeds duurder worden. Als het product nog duurder wordt, kunnen honderdduizenden kinderen minder geholpen worden. Fabrikant Nutriset heeft de prijs van de zakjes sinds mei vorig jaar met 23 procent verhoogd, waarbij 9 procent van die prijsstijging direct is veroorzaakt door de oorlog in Oekraïne. In een brief die het bedrijf naar zijn klanten stuurde, stelde het dat de kosten van ingrediënten en transport door de effecten van de oorlog met maar liefst 39 procent zijn gestegen. Plumpy’Nut-pasta wordt door ngo’s RUTF genoemd, ready-to-use therapeutic food. Het mengsel is in 1996 uitgevonden door André Briend. Jarenlang zocht de Franse voedingskundige tevergeefs naar een goede manier om zo veel mogelijk voedingsstoffen met elkaar te mengen, tot hij aan de keukentafel een eurekamoment beleefde, geïnspireerd door een pot Nutella: wat nou als hij een pasta zou maken met alle benodigde ingrediënten? Tot de uitvinding van Briend was ‘F100’ de standaard in de wereld van de noodvoeding. Die mix van gedroogde melk, vitamines en mineralen moest echter gemengd worden met schoon drinkwater, dat op veel plekken waar ondervoeding voorkomt niet of slecht beschikbaar is. Bovendien was F100 niet erg lekker, waardoor het lastig was om aan kinderen te geven. Briend mengde de F100-formule met pinda’s, melkpoeder, suiker, plantaardige olie en mineralen en vitamines. De pasta van Briend bleek revolutionair. Dat kwam vooral doordat de zakjes eenvoudig te gebruiken zijn en gemakkelijk te vervoeren. Bovendien blijven ze lang houdbaar en kunnen ze buiten de koelkast worden bewaard. Dat maakt de pasta-achtige substantie ideaal voor hulporganisaties, die de zakjes uitdelen aan ernstig ondervoede kinderen in de leeftijd van 6 tot 24 maanden. Ook worden ze veel gebruikt in aansterkklinieken, waarnaar kinderen met acute ondervoeding worden doorverwezen. Nutriset, het Franse bedrijf waarmee Briend is gaan samenwerken, is nog altijd de grootste fabrikant van het product. Het bedrijf zegt vorig jaar 9,7 miljoen kinderen geholpen te hebben. Volgens Nutriset wordt alle winst geïnvesteerd in voedingsonderzoek en is het patent op Plumpy’Nut beschikbaar voor een symbolische prijs. ‘De oorlog in Oekraïne heeft op veel manieren invloed op de kosten van RUTF en de levering van onze programma’s’, zegt Siméon Nanama, voedingsadviseur voor Unicef in West- en Centraal-Afrika. Unicef koopt jaarlijks bijna 80 procent van de wereldvoorraad RUTF en is daarmee de grootste afnemer ter wereld. Tegen persbureau AFP zei een collega van Nanama dat het uitdelen van de zakjes 12 miljoen dollar meer kost dan het vóór de oorlog in Oekraïne zou hebben gekost. Volgens Nanama komt de prijsstijging op een gevaarlijk moment voor veel Afrikaanse landen. ‘Het komt nog eens boven op het ernstige gebrek aan voedselzekerheid dat is ontstaan door jaren van conflicten, klimaatverandering, droogte en de impact van covid’, zegt hij. ‘Als gevolg hiervan zien de zwaarst getroffen landen het percentage ernstige ondervoeding onder kinderen stijgen, en wij voorspellen dat dit alleen maar erger zal worden.’ Het kinderfonds van de Verenigde Naties verwacht dat de prijs van het noodvoedsel door de oorlog in Oekraïne de komende maanden nog eens met 16 procent kan gaan stijgen. Dat zou betekenen dat er 600 duizend minder kinderen gevoed kunnen worden, met alle gevolgen van dien. Een van de landen die hard worden getroffen door onder meer de gevolgen van klimaatverandering is Somalië, waar droge regenseizoenen voor acute ondervoeding zorgen. Volgens de Somalische tak van hulporganisatie Save the Children zijn er 1,7 miljoen kinderen ondervoed, van wie er 400 duizend heel ernstig aan toe zijn. ‘Vorig jaar kostte één doos met 150 zakjes voeding 35 euro’, zegt Binyam Gebru, plaatsvervangend landendirecteur van Save the Children in Somalië. ‘Nu is dat 44 euro.’ Gebru’s organisatie koopt in bij het Franse Nutriset, wat betekent dat het noodvoedsel dat Save the Children uitdeelt uit Frankrijk moet komen. ‘In plaats van vier maanden duurt het nu zes maanden voor het product hier aankomt’, aldus Gebru. ‘Dat ligt aan de toegenomen vraag, maar ook aan een gebrek aan containers en drukte op havens.’ Toch schieten ook de prijzen van RUTF-zakjes die door Afrikaanse fabrikanten worden gemaakt omhoog. Door de oorlog in Oekraïne wordt een beroep gedaan op melk-, graan- en plantaardige olieleveranciers die eerder vooral ingrediënten voor de zakjes leverden, zegt Riaan Oosthuizen, directeur van de Zuid-Afrikaanse RUTF-fabrikant GC Rieber Compact. ‘Dat betekende een enorme stijging van de kosten van grondstoffen.’ Voor Oosthuizen zijn de prijzen van zowel olie als melkpoeder, dat vooral duurder werd vanwege prijzig veevoer, inmiddels bijna verdubbeld. Ook Dhiren Chandaria en zijn dochter Nikita, die in Kenia aansterkzakjes maken met hun bedrijf Insta Products, hebben hun import- en transportkosten flink zien stijgen. ‘Ik heb in de veertig jaar dat ik zaken doe nog nooit zoiets als dit meegemaakt’, zegt ceo Dhiren Chandaria. ‘De prijzen die transportbedrijven hanteren zijn zeven keer hoger dan voorheen. Het is belachelijk, ik kan me niet voorstellen dat de brandstof zoveel duurder is geworden.’ Naast prijsspeculatie ondervinden veel bedrijven volgens Chandaria ook nog eens schade van de hoge energieprijzen, die door de oorlog in Oekraïne hard zijn gestegen. Riaan Oosthuizen probeert in Zuid-Afrika nieuwe recepten voor zijn RUTF-producten te ontwikkelen. Dat is lastig, stelt hij, omdat het eindproduct aan hoge kwaliteitseisen moet voldoen. ‘Ondervoede kinderen hebben een zeer zwak immuunsysteem’, legt Oosthuizen uit, ‘waardoor een ziekteverwekker als salmonella al dodelijk kan zijn.’ Het produceren van RUTF vindt om die reden plaats onder strenge hygiënische omstandigheden, ‘grenzend aan farmaceutisch niveau’. Veel producenten van RUTF zijn om die reden nog sterk afhankelijk van geïmporteerde grondstoffen, zoals melk en pinda’s. Sinds een paar jaar probeert het Keniaanse Insta Products daarom samen te werken met gemeenschappen in de noordelijke Turkana-regio. Daar investeert het bedrijf in kleinschalige boerderijen die pinda’s kweken. Maar ook die regio werd onlangs getroffen door extreme droogte. ‘We ontdekten dat de pinda-oogst voor veel mensen in Turkana noodzakelijk was om de ergste periode door te komen’, zegt Nikita Chandaria. ‘Zij konden veel van hun pinda’s namelijk zelf opeten. We zien nu dat de oogst in die gebieden de gevolgen van de stijgende voedselkosten een beetje kan verlichten. Mensen in rurale gebieden voelen de gevolgen van de inflatie veel meer dan wij in steden.’ Tegelijkertijd betekent dit voor Insta Products dat het minder pinda’s uit Turkana krijgt om in zijn RUTF-producten te verwerken. Ook andere Afrikaanse producenten gebruiken al lokaal geproduceerde pinda’s, ziet Unicef-adviseur Siméon Nanama. ‘Samen met de particuliere sector werken we aan de ontwikkeling van nieuwe producten, die een andere bron van eiwitten dan melk gebruiken’, zegt hij. Ook lopen er tests waarbij pinda’s vervangen worden door ingrediënten als sorghum, een graansoort die op veel plekken in Afrika goed beschikbaar is. ‘We hopen dat we binnenkort andere opties zullen hebben die minder duur zijn, maar net zo efficiënt om ondervoeding tegen te gaan en kinderlevens te redden.’||https://www.volkskrant.nl/nieuws-achtergrond/de-verrijkte-pindakaas-van-plumpy-nut-redt-kinderlevens-maar-wordt-steeds-duurder~befd5cf5/
2022-08-21||De geest van ongecompliceerde saamhorigheid hangt boven dit Atheense trapveldje||De een werkt bij een stadskrant, de ander verzorgt online content voor een merk, weer eentje is balletdanseres, copywriter, of eigenaar van een plantenzaak. Ze vormen een uiteenlopend gezelschap, de dertig, veertig vrouwen die in Athene twee keer per week in groepsverband hun voetbaltraining afwerken op de veldjes die over de Griekse hoofdstad zijn uitgestrooid. En natuurlijk spelen ze partijtjes tegen elkaar, vijf tegen vijf, zes tegen zes. Bijna altijd ’s avonds, nu de zomerzon de stad overdag schroeit. Via Instagram kwam de Texaanse fotograaf Marco Argüello (37), die sinds 2017 in Athene woont, in contact met de uit Parijs afkomstige coach van de in FC Abalos (vrij vertaald: ‘de onvoorbereiden’) verenigde jonge vrouwen. En via hem leerde hij de voetballers zelf kennen, die hem van harte verwelkomden in hun midden. Hun enthousiasme was aanstekelijk: ‘Er heerst een fijne energie. Vaak werd tegen me gezegd: dit is het beste dat me ooit is overkomen. Sommigen noemen het voetbal een vorm van therapie, die hen heeft geholpen los te komen van een donkere periode in hun leven. Voor anderen is het puur de lol van het samen spelen met andere vrouwen.’ Er heerst een sterke vrouwelijke vibe, zegt Argüello, wat niet wil zeggen dat hij de vrouwen onderling steeds over feministische kwesties hoorde discussiëren. Het voetbal staat voorop. ‘Maar je merkt dat ze zichzelf kunnen zijn. Ze prijzen elkaar voor goede acties, geven elkaar high fives, helpen elkaar als dat nodig is.’ Vanzelfsprekend gingen ze, na de laatste training op zondag die Argüello bijwoonde, samen op tv kijken naar de finale van het EK voetbal voor vrouwen. En daarna samen biljarten, geen boodschap aan het feit dat de biljartkroeg typisch een mannenaangelegenheid is. Ze richtten FC Abalos op in 2021, midden in coronatijd. ‘Voor velen vormde voetbal een goede reden om tijdens de lockdown naar buiten te gaan, om zichzelf tot sporten te bewegen en de psychologische stress van de lockdown van zich af te zetten’, zegt Argüello. Covid beheerst het straatleven in Athene niet meer, maar FC Abalos gaat door. De leden streven naar eigen clubkleding en voetbalschoenen, en naar verbetering van het spelniveau, zodat ze in competitieverband kunnen spelen. ‘Ze denken over een wedstrijd in Parijs, tegen het team dat hun coach Thomas daar eerder trainde.’ Argüello hoopte met zijn foto’s ‘de energie te pakken’. Ze zijn met hard flitslicht gemaakt, waarmee hij tegenwicht biedt aan de slagschaduwen die de ondergaande zon over de stad werpt. ‘Ik wilde geen ernstige portretten maken, maar juist de camaraderie en de vrolijkheid van het moment vastleggen. Met hier en daar die feminiene touch, zoals de paardenstaart, of de bijzonder gelakte nagels. Het zijn groovy persoonlijkheden.’ Mooi, dat streven naar een eigen clubshirt en uniforme kicksen, maar de veelkleurige verscheidenheid van de Griekse voetballers heeft ook zo haar eigen kwaliteiten. Kijk naar de gezichten, naar het magistraal ontbreken van topsportfanatisme en de pure vreugde van een trap tegen de bal: de geest van ongecompliceerde saamhorigheid hangt boven het trapveldje, op een broeierige avond in Athene.||https://www.volkskrant.nl/cultuur-media/de-geest-van-ongecompliceerde-saamhorigheid-hangt-boven-dit-atheense-trapveldje~bbdc18bc/
2022-08-21||‘We spraken als het ware allebei dezelfde taal’||‘Zo’n jaar of tien geleden fietste ik door Tasmanië, toen ik langs de kant van de weg een man zag staan. Hij had dreadlocks, een lange baard en een oranje gewaad en deed me denken aan de goeroes die ik in India had ontmoet. Als je lange fietstochten maakt, kom je voortdurend mensen tegen die je groeten en meestal rijd ik door, maar dit keer kneep ik als in een impuls in mijn remmen en begon een praatje. Al bij het tweede kopje thee zei hij: je kunt hier ook blijven, ik kan wel wat hulp gebruiken. Ik was toen al twee jaar onderweg met nog zeker vier te gaan, ik had geen haast en besloot op zijn uitnodiging in te gaan. Het deel van Tasmanië waar hij woonde is prachtig. Overal zee en houten verandahuizen verspreid over het eiland. Ik hielp hem met de elektriciteit van zijn huis en vond werk in een kruidenfarm. De eigenaar bleef maar aandringen op een ontmoeting met een Nederlands meisje dat daar ook werkte, maar ik was niet uit op kennismakingen met landgenoten, ik had niet zo veel met de Hollandse backpacker. Maar op een dag, bij het wisselen van de shifts, liepen we elkaar toch tegen het lijf. Ze stond in de deuropening bij de veranda. Ze droeg een vlecht en een jurk met bloemetjes. Om haar hoofd een bandana. We maakten een kort praatje en ik wilde alweer doorlopen toen ze me tegenhield: wacht, heb je soms zin om binnenkort een berg met me te beklimmen? Zij woonde al anderhalf jaar op de farm en kende de omgeving goed. Laten we dat doen, zei ik, en we spraken af om een paar dagen later heel vroeg te vertrekken. Kom dan de avond ervoor naar me toe, zei ze, dan gaan we om 4 uur weg en zijn we met zonsopgang boven. Ik vond het prima, ze leek me een leuke meid, en ik dacht: wie weet wordt er nog wat geknuffeld. In haar kleine huisje stond één tweepersoonsbed. Wil je bij mij of liever op de bank, vroeg ze na een avond eten en kletsen. Ik zei dat ik mijn handen heel goed thuis kon houden, en netjes op een afstandje in haar bed kon liggen. Dat deden we, maar ineens grepen onze handen elkaar en voor ik het wist zoenden we. Totaal tegen mijn bedoeling in, ik ben geen type versierder, wat deed ik in godsnaam? De volgende ochtend vertrokken we, het was nog donker en het mistte en ik had geen wandelschoenen en onderweg moest ik de bloedzuigers van mijn benen slaan. Boven aan de top was door de wolken niks te zien. Op de terugweg zei ze nog: dat met die zoen was misschien iets te snel. Kort daarop ging ze terug naar Nederland, haar visum liep af. En aan het einde van haar afscheidsfeest wilde ze nog een laatste avond met me mee, daarna zouden we elkaar wellicht nooit meer zien. Ik werkte intussen in een zalmkwekerij en had een klein blokhutje waar ik woonde, we hadden een leuke avond en een geweldige nacht. Ze was anders dan de meeste meisjes, zacht maar ook beslist en zelfstandig. We spraken als het ware allebei dezelfde taal, die van de eeuwige reiziger die zich laat leiden door de wind, verwondering en het toeval. Na die laatste nacht zag ze overal hartjes in: in de vorm van de bladeren en in die van de vlekken in de lakens, en op de dag van haar vertrek kocht ze op de luchthaven van haar laatste geld een nieuwe iPhone om contact te kunnen houden. Ik miste haar vanaf het moment dat ze weg was. Wat betekende dit voor mij? De hele dag stuurden we elkaar berichten en ik was in tweestrijd: moest ik terug naar Nederland, dit meisje achterna dat ik nog maar een tijdje kende? En mijn leven in Australië dan, mijn fiets was al sinds mijn 23ste dat leven. Net als de kortstondige en langere ontmoetingen met de bevolking en de kilometers en kilometers door alle soorten landschappen. Ik kon maar niet besluiten wat ik wilde en trok me een dag lang terug in het bos, slikte de paddo’s die ik kreeg van een vriend en aan het einde van die dag waarin de bomen zich als elastieken over me heen leken te buigen, had ik mijn antwoord. Ik boekte een enkele reis Schiphol en liet mijn fiets bij vrienden zodat, als het niks werd, ik zo weer verder kon. Het was intussen juli, Sofie woonde tijdelijk in een tent in de tuin van haar ouders en een paar maanden lang ben ik daar met haar gebleven. We zijn samen gaan reizen en één keer terug geweest naar Tasmanië. Daar, na een prachtige vrijpartij op een parelwit strand, leek er iets voorgoed veranderd. Ik merkte dat ik stil werd. Was het de omgeving? Het wonderlijke feit dat ik terug was op de plek waar ik haar had ontmoet? Of was het iets anders? Er kwam iets plechtigs over me en vier weken later begreep ik waarom: Sofie was zwanger. Intussen wonen we op een boerderij in Noord-Holland die we zelf verbouwen, onze oudste zoon is anderhalf en ons tweede zoontje is vorige maand geboren.’ ‘Ik had een schoonheidssalon in Haarlem, tot ik me op een dag realiseerde dat ik van alles smeerde op de gezichten van meestal vrouwen, maar daarmee de mentale problemen die wellicht de oorzaak waren van hun huidklachten, niet wegnam. Met andere woorden: genoeg tijd doorgebracht in de salon, het werd tijd voor iets anders. Bij een reisbureau boekte ik een ticket naar Australië. Het was zomer 2011, ik begon mijn trip bij mijn neef in Sydney. Daarna vertrok ik naar een ashram in Mangrove Mountain, waar ik me als vrijwilliger onderwierp aan een strakke dagindeling, en weer een aantal omzwervingen later belandde ik bij een kruidenfarm in Tasmanië. Daar hielp ik bij de oogst en stopte die staand aan een tafel in zakjes: koriander, peterselie, salie. Het rook er heerlijk en ik had er zelfs een klein huisje. Op een dag vertelde de eigenaar dat hij een Nederlandse jongen had aangenomen, hij bleef maar aandringen op een ontmoeting. Maar ik had helemaal geen behoefte aan nieuwe kennismakingen. Net daarvoor had ik de knoop doorgehakt, na twee jaar Australië en Tasmanië zou ik weer naar huis gaan, en daarover was ik even beslist als destijds over mijn vertrek. Wat had het voor zin op de valreep nieuwe mensen te leren kennen? Wouter kwam aanrijden in een auto, stapte uit. Ik stond in de deuropening van het huis bij de farm. Hij was blond en knap en rustig, zonder dat stoere van sommige backpackers, en net als ik bleek hij uit een dorp in Noord-Holland te komen. Op anderhalve meter van elkaar pakten we de kruiden in en toen hij wegging zei hij: doei. Dat woord had ik al lang niet gehoord, ik dacht: wacht even, dit kan niet het einde zijn. Ik vroeg hem mee op een wandeling naar een bergtop in de buurt, wilde hij dat? Dan zouden we wel ’s ochtends vroeg moeten vertrekken en was het misschien beter als hij de avond ervoor al zou komen logeren. Ik had al heel lang niet meer iemand tegen me aan gevoeld, maar dit was geen uitnodiging voor een romance. Wouter was iemand die door en door te vertrouwen was. Hem durfde ik wel in mijn bed te laten slapen, ik wist dat er niks zou gebeuren. Maar ineens raakten we elkaar per ongeluk aan en als vanzelf zoenden we. Nu nog, als ik eraan terugdenk, lijkt het iets wat zonder intentie of gedachten gebeurde. Bijna buiten mij om. Ik schrok een beetje en de volgende dag tijdens de wandeling zei ik: die zoen was niet de bedoeling, maar wel leuk. Het werd een barre tocht langs varens en eucalyptusstruiken met bloedzuigers en mist en boven op de top zagen we wel flarden van het uitzicht, maar nooit de hele omgeving tegelijk. In de dagen die volgden vond ik Wouter steeds leuker worden, maar ik moest en wilde naar huis en op het vliegveld in Melbourne kocht ik van mijn laatste geld een iPhone zodat we tenminste contact konden houden. Al heel lang heb ik iets met het getal 37. Dat was het huisnummer van het reisbureau waar ik mijn vlucht boekte, het was een cijfercombinatie op de kentekenplaat van de auto waarmee Wouter kwam aanrijden en – hoe wonderlijk – het plukgetal dat hij toebedeeld kreeg bij het kersenplukken, een maand voor ik hem leerde kennen: zijn hele fietstas zat vol met die 37-papiertjes. Nu opende ik mijn nieuwe telefoon en stond de calculator op 37. Ik lachte erom, probeerde er geen profetische betekenis aan toe te kennen, maar al na een week heftig heen en weer appen belde hij: ik kom naar je toe. Mijn mond viel open. Dit was wat ik altijd had gezocht en waarvan ik dacht dat het niet bestond: een man die echt voor mij koos, zonder twijfel. Ik jubelde, mijn hart opende zo wijd als maar kon. Op 12 juli 2014 landde hij op Schiphol. Ik was superzenuwachtig, en bang dat ik van deze liefde in gedachten iets veel groters had gemaakt dan die echt was. Met slappe knieën omhelsde ik hem en op weg naar de auto keek ik steeds naast me, of hij het echt was. Zijn appartement in Amsterdam was nog onderverhuurd en samen hebben we drie maanden in een tent in de tuin van mijn ouders gewoond. Dat was acht jaar geleden, hij heeft intussen zijn appartement verkocht en met zijn vieren wonen we in een boerderij in Noord-Holland. Twee jaar geleden waren we opnieuw in Tasmanië, vreeën op het strand van Wineglass Bay. Op de terugweg was Wouter ineens heel stil, alsof er iets ernstigs was gebeurd. Toen ik een maand later niet meer vooruitkwam op de fiets, bleek ik zwanger. Het kan me nog emotioneren. Ik heb echt het gevoel alsof we onze oudste zoon in Tasmanië zijn gaan ophalen en dat Wouter dat toen al wist. We hebben onze reis afgebroken, onze zoon is geboren en een maand geleden ook zijn broertje. Dolgelukkig zijn we, maar soms denk ik: wat als Wouter destijds niet was gestopt voor een kletspraatje met die goeroe? Hoe had ik dan mijn grote liefde ontmoet?’||https://www.volkskrant.nl/mensen/we-spraken-als-het-ware-allebei-dezelfde-taal~bfbc2d20/
2022-08-21||Felle strijd in alzheimeronderzoek over de vraag: maakt het volwassen brein nog nieuwe hersencellen aan?||‘Zal ik nog even doorgaan?’, vraagt de labassistent, terwijl hij plakjes snijdt van het brein van een 19-jarige jongen. Het komt niet vaak voor dat gezonde mensen van die leeftijd komen te overlijden én hun hersenen aan de wetenschap doneren. Neurobioloog Shawn Sorrells van de universiteit van Pittsburgh weet daarom: dit is een buitenkans. Sorrells zoekt naar gebieden waarin jonge hersencellen ontspruiten in het volwassen brein. Hij verwacht die te vinden, net als talloze andere onderzoeksgroepen die hem de afgelopen twintig jaar voorgingen. Alleen: de pasgeboren hersencellen zijn nergens te bekennen, vertelt hij per videoverbinding. Opvallend, want de aanmaak van nieuwe hersencellen bij volwassenen leek jarenlang een zekerheid in de neurowetenschappen. Honderden studies gaan over deze zogeheten adulte neurogenese, die vooral plaatsvindt in het hersengebied dat de hippocampus heet. Het zou nodig zijn om herinneringen aan te maken, en onderzoekers hopen dat er ooit ziekten zoals die van Alzheimer mee te voorkomen of zelfs genezen zijn. Maar sinds Sorrells’ conclusies in 2018 ligt het hele verhaal onder vuur: kunnen volwassenen überhaupt nog nieuwe hersencellen aanmaken? Dat is nogal wat, even het fundament onder een florerend wetenschapsveld wegtrekken. ‘Er staan reputaties op het spel, dus de inzet is hoog’, zegt Jos Prickaerts, hoogleraar neuropsychofarmacologie aan de Universiteit Maastricht. Hij heeft zelf aan neurogenese gewerkt voor nieuwe geneesmiddelen en volgt de discussie nu vanaf de zijlijn. ‘Het begint wel wat op een soap te lijken. Als de een iets publiceert, weet je geheid dat er een commentaar van iemand met een tegenovergesteld standpunt op gaat komen.’ ‘We waren verrast dat deze ene vondst al het eerdere werk ineens onderuit zou halen’, zegt Paul Lucassen, hoogleraar breinplasticiteit aan de Universiteit van Amsterdam. Hij doet zelf al jaren onderzoek naar pasgeboren hersencellen in de hippocampus van muizen- en mensenhersenen. De discussie is voor sommige onderzoekers een reden om te waarschuwen voor al te enthousiaste conclusies over het verjongen van het brein. ‘Misleidend’, noemt hoogleraar neurobiologie en hippocampus-kenner Pasko Rakic van Yale University de vele studies naar hersencelaanmaak bij volwassenen, begin dit jaar in een opiniestuk in Molecular Psychiatry. Rakic waarschuwt vooral artsen om patiënten van hersenziekten te behoeden voor valse hoop. Dat doet ook patiëntenvereniging Alzheimer Nederland, dat bijvoorbeeld vorig jaar een bericht van dagblad Trouw nuanceerde over hoe appels eten de aanmaak van nieuwe hersencellen zou bevorderen – een voorbarige conclusie. ‘Neurogenese is bere-interessant en bestaat zeker’, zegt Elly Hol, hoogleraar gliabiologie van hersenziekten aan het UMC Utrecht, die celgroei in het brein onderzoekt. ‘Maar in hoeverre het belangrijk is bij volwassenen, laat staan dat er binnenkort een behandeling van te maken valt, daar moet je denk ik voorzichtig mee zijn.’ Het idee om neurogenese te onderzoeken explodeerde zo’n beetje halverwege de jaren negentig. Toen bevestigden wetenschappers op meerdere manieren dat volwassen muizen wel degelijk spiksplinternieuwe hersencellen aanmaken, die zich vervolgens in het reukorgaan en in de hippocampus nestelen. Destijds was dát juist een verrassing, omdat neurowetenschappers er al bijna een eeuw van uitgingen dat een volgroeid brein geen nieuwe cellen meer kon aanmaken. Het oude dogma stond ineens op zijn kop. Sindsdien hebben onderzoekers stevige tekenen van pasgeboren hersencellen gevonden bij onder meer ratten, schapen, apen, en jawel, ook mensen. Bij al dat onderzoek zit ook een addertje onder het gras: het is gebaseerd hersenweefsel van overleden mensen en proefdieren. ‘Je kunt daarin niet direct zien of ergens nieuwe hersencellen worden geboren’, zegt Pickaerts. Daarom kijken onderzoekers vooral naar andere tekenen waarmee pasgeboren hersencellen, ook na de dood, hun aanwezigheid zouden kunnen verraden. Bij proefdieren lukt dat goed en neurogenese is zelfs bij volwassen muizen aangetoond, maar bij mensen ligt dat lastiger. Pickaerts: ‘Het meningsverschil gaat erg over welke van de methoden nu echt wijzen op het ontstaan van nieuwe hersencellen bij volwassenen.’ Een voorbeeld. Bij muizen en embryo’s is het zo dat piepjonge hersencellen, van hoogstens een paar weken oud, aan de wandel gaan vanuit hun kraamkamer naar hun toekomstige werkplek in het brein. Zulke neuronen zijn beweeglijker en leniger, en zitten biochemisch iets anders in elkaar. Dubbelcortine is zo’n lenigsheidsmolecuul waar onderzoekers naar kijken. En jawel: vooral nabij de hippocampus wemelt het in menselijk hersenbankweefsel van de dubbelcortine, volgens een Spaans onderzoeksteam geleid door María Llorens-Martín. Toen neurowetenschapper Sorrells bij de hersenbankdonatie van de 19-jarige zocht naar dubbelcortine, en later ook bij oudere mensenhersenen, kon hij het echter niet vinden. ‘We zijn toen enorm gaan twijfelen: doen we iets verkeerd?’ De andere onderzoeksteams beweren van wel: de ploeg van Sorrells zou niet het goede protocol hebben gevolgd bij het snijden en chemisch kleuren van hersenplakjes. ‘Methoden doen ertoe’, zegt Lucassen, die meerdere reacties op Sorrells’ studies heeft geschreven. ‘We weten dat deze kleuring heel gevoelig is. Als je dit onderzoek doet op weefsel waarbij te lang is gewacht om het netjes klaar te maken voor opslag, verlies je de gevoeligheid om dubbelcortine nog te kunnen detecteren.’ Sorrells heeft daarop vorig jaar gereageerd door nieuwe analyses te doen met extra gevoelige kleuringen volgens de protocollen van de tegenpartij, vindt hij. Zijn team ziet dan weliswaar een klein teken van dubbelcortine bij volwassenen, net als de eerdere studies, maar Sorrells betwijfelt of het echt wijst op nieuwe hersencellen, omdat dubbelcortine ook kleurt in andere hersengebieden waar geen deling plaatsvindt. Lucassen wijst er dan weer op dat Sorrells nieuwste poging weer op andere manieren afwijkt van het juiste protocol. Er lijkt een nutteloze impasse te ontstaan, vrezen de neurowetenschappers. ‘Zo kunnen ze nog wel vijf jaar doorgaan en niet verder komen’, zegt Prickaerts. ‘Wat ik hoop, is dat ze samen om de tafel gaan en uitzoeken waarover ze het eens kunnen zijn.’ Modernere technieken beloven de zaak wat verder op te klaren. Door in hersencellen te gluren of er nog moleculaire boodschappenbriefjes voor celdelingsgereedschap aanwezig zijn, kunnen onderzoekers zien of een cel net klaar was met delen en in hoeverre de neuronen bezig zijn met verjonging. Om precies te zijn, gaat het hier om de zogeheten rna-sequentiebepaling, een techniek die van rna-snippers afleest welke genen actief zijn. Sorrells heeft daar een begin mee gemaakt en vond in de hippocampus weinig rna-snippers die wijzen op celdeling, maar een spiksplinternieuwe studie van de universiteit van Pennsylvania trof met een uitgebreidere analyse toch aardig wat actief celdelingsgereedschap aan, ook bij volwassenen, zij het minder dan bij kinderen. UMCU-neurowetenschapper Elly Hol herkent dat wel. ‘Wij hebben weleens nieuwe cellen proberen te kweken uit neurale stamcellen van volwassenen. Je ziet dat daaruit heus wel nieuwe hersencellen kunnen ontstaan, dus het kan en neurogenese vindt daar wel plaats, maar het is niet veel.’ Dat is een punt waarover beide partijen het eens zijn: de meeste jonge hersencellen rijpen rondom de geboorte, later zijn het er minder. De vraag begint daardoor te verschuiven: het is niet de vraag óf volwassenen nog nieuwe hersencellen kunnen aanmaken op dezelfde manier als kinderen en jonge muizen, maar vooral wat voor verjongingstrucs de resterende ongerijpte hersencellen in zelfs een verouderd brein nog in pacht hebben, zegt Evgenia Salta, neurowetenschapper aan het Nederlands Herseninstituut die het herstelvermogen van het brein onderzoekt voor alzheimerbehandelingen. Voor onderzoekers en patiënten straks is het volgens Salta vooral belangrijk te begrijpen wat cellen nog wel en niet kunnen. ‘Welke term wetenschappers gebruiken om dat te benoemen, kan me niet schelen.’ Sorrells is ook nog steeds enthousiast over neurogenese en herstelwerkzaamheden in het brein. ‘Ik ben dit onderzoek gaan doen omdat ik wil weten hoe nieuwe hersencellen ontstaan en hoe ze in bestaande hersencircuits integreren’, zegt hij. ‘We weten dat dat kan, want de hersenen van embryo’s en kinderen doen het in elk geval. Dat is superspannend. Voor de behandeling van hersenaandoeningen heeft die kennis ongelofelijk veel onbenut potentieel.’ Ook al zijn er in jonge dieren en mensen meer hersencelgeboorten te bestuderen, Salta denkt dat juist volwassenenonderzoek belangrijk is. ‘Als een kind zich ontwikkelt en nieuwe hersencellen aanmaakt, is dat iets compleet anders dan wat er bij volwassenen speelt.’ Bij kinderen staat het hele brein in de groeistand en is er nog veel ruimte, legt Salta uit, terwijl bij volwassenen elke nieuwe hersencel zich moet nestelen tussen andere neuronen die al decennialang op dezelfde plek zitten. ‘We gaan daarom ook onderzoeken in welke bodem een nieuwe cel als het ware terechtkomt. Die mag niet te schraal zijn.’ Vooralsnog is er helemaal geen sprake van een therapie waarbij alzheimerpatiënten wonderwel allerlei hersencellen terugkrijgen, benadrukt Hol. ‘Alzheimer tast uiteindelijk het hele brein aan en de gebieden die nu worden onderzocht voor neurogenese zijn ieniemienie. Hoe moeten die cellen van daaruit het hele brein bevolken? Er zijn nog wel een aantal stappen te nemen. Ik weet niet of dat ooit gaat lukken.’ Voor andere ziekten, zoals kanker, denkt Hol in elk geval dat de kennis over delende hersencellen wel nuttig kan zijn. Salta hoopt alzheimer juist in de kiem te smoren: de ziekte begint immers vlak bij de hippocampus en dus ook de mogelijke kraamkamer van nieuwe hersencellen. ‘Het begint nu duidelijk te worden dat ongerijpte hersencellen in de hippocampus zich anders gedragen bij patiënten met alzheimer. Als we begrijpen hoe dat werkt en dat kunnen omkeren, kun je gaan nadenken over een nieuwe therapie. Geen magic bullet, maar een extra behandeling.’ Prickaerts, die zelf ook alzheimermedicijnen onderzoekt, hoopt dat het debat een beetje begint af te koelen. ‘De toon is schadelijk geweest, denk ik. Farmaceutische investeerders kunnen gaan denken: het zal allemaal wel niet kloppen met die nieuwe hersencellen. Maar de mogelijke therapeutische waarde heeft helemaal niet ter discussie gestaan. Alleen de vraag in hoeverre bij volwassenen uit zichzelf al nieuwe hersencellen groeien stond op scherp, maar dat is slechts een klein onderdeel van hoe het brein zijn flexibiliteit behoudt en gezond blijft.’||https://www.volkskrant.nl/wetenschap/felle-strijd-in-alzheimeronderzoek-over-de-vraag-maakt-het-volwassen-brein-nog-nieuwe-hersencellen-aan~b0b18b34/
2022-08-21||Het wordt makelaars veel te makkelijk gemaakt om vals te spelen||Er zijn in het publieke debat al heel wat ‘speciale plekjes in de hel’ aangewezen voor groepen binnen onze samenleving die zich niet naar behoren zouden gedragen. Het begon met Sigrid Kaag, die vond dat vrouwen die elkaar niet steunen het hellevuur verdienen. Al snel volgden slotenmakers, datingfraudeurs en flitshandelaren. Zelf hoop ik dat er nog wat vierkante meters in het inferno overblijven voor makelaars die hun klanten misleiden. Laat dat speciale plekje geen turnkey-hoekvilla zijn met visgraatparket, maar een slecht onderhouden sociale huurwoning, waar koude Senseo-koffie wordt geserveerd en Lucifers House for Sale door de boxen galmt. Natuurlijk, er zijn consciëntieuze, invoelende makelaars, mijn eigen makelaar is er zo eentje. En niemand verdient uiteindelijk de verdommenis, of Senseo-koffie. Maar op een markt die wordt gekenmerkt door ongelijkheid sta ik te kijken van de snelle jongens en meisjes die zo weinig empathie lijken te hebben voor de onzekere huizenkoper. Ze spelen daarbij soms ronduit vals. De Vereniging Eigen Huis zette vorig jaar een klachtenlijn op over makelaars. Daar kwamen honderden meldingen binnen, van verkopende makelaars die biedingen verzonnen om de prijs op te drijven tot een makelaar die juist net deed alsof er geen kijkers waren, zodat iemand uit eigen kring lekker laag kon bieden. Consumentenprogramma Radar filmde ook vorig jaar heimelijk elf aankoopmakelaars. Die bleken hun klanten dwingende risicovolle financiële adviezen te geven, zoals bieden zonder voorbehoud van financiering. Ze maakten zich onmisbaar door onderling woningen te verdelen en woningzoekenden zonder aankoopmakelaar uit te sluiten. De brancheverenigingen beloofden beterschap, maar veel is er niet veranderd. En dat is slecht nieuws voor starters. Die hebben vaak geen eigen geld om flink over te bieden en kunnen het zich niet permitteren om te bieden zonder voorbehoud van financiering. Maar ook doorstromers moeten beter worden beschermd. Een collega deed begin deze zomer een bod op een huis in het, momenteel wat rustigere, hogere segment. De verkopend makelaar hintte dat er hogere biedingen waren. Hij gooide er een gigantisch bedrag tegenaan en kreeg het huis. Maar de champagnefles was nog niet ontkurkt of hij kwam erachter dat hij zichzelf had overboden – er was geen andere bieder. Oplichterspraktijken, maar bewijs maar eens dat je bewust bent misleid. Het biedproces is sowieso nauwelijks aan wet- of regelgeving onderhevig. Makelaars kunnen zo de prijs opdrijven en de hoogste courtage, een percentage van de koopsom, vangen. Afzwaaiend voorzitter van de Nederlandse Vereniging van Makelaars en beoogd nieuwe voorzitter van de VVD Onno Hoes heeft weinig veranderd aan die op winst gerichte cultuur. Wel doet hij als waarnemend voorzitter al maanden mee aan VVD-vergaderingen, ook over de woningmarkt. Invalvoorzitter zijn én vertegenwoordiger van de makelaars, dat kan gewoon volgens het VVD-bestuur. Misschien was het te veel gevraagd van Hoes om een heldenrol te spelen, als de Jerry Maguire onder de makelaars een beter verdienmodel te verkondigen. (Fewer clients! Less Money! More attention!) En een beroepsgroep met zo veel financiële belangen zou niet zichzelf moeten reguleren. Wetgeving is de beste manier om de samenleving te beschermen tegen de hebzucht die in ons allen huist. Minister Hugo de Jonge stelde vlak voor de zomer vaart te willen maken met een verplicht ‘biedlogboek’, waarin consumenten alle biedingen kunnen zien. Ik hoop dat hij nog verder gaat, door elke vorm van vals spel aan te pakken, een vast tarief voor makelaars af te dwingen en bieden zonder voorbehoud van financiering te verbieden – dat wil de PvdA al langer. Dat zou het proces een beetje eerlijker maken en dat is ook goed nieuws voor alle betrokken, lieve makelaars die het goede willen doen, maar onmachtig zijn tegen de perverse prikkels op deze krappe woningmarkt.||https://www.volkskrant.nl/columns-opinie/het-wordt-makelaars-veel-te-makkelijk-gemaakt-om-vals-te-spelen~b154247c/
2022-08-21||Wij, kiezers en belastingbetalers, worden met open ogen opgelicht door de veelobby||Recent had ik het genoegen om met een veelobbyist een kop thee te drinken. Deze persoon heeft een prominente rol binnen het landbouwnetwerk van de VVD en vertelde mij zonder schroom over zijn agenda. De stikstofdoelen moeten van tafel, de veestapel moet onverminderd groot blijven en ook voor de 25 miljard euro aan stikstofsubsidie heeft meneer plannen. Hij liet me zelfs een foto zien met Caroline van der Plas in een megastal. Als de VVD niet zwicht, mag wat hem betreft zijn eigen partij in de oppositie. Ik was verbijsterd. Het is duidelijk: wij, kiezers en belastingbetalers, worden met open ogen opgelicht. Daarnaast wordt hiermee de transitie naar een duurzaam voedselsysteem op het spel gezet. Het doet denken aan hoe foute kerken achterbaks misbruik maakten van goedwillende gelovigen en daar schatrijk door werden. Het is niet voor niets dat de kerk uiteindelijk gescheiden werd van de staat. Wie zijn de spreekwoordelijk foute kerken? Rabobank verstrekte in Nederland alleen al 38 miljard euro aan agroleningen. Veevoerreus Royal De Heus verdiende in 2020 3,2 miljard euro, kalfjesslachter VanDrie Group en zuivelgigant Royal A-ware verdienden vorig jaar respectievelijk 2,3 en 2,2 miljard euro. Lely produceert robots om koeien te melken en poep op te ruimen en verdiende daar vorig jaar 611 miljoen euro aan, en Wageningen University & Research (WUR) verdiende 372 miljoen euro. Uit onderzoek van de WUR blijkt dat mensen positiever tegenover dierlijke producten staan als ze de veehouder en diens liefde voor het vak kunnen zien. De vee-industriëlen maken daarom in hun propaganda vakkundig gebruik van een achterhaald en geromantiseerd beeld van de individuele boer en zijn familiebedrijf. Dat zien we in tv-programma’s en reclamecampagnes. Dat de captains of industry geen belang hebben bij een eerlijke beeldvorming rondom het stikstofbeleid zal niet als een verrassing komen. Wat daarentegen wel verbazingwekkend is, is hoe ver de overheid meegaat in het belazeren van ons als burgers in dit boerenbedrog. Zakelijke dienstverleners, supermarkten, horeca, industrie, toerisme, cultuur zijn voorbeelden van sectoren die belangrijker voor onze economie zijn dan de veesector. Toch mogen al deze diverse ondernemers zichzelf niet zo gelukkig prijzen als de boeren(/de vee-industrie) die een volledig eigen ministerie hebben om problemen glad te strijken en subsidies te verlenen. Niet alleen in de ambtenarij, maar ook in de politiek is de boer sterk vertegenwoordigd. In de Drentse afdeling van de VVD bijvoorbeeld, is de helft van de Statenleden en bestuurders boer. Geen wonder dat deze fractie een de wetenschap ontkennende motie indiende tijdens het laatste VVD-congres. De Provinciale Staten zijn aangewezen als de uitvoerders van het stikstofbeleid. Dat belooft weinig goeds. Veel mensen begrijpen niet waarom deze sterke machtspositie van de veelobby en hun boeren zo problematisch is. Ik schets voor u het plaatje. Op dit moment kunnen duizenden starters geen huis kopen, omdat de prijzen mede vanwege de nu al drie jaar durende stikstofcrisis door het dak schieten. Daarnaast lopen één miljoen huiseigenaren risico op funderingsproblemen, omdat de grondwaterstand laag wordt gehouden voor met name de veehouderij. En dan hebben we het nog niet eens gehad over het aandeel van de veehouderij in de klimaatcrisis. De VN benadrukt dat methaan de grootste hefboom is die we hebben om klimaatverandering af te remmen. Het leefbare klimaat van u en uw (klein)kinderen delft dus het onderspit ten opzichte van de veesector. Het is onvoorstelbaar hoeveel publieke belangen er worden opgeofferd voor die kleine groep vee-industriëlen die zichzelf kennelijk nog steeds niet rijk genoeg vinden. Ook de VVD gooide onder leiding van Uri Rosenthal in haar conceptverkiezingsprogramma de rechtsstaat onder de bus. Rosenthal was vlak daarvoor voorzitter van de Coalitie Vitale Varkenshouderij, waarvoor hij toevallig 200 miljoen euro subsidie regelde. Natuurlijk was de rechter dé oorzaak van de stikstofcrisis. Het parlement moest voortaan internationale verdragen naar eigen inzicht toepassen. Donald Trump zou trots zijn geweest als de Nederlandse veelobby dit voor elkaar had gekregen (Trump stapte immers ook uit het internationale Klimaatverdrag van Parijs). Bovendien mochten maatschappelijke organisaties en ngo’s wat de VVD betreft niet meer zomaar naar de rechter stappen wanneer publieke belangen geschonden worden. Gelukkig floten oplettende VVD-leden de partij terug. Het is overduidelijk dat de veesector lak heeft aan burgers. Helaas lijken de politiek en de veesector één te zijn. Wellicht door de infiltratie van veelobbyisten in de politiek, wellicht door donaties aan politieke partijen, of is het toch de angst voor de geoliede pr-machine van ‘big agro’? Hoe dan ook: zoals kerk en staat ooit van elkaar gescheiden zijn, is het nu zaak om veelobby en staat van elkaar te scheiden. Want nu worden de belangen van ons als burgers geofferd op het altaar van de veesector. Tim Reijsoo is filosoof en in de maand augustus gastcolumnist op volkskrant.nl.||https://www.volkskrant.nl/columns-opinie/wij-kiezers-en-belastingbetalers-worden-met-open-ogen-opgelicht-door-de-veelobby~b8f1e5f2/
2022-08-21||Straatarts ontving tienduizenden euro’s aan giften: ‘Ik was het zat dat ik mijn patiënten zag verzuipen’||Op de LinkedIn-pagina van straatarts Michelle van Tongerloo staat een filmpje van een enthousiaste ex-dakloze die zijn nieuwe flat laat zien. Drie jaar lang leefde hij op straat, samen met zijn hond, nadat hij door oplopende schulden in de problemen was gekomen. Toen hij eindelijk van de gemeente een woning kreeg, had hij geen huisraad. Van Tongerloo deed een oproep, waarna wildvreemden hem in een paar dagen tijd een complete inrichting bezorgden. ‘Ik heb eindelijk een bed’, klinkt het in onvervalst Rotterdams. ‘Dat dit zo snel geregeld is door mensen, ik ben jullie echt dankbaar.’ Camera op de hond: ‘En hij ook.’ Zo gaat het vaker als Van Tongerloo op sociale media over haar werk schrijft. Haar verhalen over patiënten die zo hun best doen en het toch niet redden, spreken haar meer dan 30 duizend volgers op LinkedIn zo aan dat zich met regelmaat particuliere donateurs melden. Voor een dakloze jongen werd de tandartsrekening betaald, voor een alleenstaande moeder die in de problemen was gekomen door de dure energierekening werd een envelop bezorgd met 1.200 euro, voor de zwangere vrouw die het moest doen met 20 euro in de week kwamen spullen en extra geld. ‘Soms maken anderen een soort moeder Theresa van me’, zegt ze lachend terwijl ze zich in de schaduw op het terras aan een late lunch zet. ‘Maar het is ook gewoon mijn werk. Wel werk waar ik graag de schouders onder zet. Daar krijg ik energie van.’ Iedere dinsdag houdt Michelle van Tongerloo (39) spreekuur in de Pauluskerk in Rotterdam, waar ze hulp biedt aan daklozen, psychiatrische patiënten, verslaafden en mensen zonder verblijfsvergunning. Het spreekuur zit altijd vol. Daarnaast werkt ze als huisarts in een achterstandswijk: deels in een vaste praktijk, met elke donderdagavond een inloopspreekuur voor Oost-Europese arbeidsmigranten, en om het weekend bij een nieuwe, laagdrempelige huisartsenpost, waar ook patiënten zonder huisarts welkom zijn. Daar, in Rotterdam-Zuid, ziet ze vaak de problemen ontstaan die een leven kunnen onttakelen. ‘Patiënten uit mijn huisartsenpraktijk kan ik na een paar jaar in de Pauluskerk tegenkomen’, zegt ze. Dat miljoenen huishoudens nu in financiële problemen dreigen te komen door de hoge energierekening en dure boodschappen zet de schijnwerpers op problematiek die zij als huisarts al jaren tegenkomt: patiënten die keihard werken en die nét niet het hoofd boven water kunnen houden. Als straatarts ziet ze de laatste jaren ook een ander type dakloze: was het vroeger vooral de klassieke clochard, met lange baard en plastic tassen, verslaafd of met psychiatrische problemen, inmiddels gaat het veel vaker om mensen die wel een baan hebben maar geen huis, die in hun auto slapen of af en toe bij vrienden op de bank, mensen die we op straat niet als dakloos zouden herkennen. Nederland telt volgens het CBS 32 duizend mensen zonder eigen woning, dat aantal is in vijftien jaar bijna verdubbeld. Het is vermoedelijk een onderschatting, de onzichtbare daklozen zijn niet meegeteld. De overheid trekt zich terug, de burgers moeten meer zelf oplossen, Van Tongerloo ziet de gevolgen op haar spreekuur en voelt de noodzaak om daarover te vertellen. Ze geeft lezingen, ze schrijft onder meer voor het online journalistieke medium De Correspondent en dan is er nog haar populaire LinkedIn-pagina, die leest als een serie columns. Rotterdam was een bewuste keuze voor de in Nijmegen geboren Van Tongerloo. Naast haar artsenopleiding, aan het Radboud UMC, studeerde ze fotografie aan de kunstacademie in Breda. Haar toenmalige docent was een Rotterdammer en haalde haar weleens naar de stad om te fotograferen. ‘Daar zag ik de armoede en de sociale ellende, en daar wilde ik mee aan de slag. Foto’s maakte ik vooral in moeilijke, kwetsbare wijken. Als ik later huisarts word, dacht ik, dan graag in zo’n wijk.’ ‘Ik vind mijn werk heel leuk en dat vinden mensen soms gek. Hoe kun je ellende en armoede nou leuk vinden? Maar ik voel veel verantwoordelijkheid en dat kan ik kwijt in mijn werk als straatarts. Als het me lukt om mensen te helpen, is dat motiverend en inspirerend. ‘De Pauluskerk vind ik een bijzonder instituut. Ik ben niet religieus opgevoed, maar ik ben religie steeds meer gaan waarderen. Omdat de liefde voor de medemens onvoorwaardelijk is, omdat ik er de normen en waarden in vind die we nodig hebben in dit leven. In de Pauluskerk wordt niemand opgegeven. Natuurlijk hebben wij ook te maken met agressie, we zetten mensen soms ook de kerk uit. Maar er moet wel veel gebeuren willen ze niet meer welkom zijn.’ ‘Het idee is vaak dat mensen daar zelf schuldig aan zijn. Maar armoede is gewoon een gebrek aan geld. Ik veroordeel niet meer, daarvoor heb ik al te veel gezien. Ik kijk of ik mijn patiënten kan helpen om betere keuzes te maken, maar dat is vaak nog niet zo makkelijk. ‘Ik ken een alleenstaande moeder met drie kinderen en die hebben allemaal overgewicht. Ze zit in de bijstand vanwege een chronische ziekte, ze kan haar huur niet meer betalen omdat de energierekening 250 euro is gestegen. Dus geeft ze haar kinderen bijna elke dag friet. Ze krijgt ook eten van de voedselbank, maar dat aanbod is een stuk eenzijdiger geworden. Dan kan ik wel tegen haar zeggen dat ze volgens de schijf van vijf moet gaan koken, maar als ik met haar uitpluis hoe haar week eruitziet, welke keuzes ze maakt en wat daar financieel achter zit, dan kom ik tot de conclusie dat ik waarschijnlijk hetzelfde zou doen. En dat ik gezegend ben dat ik andere keuzes kan maken, omdat ik een goede baan heb.’ Kansenongelijkheid zag Van Tongerloo al in haar jeugd, laverend tussen de twee werelden waarin ze opgroeide. Toen ze werd geboren, op een flatje in Nijmegen-Dukenburg, waren haar ouders al uit elkaar. Haar moeder zat in de bijstand, waar ze zich later uit werkte, haar vader woonde met zijn nieuwe gezin in een chique wijk. De kleine Michelle ging wekelijks heen en weer en merkte dat ze zich veel meer thuisvoelde in de wereld van haar moeder. ‘Misschien had ik bij mijn vader onbewust het gevoel dat ik anders was dan de rijke mensen met wie ik daar omging. Als ik terugdenk aan die tijd, besef ik wat rijkdom deed voor de kansen van kinderen.’ ‘Niet per se, ik heb ook de druk gezien die er op die kinderen wordt gelegd. Ik gaf bijles aan een jongen die pas mocht komen eten als hij zijn Latijnse rijtjes voor zijn moeder kon opdreunen. Dat vond ik volkomen gestoord, maar hij deed wel gymnasium – terwijl ik mavo-havo-advies kreeg. De basis verschilt, een kind van rijke ouders krijgt meer kansen. ‘Ik ben nooit in armoede opgegroeid, maar ik heb bij vriendinnetjes wel gezien wat geldgebrek voor gevolgen heeft. Te kleine huizen, geen ruimte om rustig je huiswerk te maken, alleenstaande moeders die hard moeten werken, die altijd uitgeblust zijn en tegen de kinderen zeggen: ga maar de straat op.’ ‘Ik vraag vaak aan patiënten waar ze vandaan komen. Nou, bijna niemand komt uit de gegoede wijken, het is oneerlijk verdeeld. Een paar dagen geleden liep ik met mijn kinderen door Rotterdam en zag ik een van mijn patiënten liggen, laveloos, in de brandende zon. Iedereen liep langs en niemand deed wat. Wij hadden hem in de Pauluskerk tijdelijk een bed aangeboden omdat hij moest herstellen van een ziekte. Maar hij is statenloos, en daarom heeft hij volgens de gemeente geen recht op opvang, dus was hij de straat weer op gestuurd. Ik heb hem teruggebracht naar de kerk. ‘Als hij op een andere plek was geboren, had hij andere kansen gehad en dat maakt me zo boos. Die onrechtvaardigheid, daar struikel ik over in mijn werk.’ In de Pauluskerk, in het centrum van Rotterdam, biedt Van Tongerloo met haar collega’s gratis hulp aan de kwetsbaarste mensen in de stad. Er wordt gekookt, er zijn tijdelijke slaapplekken, er is medische zorg, psychische ondersteuning, en wie dat nodig heeft krijgt leefgeld, kleding of spullen. Maar de financiële middelen zijn beperkt, de Pauluskerk is er bovendien niet voor werkende armen en in haar huisartsenpraktijk komt Van Tongerloo ook steeds vaker mensen tegen die hulp nodig hebben. Zo ontstond, spontaan, een particulier systeem van hulpverlening, van ‘donoren’, zoals ze de mensen noemt die reageren op haar verhalen en geld beschikbaar stellen. ‘Ik was het zat dat ik mijn patiënten zag verzuipen’, zegt ze. De eerste voor wie ze op die manier hulp financierde, was Elys, een 24-jarige alleenstaande moeder die ’s nachts in een fabriek werkte zodat ze overdag voor haar kind kon zorgen, een jongetje met ernstige gedragsproblemen. De gemeente draalde met het toekennen van een persoonsgebonden budget voor haar zoon en intussen zwermde er een ‘bijennest aan zorgonzin’ om haar heen: een jeugdcoach, een mentor, een psycholoog, een medewerker van de sociale dienst – een wirwar van hulpverleners, die niets van elkaar wisten en elkaar tegenwerkten. Terwijl er maar één ding nodig was: rust en een inkomen waarmee ze wél de rekeningen kon betalen. ‘Ik kon het niet meer aanzien. Ik heb particuliere financiering gevonden en met dat geld kon ze hulp voor haar zoontje regelen bij iemand die zij vertrouwde. Dat is gelukt, ze is inmiddels afgestudeerd met een 9,4 gemiddeld. Het gaat nu veel beter met hen.’ Na Elys volgden meer patiënten. Het afgelopen jaar ontving Van Tongerloo meer dan 80 duizend euro aan giften. ‘Geen overhead. Geen managers. Geen vergaderingen’, schreef ze op LinkedIn. ‘Een op een dus het gaat snel.’ ‘Nee, de patiënt blijft anoniem, de donor betaalt een rekening, rechtstreeks of via mij. Soms komen mensen ook zomaar een envelop met geld bij mij afgeven, die breng ik dan langs. Al dat contante geld is niet ideaal maar ik kan het niet op mijn rekening laten storten, dus ik ben van plan een stichting op te richten. Dan kan ik de donaties beter verdelen en ook gaan samenwerken met andere hulporganisaties.’ ‘Stress en armoede vergroten de slechte karaktereigenschappen van mensen. Ik zie mijn patiënten echt veranderen als ze meer steun krijgen. Je moet niet helpen door te praten, dat komt later wel, je moet eerst vragen wat iemand nodig heeft. En dat is vaak gewoon extra geld of praktische hulp. ‘Alleen wordt die vraag niet gesteld. Echt álle kwetsbare patiënten die ik in mijn huisartsenpraktijk probeer te helpen, hebben een sliert hulpverleners om zich heen die naar elkaar wijzen. In het begin geloofde ik niet wat ik hoorde en dacht ik dat patiënten dat aan zichzelf te wijten hadden. Maar nu bel ik alle partijen, dat vind ik ook gewoon leuk om te doen, en ben ik ervan overtuigd dat de werkelijkheid heel kafkaësk is. ‘Moeders met geldzorgen hebben vaak ook problemen met hun kinderen en dan krijgen ze een coach toegewezen, vanuit een wijkteam of vanuit de ggz, die opvoedkundige tips gaat geven. Ik word daar helemaal kriegel van, ga gewoon de afwas voor ze doen ofzo. Ik heb een paar van die dossiers ingezien en daar gaan duizenden euro’s naartoe. Geef die moeders dat geld, daar hebben ze veel meer aan. Dat soort adviezen zijn vaak nog moraliserend ook. De coaches weten het beter want zij hebben ervoor doorgeleerd, terwijl ze vaak weinig of niets van de omstandigheden in een gezin afweten.’ ‘Toen ik pas begon in de Pauluskerk, had ik slapeloze nachten. Ik zag zo veel ellende, maar het budget van de kerk is niet onuitputtelijk. Er zitten regelmatig patiënten tegenover me die oneigenlijk gebruik willen maken van de Nederlandse gezondheidszorg. Mensen komen uit de hele wereld naar ons toe omdat ze denken dat ze hier gratis zorg kunnen krijgen. Ik heb zelfs een keer een man op mijn spreekuur gehad die zo van het vliegveld kwam, zijn koffer nog in de hand. Hij had een nierdialyse nodig, maar kon dat in zijn eigen land niet betalen. De plaatselijke kerk had een ticket voor hem bij elkaar gespaard. ‘De dominee van de Pauluskerk, die ik om advies vroeg, zei me dat hij op mijn oordeel vertrouwt. Ik kwam aanvankelijk zo met mezelf in de knoop. Die patiënten komen niet voor niets, ze moeten naar het ziekenhuis, maar ze hebben er geen recht op. Maar wat is dat voor recht? En trekken wij in Europa niet een fort op waar deze mensen de dupe van zijn? Ik ga nu af op mijn gevoel, ik weiger ook weleens. Dan worden patiënten soms erg boos, maar dat vind ik niet erg meer.’ ‘In Rotterdam gaat het redelijk goed. Maar ik krijg onverzekerde patiënten uit heel Nederland op mijn spreekuur en als ik die probeer door te verwijzen naar ziekenhuizen elders, dan krijg ik zo veel smoezen te horen, ze worden vaak gewoon geweigerd. Terwijl er subsidieregelingen zijn voor de hulp aan onverzekerden. Die regelingen zijn ingewikkeld, het kan moeite kosten om aan je geld te komen en artsen hebben het al zo druk. Ik snap het wel, maar ik zie de gevolgen bij mijn patiënten, ze lopen veel te lang door met hun klachten. ‘Afgelopen week nog kwam er een dakloze op mijn spreekuur die in zijn arm was gebeten door een teek. De arts die hij bezocht, weigerde hem te helpen. De plek ging ontsteken, hij meldde zich op eigen houtje bij de spoedeisende hulp, maar werd weggestuurd omdat hij eerst 250 euro moest betalen. Toen ik hem uiteindelijk zag, was zijn arm zo gezwollen door de infectie dat zijn spieren dreigden af te sterven, hij moest onmiddellijk worden geopereerd. Dat had voorkomen kunnen worden als er een arts was geweest die de teek er even uit had gehaald en hem een antibioticakuur had gegeven.’ ‘Tot nu toe is er nog nooit een patiënt geweest die er misbruik van heeft gemaakt en om geld heeft gevraagd. Maar dat risico bestaat inderdaad: kom naar de huisartsenpraktijk van Michelle, want dan krijg je een kinderwagen. De hulp die ik bied, maakt me kwetsbaar, maar dat vind ik niet erg. We hebben in Nederland zó geleerd om ons te distantiëren van de mensen die we helpen, terwijl dat helemaal niet is waar deze tijd om vraagt. Ik heb een jaar op Sint-Eustatius gewerkt en daar heb ik gezien hoe mooi het is als je als gemeenschap voor elkaar zorgt.’ Anderhalf jaar geleden kwam ze terug van Sint-Eustatius, het op een na kleinste eiland van Caribisch Nederland (22 vierkante kilometer, 3.200 inwoners). Haar ervaringen beschreef ze dit voorjaar in een artikel in Vrij Nederland met eigen foto’s. Het eiland telt één ziekenhuis, dat ze runde met drie andere huisartsen, van wie er twee lange tijd weg waren. Ze werkte dag en nacht. En toen kwam corona. ‘Het was het beste en het slechtste jaar dat ik heb meegemaakt’, zegt ze. ‘Ik werk zelf bijna alleen maar met migranten, ik heb veel collega’s met een migratieachtergrond en ik was zelf nog nooit migrant geweest. Dus ik dacht: zou werken in een ander land met een andere cultuur een betere arts, een ander mens van me maken?’ ‘Op het eiland heerst veel armoede en er is geen sociaal vangnet zoals hier, want het ene Nederland is kennelijk het andere niet. Dus vangen de Eustatianen elkaar op, als dat kan. De onderlinge betrokkenheid is groot. Dat vond ik eerst heel lastig. Mijn mobiele nummer circuleerde al snel over het eiland en als ik niet opnam, kwamen de patiënten gewoon naar mijn huis toe. ‘De professionele distantie die ik als Nederlandse arts gewend was, bleek daar onmogelijk. Want de patiënten waren ook de docent van mijn zoon en ook de oppas van mijn dochter. Ik heb er geleerd hoe belangrijk het is om als arts dicht bij je patiënten te staan. Omdat nabijheid en vertrouwen de zorg beter maken. ‘Maar ik leerde ook een bittere les. Toen corona uitbrak, kreeg ik mijn ernstig zieke patiënten nauwelijks het eiland meer af. De andere eilanden sloten hun grenzen, van onderlinge solidariteit in het koninkrijk was weinig te merken. Ik heb Sint-Eustatius in coronatijd overleefd, dus nu kan ik alles aan, de stress heeft minder vat op me, ik ben minder bang geworden.’ ‘Ik ben realistisch. Met de risico’s die ik neem, is de kans op een tuchtzaak heel groot, zeker als straatarts. Ik geef bijvoorbeeld soms methadon aan een verslaafde. Er komen patiënten op mijn spreekuur die in de gevangenis hebben gezeten en daar versuffende middelen hebben gekregen om de situatie aan te kunnen. Op de dag van hun vrijlating worden ze vaak meteen naar de Pauluskerk gestuurd. Geef ik ze niks, dan is het risico groot dat ze het slechte pad op gaan om aan spul te komen. Geef ik ze wel wat, dan weet ik niet wat ze er verder nog bij gebruiken. In een afkickkliniek is er overzicht, maar deze mensen gaan de straat op en wie weet scoren ze daar ook nog heroïne en spuiten ze zichzelf in een coma. Dan ben ik de schuldige. ‘Ik heb het al eens zien misgaan, toen ik een onverzekerde patiënt met een hartprobleem wegstuurde. Ik was bang dat de ambulance niet voor hem zou komen en ik dacht dat hij het wel zou redden, dat stukje naar het ziekenhuis. En toen kreeg hij voor de Pauluskerk een hartstilstand. Hij heeft het overleefd, maar als hij een tuchtzaak had aangespannen, zou ik misschien wel zijn veroordeeld. Ook al had ik kunnen uitleggen waarom ik hem liet gaan. Maar als je dit werk doet, kun je jezelf niet laten leiden door angst.’ ‘Je moet mij niet vragen aan welke knoppen zij zou moeten draaien, dat weet ik niet, daarvoor vind ik het beleid te complex. Ik vind het ook te makkelijk om te zeggen dat de oplossing altijd van de politiek moet komen. We hebben een sterke overheid nodig voor een goede gezondheidszorg, goed onderwijs en een functionerende rechtsstaat, maar verder denk ik dat wij veel meer voor elkaar moeten doen. Laten we proberen de oorzaak van de problemen aan te pakken. Waarom zijn er zo veel daklozen, waarom hebben zo veel mensen psychische problemen, waarom lopen er in Rotterdam ’s avonds nog zo veel kinderen op straat?’ ‘Toen ik terugkwam van Sint-Eustatius had ik veel moeite om hier weer te wennen. Op het eiland maakten de mensen altijd een praatje met elkaar, hier proefde ik onmiddellijk weer die afstandelijkheid. Het doet me goed dat er nu zo veel reacties komen op mijn verhalen, dat mensen bereid blijken om volslagen onbekenden te helpen omdat ze zijn geraakt door wat ik over ze schrijf. Trots is niet het goede woord, het stemt me hoopvol.’||https://www.volkskrant.nl/mensen/straatarts-ontving-tienduizenden-euro-s-aan-giften-ik-was-het-zat-dat-ik-mijn-patienten-zag-verzuipen~b35ebc2b/
