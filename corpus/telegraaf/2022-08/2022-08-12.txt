2022-08-12||Het wordt een zeer warm weekend, zaterdag temperaturen van 30 tot 34 graden||Zaterdag verloopt vrijwel identiek aan de voorgaande dagen. De wind blijft matig uit het oosten waaien en de aanvoer van zeer warme en droge lucht gaat onverminderd door. De temperatuur loopt in de ochtenduren dan ook snel op tot zelfs regionaal tropische waarden rond het middaguur. Op het moment dat het 25 graden wordt in De Bilt, is sprake van een officiële hittegolf. In de vier voorgaande dagen is het zomers warm geweest, sinds woensdag zijn ook tropische temperaturen gemeten op het hoofdstation van het KNMI. In de middaguren stijgt het kwik langzaam verder en uiteindelijk is het op uitgebreide schaal 30 tot 34 graden. Alleen op de Wadden en in het uiterste noorden is het door een wind van zee wat koeler. Zondag merken we een verandering in het weer. De wind draait naar meer zuidelijke richtingen, waardoor de lucht in ons land wat vochtiger wordt. In de loop van de dag neemt vanuit het zuiden ook de bewolking langzaam toe. Het blijft droog en met 30 tot lokaal 35 graden blijft het zeer warm. Door de aanvoer van vochtige lucht voelt het zeker in het zuiden al snel een stuk benauwder aan. Na het weekend trekken enkele storingen over ons land. Dit levert wat lokale regen- en onweersbuien op. Het wordt ook koeler.||https://www.volkskrant.nl/nieuws-achtergrond/het-wordt-een-zeer-warm-weekend-zaterdag-temperaturen-van-30-tot-34-graden~b8587276/
2022-08-12||De Volkskrant tv-selectie voor zaterdag 13 augustus||BBC 2, 14.15 uur (Western, Howard Hawks, 1959) Sheriff John T. Chance (John Wayne) staat er aanvankelijk min of meer alleen voor wanneer hij een sadistische loot van de Burdette-clan in de cel smijt; naarmate de dreiging van geweld en vergelding groter wordt, vindt hij echter steeds meer mensen aan zijn zijde. Dat zijn legertje uiteindelijk bestaat uit onder meer een afkickende alcoholist, een kreupele opa en een mooie blondine, maakt hem daadwerkelijk sterker. Vriendschap, liefde en kameraadschap winnen het in Rio Bravo van de kogels. Geen wonder dat deze puike vijfsterrenwestern, die in zijn 140 minuten speeltijd volop actie kent, opvallend veel ruimte wijdt aan de steeds stevigere verhoudingen tussen de personages. NPO 3, 20.20 uur Rechercheur Alex Beijer (Jennie Silfverhjelm) is te gast in een praatprogramma op tv, waar ook de omstreden ondernemer Tomas Tormalm (Dag Malmberg) aanwezig is. Plots komt er een gewapende man de studio binnen die alle aanwezigen in gijzeling neemt, maar niet dan nadat Tormalm zich uit de voeten heeft gemaakt. De gijzelnemer eist dat de politie hem terugbrengt en stelt een tijdslimiet. Voor Martin Becks team begint er een race tegen de klok om de gijzelingsactie te beëindigen en collega Alex te bevrijden: een heel andere klus dan hun gebruikelijke moordzaken. NPO 1, 20.28 uur In zijn eerdere negen theatervoorstellingen heeft cabaretier Theo Maassen nooit een blad voor de mond genomen. Maar tijden veranderen en hij beseft dat hij zich als witte, heteroseksuele man van middelbare leeftijd nu koest moet houden. Toch laat Maassen zich ook in zijn tiende voorstelling niet de mond snoeren. Situatie gewijzigd is dus weer een aaneenschakeling van snelle grappen, spelletjes met rollen en verwachtingspatronen, provocaties en filosofische overpeinzingen, die samenkomen in de conclusie dat er maar één ras bestaat: homo sapiens. BBC 2, 22.00 uur BBC 2 staat vanavond in het teken van de reggae, en in het bijzonder van de muziek van Bob Marley. In Bob Marley Reimagined krijgt de reggaester een eerbetoon in de vorm van een concert met nieuwe interpretaties van zijn grootste hits door het orkest Chineke, met bijdragen van JP Cooper, Ruby Turner en Skip Marley, Bobs kleinzoon. Daarna staat When Bob Marley Came to Britain (23.00 uur) stil bij de jaren die de zanger doorbracht in het Verenigd Koninkrijk en sluit Reggae at the BBC af met reggae-optredens uit programma’s als Top of the Pops. NPO 2, 22.14 uur Als eerste van een reeks nieuwe moordzaken onderzoekt rechercheur Vera Stanhope (Brenda Blethyn) de dood van Jim Tullman. Deze lokale aannemer is dood aangetroffen op de trappen van een monument. Daar had hij een ontmoeting met een onbekende, de vermoedelijke dader. Verdacht is dat Tullman de volgende dag had moeten getuigen in een rechtszaak tegen een jonge geweldpleger. Vera vermoedt dat er een verband is tussen de moord en het proces. Daarnaast ziet de altijd opmerkzame speurder ook dat haar collega Aiden Healy thuis met relatieproblemen kampt. NPO 3, 23.29 uur (Romkom, Pim van Hoeve, 2003) Regisseur Pim van Hoeve, die later charmante verfilmingen van Tosca Mentens Dummie de Mummie-boeken en Reggie Naus’ De piraten van hiernaast zou afleveren, mocht aan de gang met het script van een Duitse tv-romkom Sex oder Liebe?, uit 2000. Zonder pretenties en met enthousiaste acteurs maakte hij een frisse Nederlandse versie, gedragen door actrice Miryanna van Reeden als een in de steek gelaten dertiger die zich voorneemt nooit meer verliefd te worden en in weerwil daarvan al snel valt voor nota bene twee mannen. Veronica, 23.30 uur (Actie, Troy Duffy, 1999) Actiekomedie die past in de trend van ironische gangsterfilms, destijds begonnen bij Quentin Tarantino. Twee Iers-Amerikaanse broers (Sean Patrick Flanery en Norman Reedus) doden bij wijze van zelfverdediging enkele leden van de Russische maffia. Het leidt tot spiritueel inzicht: de broers beschouwen het voortaan als hun plicht het criminele gespuis van Boston te verdelgen. Willem Dafoe is de politieman die de broers moet vangen. Terloops geweld en ingenieuze flashbackscènes: The Boondock Saints bevat alle elementen uit het zogenoemde nouvelle violence-genre.||https://www.volkskrant.nl/cultuur-media/de-volkskrant-tv-selectie-voor-zaterdag-13-augustus~bd1a3440/
2022-08-12||FBI vindt elf ‘topgeheime’ documenten bij huiszoeking landgoed Trump||Dergelijke documenten mogen volgens de Amerikaanse wet alleen worden bewaard onder beveiliging in ‘specifieke overheidsgebouwen’. Trump nam de documenten mee naar huis in Florida na zijn ambtstermijn, waarmee hij de Spionagewet en twee andere wetten heeft overtreden. Dat blijkt uit het huiszoekingsbevel en de inventarislijst, die vrijdag zijn vrijgegeven door de rechter. In totaal heeft de FBI ongeveer twintig dozen met documenten en een aantal ringmappen met foto’s in beslag genomen. Het vormt mogelijk bewijsmateriaal in een strafrechtelijk onderzoek tegen de voormalige president vanwege mogelijke belemmeringen van de rechtsgang en schendingen van de Spionagewet. Op het overtreden van de Spionagewet staat een gevangenisstraf van maximaal 10 jaar. Trump heeft in een verklaring gereageerd dat hij alle documenten voor het einde van zijn termijn als president had vrijgegeven, wat door ingewijden ernstig wordt betwijfeld. Ook beschuldigt hij zijn voorganger Barack Obama ervan ‘33 miljoen pagina’s’ aan overheidsdocumenten te bezitten, waarvan ‘de meeste’ geheim zijn. Het nationaal archief heeft dat meteen ontkracht en stelt dat Obama zijn volledige presidentiële archief heeft overgedragen, zoals de wet voorschrijft. De classificatie van de in beslag genomen documenten loopt uiteen van gevoelig tot staatsgeheim. Het is nog niet duidelijk om wat voor soort documenten het gaat. De afgelopen dagen suggereerden veel Amerikaanse media dat het informatie over nucleaire wapens betreft. The Washington Post benadrukte dat de zoekactie laat zien ‘hoe groot de angst is dat de documenten in verkeerde handen komen’. Het is uitzonderlijk dat zulke justitiële stappen worden genomen tegen een voormalig president. Tegenstanders van Trump zijn blij met het optreden, maar zijn aanhangers zien het als een politieke heksenjacht. De bedreigingen aan het adres van de FBI stapelen zich op. Vanwege de kritiek diende het Amerikaanse ministerie van Justitie een verzoek in bij een rechter in Florida om het huiszoekingsbevel ‘in het publieke belang’ openbaar te maken. Trump kon bezwaar maken tegen het vrijgeven van de informatie, maar gaf al aan dat hij dat niet van plan was. Enkele uren voordat de rechter vrijdag toestemming gaf, was een kopie van het bevel al gelekt naar verschillende Amerikaanse media.||https://www.volkskrant.nl/nieuws-achtergrond/fbi-vindt-elf-topgeheime-documenten-bij-huiszoeking-landgoed-trump~b8f79d9b/
2022-08-12||Ondanks haar grote talent, bleef de grote doorbraak van Anne Heche (1969-2022) uit||Het levenseinde van de op 53-jarige overleden Amerikaanse actrice Anne Heche was niet alleen voortijdig, maar vond ook onder tragische omstandigheden plaats. Ze hield ernstige hersenschade over aan een auto-ongeluk, waarbij ze op vrijdag 5 augustus in een buitenwijk van Los Angeles met hoge snelheid een huis binnenreed, het slot van een dollemansrit, waarbij ook een eerdere aanrijding plaatsvond. Het huis vloog in de brand en Heche werd pas na ruim een uur bevrijd, waarbij ze ook ernstige brandwonden opliep. De politie van Los Angeles maakte afgelopen week bekend dat uit een bloedonderzoek was gebleken dat ze onder de invloed van drugs was. Uiteindelijk werd op vrijdag bekendgemaakt dat ze was overleden, nadat haar familie al had aangekondigd dat ze niet meer uit haar coma zou komen. Heche had een geschiedenis van geestelijke problemen, die naar eigen zeggen hun oorsprong vonden in haar jeugd toen ze zou zijn misbruikt door haar vader. Ze beschreef haar moeilijke jonge jaren, met bittere armoede en veel verhuizingen, in haar autobiografie Call Me Crazy: A Memoir uit 2001, waarin ze vertelt hoe ze een imaginaire wereld optrok, om zichzelf te beschermen tegen het kwaad in haar leven. Als zestienjarige werd ze al gevraagd om een rol in de bekende soapopera As the World Turns te komen spelen, toen een talentenscout haar in een schooltoneelstuk zag. Haar diep-religieuze moeder stak er in dit geval nog een stokje voor, maar twee jaar later liet Heche zich niet meer tegenhouden. Ze werd gevraagd om een dubbelrol als tweeling te spelen in de soap Another World, wat haar in 1991 een (Daytime) Emmy opleverde. Hierna kwam haar carrière in een stroomversnelling met een primetime-debuut in de serie Murphy Brown en haar eerste substantiële filmrol in The Adventures of Huck Finn, naast Elijah Wood. Critici begonnen haar op te merken, zoals haar rol in de onafhankelijke film Walking and Talking. ‘Ze is voorbestemd voor grotere rollen’, schreef de criticus van de Austin Chronicle. En die kwamen snel. Alleen al in het jaar 1997 stond ze tegenover Johnny Depp in gangsterdrama Donnie Brasco en in grote commerciële films als Volcano, I Know What You Did Last Summer en Wag the Dog. In die laatste film waren Dustin Hoffman en Robert de Niro haar tegenspelers. Haar eerste echte hoofdrol kwam in 1998 in de romantische avonturenfilm Six Days, Seven Nights, tegenover Harrison Ford, over een journalist (Heche) en een piloot (Ford) die op een onbewoond eiland neerstorten. Vlak voor de opnames werd bekend dat Heche een relatie met talkshowhost Ellen DeGeneres had. Terugkijkend op deze episode zou ze het haperen in haar carrière toeschrijven aan het feit dat nu algemeen bekend was dat ze gay was. Later had ze relaties met mannen. Het uitblijven van een echt grote doorbraak, die zo lang in de lucht leek te hangen, kan ook te maken hebben met de soms wat ongelukkige rolkeuze. Heche speelde de hoofdrol in Gus van Sants curieuze remake – shot voor shot – van Alfred Hitchcocks Psycho, uit 1998, waarin ze Marion Crane speelde, oorspronkelijk de rol van Janet Leigh. Critici haatten de film, als een vorm van heiligschennis, en het publiek bleef weg. Ze bleef actief, zowel op Broadway als in de film- en televisie-industrie. Vorige maand werden de opnames voltooid van de nieuwe HBO-serie The Idol over de muziekindustrie in Los Angeles van de makers van Euphoria, waarin Heche een rol speelt tegenover The Weeknd en Lily-Ross Depp.||https://www.volkskrant.nl/cultuur-media/ondanks-haar-grote-talent-bleef-de-grote-doorbraak-van-anne-heche-1969-2022-uit~b84d3706/
2022-08-12||Kunnen we het poldermodel nog fiksen? Veel van onze problemen hebben we zelf veroorzaakt||Wat willen we bereiken? De afgelopen weken hebben we de werking van het poldermodel geanalyseerd en vastgesteld dat het zodanig piept, kraakt en schuurt dat je gerust kunt stellen dat het kapot is. Na de analyse is de vervolgvraag: wat willen we eigenlijk bereiken met dat poldermodel? In één woord: aanpassingsvermogen. Een goed werkend besluitvormingsmodel van een land maakt het mogelijk veranderingen door te voeren als dat nodig is. De drang tot verandering kan evengoed ‘van binnen’ als ‘van buiten’ komen. Ik geef er voorbeelden van. De doorgeschoten flexibilisering van de arbeidsmarkt is het (onbedoelde) gevolg van het flexakkoord, gesloten tussen Arbeid en Kapitaal in 1996, drie jaar later door de overheid omgezet in wetgeving. Ofschoon de onbedoelde negatieve effecten voor veel flexwerkers al vijftien jaar zichtbaar zijn, duurt het tot op de dag van vandaag voor we in Nederland de regels van het spel op de arbeidsmarkt opnieuw aanpassen. Dit arbeidsmarktvoorbeeld gaat over een zich opdringende noodzaak tot aanpassen ‘van binnen’. De problemen op de arbeidsmarkt zijn eerst en vooral van eigen makelij; ze kunnen in Nederland worden opgelost. Alleen doen we het niet. Of in elk geval: een decennium later dan nodig. Veel van de grote problemen waar Nederland mee kampt, zijn ‘made in Holland’, zelf veroorzaakt dus. Boze boeren? Het is al pakweg vijftien jaar duidelijk dat de huidige schaal en productiewijze in veel landbouwsectoren onhoudbaar is. Lees- en rekencrisis in het onderwijs? De leerprestaties dalen al twintig jaar. Andere vraagstukken die om aanpassingsvermogen vragen, komen van buiten. Een bankencrisis, een pandemie, een gascrisis, een klimaatcrisis. Als het vraagstuk maar groot en urgent genoeg is, handelt Nederland wel (de eerste drie voorbeelden). Maar als de urgentie niet breed gevoeld wordt (klimaat), gebeurt er te laat te weinig. Ongeacht de herkomst van de vraagstukken (binnen óf buiten) zou het doel van de besluitvorming moeten zijn om hierop tijdig en adequaat te reageren met maatregelen die passend, doeltreffend en doelmatig zijn. Maar willen de mensen in Nederland dat wel? Ja, nee, en nog eens ja. De eerste ja is: in abstracto (zoals in de vorige alinea opgeschreven) wel. Tijdig en adequaat reageren? Volgaarne! Passend? We zouden niet anders willen. Doeltreffend en doelmatig? Niets liever dan dat, mevrouw. Maar nee. Niet als dat voor mij als consument betekent dat: mijn hypotheekrenteaftrek verdwijnt; mijn boodschappen duurder worden door een vlees- en een suikerbelasting; ik mijn huis moet isoleren; ik op de fiets naar mijn werk moet; vliegvakanties voor mij onbetaalbaar worden. En ook nee als dat voor mij als werkgever betekent dat: mijn arbeidskosten hoger worden; ik niet langer mensen op nulurencontracten kan laten werken; de stroom spotgoedkope Oost-Europeanen zou opdrogen zonder wie mijn onderneming niet rendabel zou kunnen draaien. En ook nee als dat voor mij als werkende betekent dat: ik verplicht een arbeidsongeschiktheidsverzekering moet afsluiten als ik zelfstandige ben; op cursus moet van mijn baas; als ik me als vaste contractant verplicht flexibel moet gaan tonen. Nee dus, want het hemd is nader dan de rok. Pak mij geen verworven rechten af, anders ga ik twitteren! Maar in derde instantie toch: ja. En deze ‘ja’ komt helemaal uit de tenen van (naar ik vermoed, het is een werkhypothese) de overgrote meerderheid van de Nederlandse bevolking. Ja, bestuur dat land toch zoals het moet! Alsjeblieft! Hoe dan? Daarover volgende week.||https://www.volkskrant.nl/economie/kunnen-we-het-poldermodel-nog-fiksen-veel-van-onze-problemen-hebben-we-zelf-veroorzaakt~b4afba78e/
2022-08-12||Na kwakkelzomer vloeien in de finale alle krachten uit schoolslagspecialist Kamminga||Geen topvorm, geen ideale voorbereiding en geen bijster hoge verwachtingen van de EK langebaan in Rome. Na een kwakkelzomer als gevolg van een coronabesmetting reisde schoolslagzwemmer Arno Kamminga (26) met een hoofd vol vraagtekens af naar de Europese titelstrijd in het olympisch buitenbad. Naar eigen zeggen zit Kamminga momenteel op tachtig procent van zijn kunnen, toch wilde hij op de EK de strijd aangaan om de medailles. Maar vrijdagavond bleek op de 100 meter schoolslag dat Kamminga deze zomer een flinke jas heeft uitgedaan. Hij kwam niet in zijn ritme en wist het topfavoriet Nicolo Martinenghi geen moment moeilijk te maken. In de snikhete Romeinse zwemarena kon Kamminga het tempo geen moment bijbenen en tikte uiteindelijk zeer teleurstellend als zevende aan in een tijd van 59,68 seconden. Hiermee bleef hij ver verwijderd van zijn toptijd. Zijn persoonlijk record op de 100 school staat op 57,80 seconden. De Italiaanse publiekslieveling Martinenghi maakte voor de uitzinnige toeschouwers de verwachtingen helemaal waar en tikte aan in 58,26 seconden. De 23-jarige Martinenghi, regerend wereldkampioen op deze afstand, veroverde in het openluchtbad Stadio Olimpico del Nuoto zijn eerste Europese titel. Zijn landgenoot Federico Poggio werd tweede in 58,98 en Andrius Sidlauskas uit Litouwen veroverde brons in 59,50. Gezien zijn gebrekkige voorbereiding op de EK was het voor Kamminga een race tegen beter weten in. Voorafgaand aan de EK stelde hij nog over een ‘heel hoog basisniveau’ te beschikken. Maar de tweevoudig zilveren medaillewinnaar van de Olympische Spelen van Tokio (100 en 200 meter schoolslag) heeft een beroerde tijd achter de rug. Kamminga werd deze zomer ver teruggeworpen door een Covid-infectie. Op de WK in juni, waar hij nog wel zilver won op de 100 meter schoolslag achter Martinenghi, moest hij zich halverwege het toernooi terugtrekken wegens ziekte. Pas bij thuiskomst testte hij positief op het coronavirus, evenals overigens vijf andere zwemmers van de Nederlandse ploeg. Kamminga kampte met flinke klachten en was bijna anderhalve week niet in het water te vinden; een eeuwigheid voor een topzwemmer. Toen hij de draad kon oppakken, bleek zijn herstellend vermogen na zware inspanningen enkele weken flink aangetast. Zijn coach in het Amsterdamse Sloterparkbad, Mark Faber, speelde kort voor vertrek naar Rome zelfs met de gedachte om Kamminga niet te laten starten. Tijdens de EK zal Faber het herstelvermogen van zijn belangrijkste zwemmer goed in de gaten houden en het is de vraag wat zijn prestatie van vrijdagavond betekent voor de rest van het toernooi. ‘We zijn heel zuinig op Arno’, zegt Faber. ‘Het is voor hem een heel lang seizoen geweest met het vierde titeltoernooi in negen maanden tijd. Deze Europese kampioenschappen zijn geen halszaak’, aldus de bondscoach vorige week. Op voorhand leek de zomer van 2022 weleens de zomer van Kamminga te kunnen worden. Zeker toen bleek dat zijn grootste concurrent, olympisch kampioen Adam Peaty, de WK moest overslaan vanwege een gebroken voet. De inmiddels herstelde Brit – die tussen 2014 en 2022 onverslaanbaar was op de 100 school – ontbreekt ook op de EK. Na zijn tegenvallende optreden op de Gemenebestspelen eind juli (vierde plek op de 100 school) heeft de schoolslagkoning een rustpauze ingelast. De zelfverzekerde Kamminga laat zich niet snel van de wijs brengen. Hij kijkt naar het grotere plaatje waarbij het niet draait om de zomer van 2022, maar om de zomer van 2024. ‘Mijn doel is Parijs, niet dit EK’, verwees hij kort voor het toernooi naar de Olympische Spelen over twee jaar. Het voorbije post-olympische jaar was voor Kamminga een investeringsjaar. ‘Ik ben sterker geworden, word conditioneel beter, herstel sneller en mijn techniek wordt steeds verfijnder. Ik ben continu bezig met de volgende stap en zit voor mijn gevoel nog lang niet aan mijn plafond. Er is nog heel veel ruimte voor verbetering. Niet alleen op de 100 meter schoolslag maar ook op de 50 en 200 school, dat blijkt uit de stappen die ik het afgelopen jaar op de training heb gezet. Het is heel frustrerend dat het er nu niet uitkomt. Ik weet dat ik veel meer waard ben dan dat ik deze zomer kan laten zien.’||https://www.volkskrant.nl/sport/na-kwakkelzomer-vloeien-in-de-finale-alle-krachten-uit-schoolslagspecialist-kamminga~b2d8fc9e/
2022-08-12||Een hittegolf? Dan stroomt ook de spoedeisende hulp sneller vol||En dan, als de zon op haar hoogst staat, gaat het opeens hard op de spoedeisende hulp (seh) van het HMC Westeinde in Den Haag. Gevallen kinderen, benauwde ouderen, een herseninfarct, hartproblemen. Alles wat je op een doorsnee dag kunt verwachten op een seh, maar nu komen de patiënten wel heel snel achter elkaar. Zo snel, dat rond 14 uur alle 30 kamers van de seh bezet zijn. Dat het ziekenhuis zelf ook al vol ligt helpt niet mee, patiënten kunnen nergens heen. En dus sluit de seh op deze snikhete vrijdag een paar uur de deuren: patiënten zullen moeten uitwijken naar de andere seh in de stad. Maar of de plotse toestroom nou met de hitte te maken heeft? ‘Toen het een paar weken geleden richting de 40 graden ging, hadden we op één dag vier mensen met een hitteberoerte’, zegt Annemarie Woldhek, waarnemend manager van de seh. ‘Dat was uitzonderlijk, dat hebben we de afgelopen dagen nog niet gezien.’ Bij een hitteberoerte stijgt de lichaamstemperatuur tot gevaarlijke hoogten, boven de 40 graden. Snel koelen is het devies, met icepacks, infusen, natte doeken en ventilatoren. Zo direct hittegerelateerd zijn de patiënten vandaag niet. En trouwens: zou Woldhek alleen uit de patiënten moeten afleiden wat voor weer het buiten is – op de seh van het Westeinde, één van de grootste van Nederland, dringt zonlicht niet door en klettert geen regen tegen de ramen – dan zouden alcohol-gerelateerde perikelen de belangrijkste indicator van een hittegolf zijn, zegt ze. ‘Zeker na negen uur ’s avonds. De alcohol-intoxicaties, maar ook de dronken personen die toch op hun fiets stappen. We hebben prachtige tramrails hier in Den Haag, daar rijdt dan iedereen in.’ Als het warm is, wordt het drukker op de seh. Daar weet Christien van der Linden, die al decennia werkt op de seh van het Westeinde, alles van. Eerst was ze verpleegkundige, nu onderzoeker. Ze deed promotieonderzoek naar ‘crowding’ (perioden van grote drukte) op de seh en bestudeerde in 2019 met wetenschappers op vijf continenten (onder wie haar dochter in Sydney) de invloed van hittegolven op seh-bezoek. Overal ter wereld blijkt: een plotse stijging van de temperatuur gaat gepaard met meer mensen die zich op een spoedeisende hulp melden. ‘Het gaat in de hitteplannen natuurlijk vaak over ouderen, en dat is ook terecht, want zij zijn inderdaad kwetsbaarder op hete dagen. Maar uit de cijfers blijkt ook dat vooral het aantal kinderen onder de 12 dat op de seh terechtkomt sterk stijgt tijdens een hittegolf.’ Een zonnesteek, of ‘kleine traumaatjes’, struikelen over een opblaasbadje, het is zo gebeurd. Het zijn vaak seh-bezoekjes zonder grote gevolgen; even afkoelen, pols in het gips, en ze kunnen weer naar huis. Anders is dat bij ouderen, zegt Van der Linden. ‘De drukte op de seh is niet alleen het gevolg van een toename van mensen die binnenkomen. Het gaat vooral om hoe snel we de uitstroom kunnen regelen. Tijdens een hittegolf zien we een forse toeloop van 80-plussers die ook echt in het ziekenhuis moeten worden opgenomen. ’ Precies waar het ziekenhuis deze vrijdag op vastloopt. ‘Eigenlijk lag het ziekenhuis vanmorgen al vol’, zegt Woldhek. ‘Dat wordt nog een zwaar weekend.’ De spoedeisende hulp van het Westeinde ligt hemelsbreed 5 kilometer van het strand van Scheveningen, en is daarom altijd beducht op drenkelingen, zeker als de badgasten hutjemutje liggen. ‘In augustus zijn er gevoelsmatig altijd een paar dagen dat er opeens een paar drenkelingen tegelijk binnenkomen’, zegt seh-arts Ingvar Berg. ‘Op warme dagen gaan er meer mensen het water in die niet doorhebben hoe gevaarlijk de zee kan zijn.’ Vorige week nog: drie achter elkaar. Meestal zijn het toeristen of migranten. Verpleegkundige Dionne de Jong had ze onder haar hoede. ‘Eentje wilde ik opnemen, die had water in zijn longen. Dan kunnen de longen gaan samentrekken en moet je antibiotica geven. Maar deze man zei: no, I have no problem, en liep weer naar buiten.’ Seh-arts Berg is gespecialiseerd in drenkelingen. Als fanatiek surfer heeft hij een medische vereniging van surfende artsen, paramedici en reddingsmedewerkers opgericht, om het onderzoek naar zwemongelukken en de behandeling ervan vooruit te helpen. ‘In principe kan elk ziekenhuis drenkelingen opvangen: zuurstof toedienen of aan de beademing leggen kan op elke seh. Maar belangrijke kennis over hoelang je een patiënt moet blijven observeren, of iemand moet worden opgenomen, of je wel goed kijkt naar de onderliggende oorzaken als er iemand verdrinkt, dat staat nog in de kinderschoenen’, zegt Berg. Er overlijden jaarlijks meer dan honderd mensen omdat zij niet meer boven water komen. ‘En er zijn ook honderden niet-fatale zwemongevallen, onder wie flink wat kinderen die blijvende hersenschade houden. Dat aantal gaat de afgelopen jaren niet meer naar beneden, dat vind ik zorgelijk.’ Wat je zou willen, zegt Berg, is gemarkeerde stukken open water waar je mag zwemmen, die bewaakt worden door reddingsmedewerkers, zoals in bijvoorbeeld Australië veel gebruikelijker is. Ingewikkeld, realiseert Berg zich. ‘Het vraagt om een cultuurverandering, en budget en mensen om te handhaven.’ Tot die tijd: meer aandacht voor de waarschuwingstekens op het strand (een gele vlag betekent gevaarlijke zee), en kinderen niet verder dan de knieën het water in, binnen een armlengte van de ouders. Aan het eind van de middag kan de seh weer open. Klaar voor overmoedige zwemmers en zware drinkers die de gevaren van golven en tramrails onderschatten.||https://www.volkskrant.nl/nieuws-achtergrond/een-hittegolf-dan-stroomt-ook-de-spoedeisende-hulp-sneller-vol~bb382032/
2022-08-12||Oud-premier Renzi wil Italië met nieuwe coalitie behoeden voor extreem-rechtse regering||De Italiaanse oud-premier Matteo Renzi heeft met zijn partij Italia Viva een nieuwe coalitie gevormd met voormalig minister Carlo Calenda, om een ‘pragmatisch en serieus alternatief te bieden voor populistisch links én rechts’ bij de verkiezingen in september. ‘Italië moet de populistische nachtmerrie voorkomen en terugkeren naar dromen over goede politiek’, zo zei Renzi bij de presentatie in Rome deze week. Het Italiaanse parlement werd eind juli ontbonden nadat premier Mario Draghi zijn ontslag aanbood. Draghi was populair, en leidde het woelige Italië naar een stabiele koers, maar bij een vertrouwensstemming kwamen drie coalitiepartijen niet opdagen. Hoewel Draghi een meerderheid behield bij de stemming, trok hij zijn eigen conclusies en stapte hij op. Draghi blijft demissionair premier tot en met de verkiezingen op 25 september. Dan gaat Italië naar de stembus om een nieuw parlement te kiezen, waar een nieuwe regering uit voort moet komen. Momenteel leidt een extreem-rechtse coalitie de Italiaanse peilingen: Fratelli d’Italia van Georgia Meloni, Lega van Matteo Salvini en Forza Italia van Silvio Berlusconi hebben samen 46 procent van de virtuele stemmen. De neo-fascistische Georgia Meloni is leider van deze coalitie. Een extreem-rechtse en anti-Europese regering kan niet alleen in Italië voor instabiliteit zorgen, maar ook in Europa. Italië is als derde economie zeer belangrijk voor de Europese welvaart. Direct nadat Draghi zijn ontslag aankondigde daalden de Europese aandelenbeurzen. Bovendien wierp Draghi zich het afgelopen jaar steeds meer op als leidende machtsfactor in Europa, nadat de Duitse bondskanselier Merkel stopte en Franse president Macron kampte met impopulariteit in eigen land. Een naar binnen gericht Italië kan zorgen voor een Europees machtsvacuüm. Renzi wil de grootste worden door bij de verkiezingen met zijn partij, Italia Viva, een samenwerking aan te gaan met Carlo Calenda’s Azione. Calenda was minister van Economische Ontwikkeling in de Renzi-regering (2014-2016). Wie de partij gaat leiden is nog niet bekend. Calenda en Renzi surfen onverbloemd op de golven van Draghi’s populariteit, met een pro-Europese middenkoers die links noch rechts wil zijn. ‘Als je je vertrouwen geeft aan ons, zullen we een overwinning van rechts of links voorkomen, en de agenda van Draghi voortzetten’, zei Calenda in een interview met persbureau Reuters. Calenda zegt ook Draghi te willen aandragen als premier, mocht hun coalitie de grootste worden. Het is echter zeer de vraag of Draghi daar nog voor te porren is. De afgelopen tijd drong onder meer president Sergio Mattarella meermaals Draghi aan om te blijven als premier, maar de voormalige ECB-voorzitter hield voet bij stuk. De jonge Florentijnse burgemeester Matteo Renzi werd in 2014 door de centrum-liberale Democratische Partij (DP) aangedragen als premier. Zijn regering zette zich vooral in voor democratische en constitutionele hervormingen. Maar toen Renzi een referendum over die hervormingen in 2016 verloor, trad hij af als premier. Hij bleef als leider van DP de regering lang steunen. Maar begin vorig jaar trok Renzi, inmiddels afgescheiden van DP, zijn partij Italia Viva terug uit de regering met PD en de populistische Vijfsterrenbeweging. Daarmee veroorzaakte Renzi een zoveelste kabinetscrisis in Italië, die hij vervolgens zelf grotendeels oploste door de partijloze voormalig ECB-voorzitter Draghi aan te dragen als premier van een zakenkabinet. Door nu wederom hevig op Draghi te leunen hopen Calenda en Renzi een nieuwe politieke crisis na de verkiezingen in september te voorkomen. De komende anderhalve maand moet uitwijzen of Draghi’s populariteit voor het duo genoeg is om op te teren.||https://www.volkskrant.nl/nieuws-achtergrond/oud-premier-renzi-wil-italie-met-nieuwe-coalitie-behoeden-voor-extreem-rechtse-regering~b1d9bf30/
2022-08-12||Tóch compensatie voor zomerchaos: waarom komt Schiphol nu over de brug?||Dankzij een groot tekort aan beveiligers staan er sinds het begin van de zomer lange wachtrijen op Schiphol en Eindhoven Airport. Om verdere drukte te voorkomen, hield Schiphol vanaf juni de deur op slot voor reizigers die extra vroeg kwamen. Alleen passagiers die binnen vier uur opstijgen, mogen sindsdien de luchthaven in en in Eindhoven mogen reizigers niet eerder dan drie uur tevoren op de luchthaven verschijnen. Toch misten sommige reizigers die op tijd op de luchthaven stonden hun vlucht. Deze passagiers belandden tussen wal en schip. Reisverzekeringen hoefden hun ticketkosten niet te vergoeden, en ook luchthavens weigerden lange tijd om gedupeerde reizigers te compenseren, ondanks oproepen daartoe van onder meer de Consumentenbond en Omroep Max-programma Max Vakantieman. Deze week maakten de luchthavens een ommezwaai. Schiphol-reizigers die tussen 23 april en 11 augustus hun vlucht misten door de lange wachttijden, worden toch gecompenseerd. Datzelfde geldt voor Eindhoven Airport, dat in handen is van Schiphol. Aangezien de drukte daar later begon, geldt de termijn voor reizigers vanuit Eindhoven vanaf 23 mei 2022. Rotterdam Airport, ook onderdeel van de Schiphol Group, biedt geen soortgelijke regeling aan. De luchthaven meldt dat er bij hen geen passagiers zijn geweest die om deze reden een vlucht hebben gemist. Het gaat om alle kosten die een direct gevolg zijn van de gemiste vlucht. Denk aan ov- of taxikosten om opnieuw naar de luchthaven te reizen en een vervangende vlucht. Ook kosten voor alternatief vervoer naar de eindbestemming, zoals auto of trein worden gecompenseerd. Kosten voor accommodaties, vervoer op plaats van bestemming en de activiteiten die niet geannuleerd konden worden, zoals excursies of voorstellingen, worden ook terugbetaald. Daarvoor moet de reiziger wel bewijzen dat de vlucht zonder hen vertrok door lange wachtrijen op de luchthaven. Reizigers moeten bijvoorbeeld aantonen dat zij ruim voor vertrek op de luchthaven waren. Dat kan door parkeertickets, treinkaartjes, en foto’s met tijdsaanduiding of appbericht. Tot eind september kunnen gedupeerden een claim indienen via de website van de luchthaven. Midden november moet het gros van de aanvragen zijn afgehandeld. Kosten die door een reisverzekeraar of vliegmaatschappijen zijn gedekt, worden logischerwijs niet vergoed. Ook zijn de luchthavens niet bereid tot het betalen van smartegeld ter compensatie voor het leed van een gemiste vakantie. Hoewel de luchthavens op hun website blijven spreken van overmacht, worden gedupeerde reizigers nu toch gecompenseerd. ‘We zagen dat mensen nergens anders terechtkonden. Dat vonden we onwenselijk’, verklaart een woordvoerder van Schiphol. Het ministerie van Infrastructuur en Waterstaat heeft niet aangedrongen op een dergelijke regeling, laat het desgevraagd weten. Vast staat dat de inspanningen van de Consumentenbond en omroep Max de Schiphol Group een duwtje in de goede richting hebben gegeven. De bond hield in juli gesprekken met Schiphol, zegt een woordvoerder. ‘We zagen in juni dat we een massaclaim kunnen starten, want we zien dat consumenten gedupeerd zijn die nergens terechtkunnen. Schiphol zei: we spreken na de zomer verder.’ Na de uitzending van het programma Max Vakantieman op 25 juli kwam er beweging in de zaak. Het programma kondigde aan een proefproces te willen beginnen tegen Schiphol. Diverse rechtsbijstandsverzekeraars sloten zich aan bij de omroep. Onduidelijk is hoeveel de compensatieregeling de luchthavens zal kosten. Schiphol laat weten dat er op dit moment zo’n 1.500 claims liggen. De verwachting is dat dit aantal nu na de aankondiging rap zal stijgen. Ook de Consumentenbond durft de totale kosten niet in te schatten, zegt een woordvoerder. ‘De ene reiziger wil alleen de reiskosten van en naar Schiphol declareren, terwijl de ander bij het missen van een vlucht meteen een hele rondreis of cruisetocht in het water zag vallen.’ Een deel van de reizigers die deze zomer hinder ondervinden is hiermee uit de brand geholpen. Passagiers die de komende weken of maanden willen vliegen echter niet. Schiphol compenseert alleen reizigers die tot 11 augustus hun vlucht hebben gemist. Volgens een woordvoerder komt dat doordat er vanaf nu minder gedupeerde passagiers zullen zijn. Een veel grotere groep reizigers is vooralsnog niet geholpen: passagiers wier vlucht sinds eind april is geannuleerd of vertraagd. In vrijwel alle gevallen gebeurde dit wegens personeelstekorten. Volgens Europese regelgeving hebben passagiers recht op een vergoeding, variërend van 250 tot 600 euro, van hun luchtvaartmaatschappij. In de afgelopen weken zien claimorganisaties – die namens passagiers de juridische afhandeling verzorgen – het aantal claims rap stijgen. Drie grote spelers, EUclaim, Vlucht-vertraagd.nl en Aviclaim, hadden vrijdag al namens ruim 100 duizend reizigers een claim ingediend. Het totale bedrag, van 42,5 miljoen euro, zal worden neergelegd bij vliegmaatschappijen.||https://www.volkskrant.nl/nieuws-achtergrond/toch-compensatie-voor-zomerchaos-waarom-komt-schiphol-nu-over-de-brug~b9d3e101/
2022-08-12||Ook op de kortere wielerbaan in München laten de Nederlandse teamsprinters zich niet verrassen||Het oogt op het eerste gezicht vertrouwd, vrijdag aan het eind van de middag op de wielerbaan in de evenementenhal Neue Messe te München. Aan de binnenkant staat Roy van den Berg in het startblok gereed, de eerste meters zijn altijd voor hem. Naast hem, geconcentreerd voorovergebogen, Harrie Lavreysen, de tweede man van dienst. Bovenin, het dichtst bij de boarding, afmaker Jeffrey Hoogland. Om de brede schouders van de drie bolt het strakgespannen lycra van de regenboogtrui. Ze zijn al jaren achtereen de onbarmhartige heersers op de teamsprint, het onderdeel waarin ieder om de beurt één ronde met alle macht op kop beukt. De drie zijn olympisch kampioen, wereldkampioen, Europees kampioen. In deze samenstelling zijn ze al sinds november 2017 ongeslagen. Ze zijn ook nog eens wereldrecordhouder, met een tijd van 41,225, in februari 2020 gereden in Berlijn. Het plan is in deze formatie door te gaan tot aan de Spelen in Parijs, in 2024, waar het weer niet minder dan goud moet worden. Wat heel anders is, deze middag: na circa 35 seconden is het alweer voorbij. De reden is in de weken van de aanloop naar dit Europees kampioenschap veelbesproken: de tijdelijk opgetrokken baan in Beieren strekt zich uit over 200 meter in plaats van de meer gebruikelijke 250. Er was eenvoudigweg geen ruimte voor in de Neue Messe. De renners moeten niet 750, maar 600 meter afleggen. Dat levert ongewone, met de grote internationale toernooien onvergelijkbare tijden op, en naar verwachting zeker op de individuele nummers een sterk gewijzigd wedstrijdbeeld: inhalen wordt veel lastiger, de rechte stukken zijn aanzienlijk korter. Nou ja, ook goed, redeneerden de drie Nederlanders vooraf. Op de teamsprint, waar je toch vooral je eigen race rijdt, zijn de gevolgen beperkter. Ze wilden best hun Europese titel verdedigen, gewoon de trui ophalen, en ook weleens zien hoe de tegenstanders ervoor staan. Dan weer naar huis. Het resultaat laat geen ruimte voor twijfel. Zoals gebruikelijk gaan er vrijdagmiddag drie vuisten in triomf omhoog. Ze stormen in 34,639 naar de eindstreep, met overtuiging genoeg voor titelprolongatie en toch ook weer sneller dan in de twee races die leidden tot plaatsing voor de finale. Tegenstander Frankrijk geeft negen tienden toe, dat is meer dan een straatlengte in het baanwielrennen. De machine hapert op het oog nergens, al is de bandendruk een fractie lager en is er een verzet gekozen dat twee tanden lichter is dan ze gewend zijn; de snelheden die ze op banen van 250 meter halen, blijven hier buiten bereik. Van den Berg zet een scherpe opening neer, ziet nog voor het voltooien van de eerste ronde Lavreysen naast zich opduiken, waarna Hoogland in diens wiel duikt – het recept voor een lanceerplatform voor de laatste 200 meter. Feitelijk was donderdag al gebleken dat de dominantie van het drietal ook op de kortere baan onaangetast was. In de kwalificatie verscheen 35,036 op de borden. Daarmee waren de Nederlanders zes tienden sneller dan de Britten. Vrijdag doken ze er in hun race tegen Italië met 34,810 nog eens ruim onder. De Fransen bleven met 35,194 toen nog enigszins in het spoor. Maar enigszins contrecoeur rijden ze hier wel. Hoogland vooraf, in de naar zaagsel geurende hal: ‘De organisatie heeft de plank misgeslagen door de baan 50 meter te kort te maken.’ Van den Berg: ‘Dit is allesbehalve prettig.’ Hun bondscoach René Wolff, die begin dit jaar de zo succesvolle Hugo Haak opvolgde, zag er toch ook nog wel brood in. De kortere tijdspanne dwingt de renners ertoe elkaar met nog meer precisie af te wisselen. Dat fijnslijpen kan ze op de WK, in oktober op het velodroom van Saint-Quentin-en-Yvelines, nog van pas komen. Want, daar laat de Duitser geen misverstand over bestaan, dat toernooi is toch echt het hoofddoel, dit jaar. Mooi meegenomen is de ervaring: op die baan zal straks ook om olympisch eremetaal zal worden gestreden. Maar in München worden, waar mogelijk, de risico’s op valpartijen uitgesloten. Ondanks het goud op de teamsprint verschijnen de kampioenen Hoogland en Lavreysen de komende week toch maar niet aan de start op de sprint en de keirin. De drie Nederlandse vrouwen, net als de mannen titelverdediger op de teamsprint, grijpen vrijdag het zilver. Ze moeten het onderspit delven tegen de Duitsers, de regerend wereldkampioenen. De kwalificatie sloten ze donderdag al af met de tweede tijd. Kyra Lamberink, Steffie van der Peet en Hetty van de Wouw bleven met 38,492 bijna vier tienden achter bij de Duitsers. Op vrijdag, toen Shanne Braspennincx Van der Peet verving, kroop Nederland met 38,474 nog iets dichter bij de thuisrijders, die juist iets langzamer waren. Maar in de finale blijven Pauline Grabosch, Lea Sophie Friedrich en vooral het sprintfenomeen Emma Hinze buiten schot: 38,061 tegen 38,304 – op de omstreden baan van de Neue Messe kunnen de marges toch ook tamelijk stabiel blijven.||https://www.volkskrant.nl/sport/ook-op-de-kortere-wielerbaan-in-munchen-laten-de-nederlandse-teamsprinters-zich-niet-verrassen~b4d5cd66/
2022-08-12||Niet opgeven nu, de finish is nabij: het is alweer week 5 van onze Zomerquiz||Deze zomerquiz bestaat uit zes afleveringen. Deze vijfde week hebben we tien vragen voor u. Elk antwoord levert een letter op, van die tien letters kunt u een woord maken. Na zes weken quizzen en puzzelen, kunt u tot een correcte oplossing komen. Mail die oplossing (en dus niet het woord van deze week) vóór 29 augustus naar zomerquiz@volkskrant.nl om kans te maken op een prijs. Let op: het is handig deze afbeelding te printen. 1. Woordgraptogram*. Handige onconventionele trucs die tovervrouwen bedenken om dingen gedaan te krijgen. Eerste letter. * Een cryptische omschrijving van een niet bestaand woord (woordgrap). 2. Ze is de Mai Spijkers van de Amerikaanse bladen. Een nietsontziende, strenge modepaus, de duivel in Prada en de bekendste hoofdredacteur die Vogue ooit had. Dit jaar verscheen van de hand van Amy Odell een gedetailleerde biografie die haar voornaam draagt. De eerste letter daarvan. 3. Welke film van Paul Verhoeven plaatste de Britse krant The Guardian onlangs op plek één bij het rangschikken van het oeuvre van de Nederlandse regisseur? De titel bestaat uit twee woorden. Wij zoeken de eerste letter van het tweede woord. 4. ‘Wil je eerst wat vertellen of zullen we gewoon gaan kijken?’ Wie was de eerste gast in dit zomerse tv-programma van de VPRO? Eerste letter achternaam. 5. Een Amerikaanse footballcoach komt in de Engelse Premier League terecht. Een van de doorbraak-comedyseries van de laatste jaren. Eerste letter. 6. Vedette Loes Luca had een nogal wonderlijke jeugd, met een overspelige, homoseksuele vader die ook een pathologische fantast was. Ze vertelt erover in een semi-autobiografische voorstelling. Hoe heet deze voorstelling? Eerste letter. 7. Welke acteur, regisseur en schrijver regisseerde deze theatervoorstelling (vraag 6)? Eerste letter voornaam. 8. In 2001 won Denzel Washington de Oscar voor beste acteur voor zijn rol als corrupte detective in Training Day. Hij was pas de tweede zwarte man die won in deze categorie. Hoe luidt de voornaam van de eerste, die in 2022 op 94-jarige leeftijd overleed? Eerste letter voornaam. 9. Welke singer-songwriter trouwde in juni tijdens haar eigen concert op het Malieveld? Eerste letter voornaam. 10. Deze artiest (vraag 9) droeg bij haar trouwen een lange, witte, traditionele designerjurk, terwijl we haar vooral kennen van leren jekkies, afgeragde T-shirts, een rode beha en lange broeken. Welke Nederlandse ontwerper maakte deze trouwjurk (nogal last minute)? Eerste letter voornaam. De hoofdprijs is een e-bike, de Ampler Curt of een vergelijkbaar model, t.w.v. 3.190 euro. Onder de correcte inzenders verloten wij bovendien tien gesigneerde en genummerde ingelijste prints van een speciale editie die Timber Sommerdijk voor deze zomerquiz maakte (t.w.v. 500 euro, 300 grams fine art print, oplage van tien). Daarnaast verloten we onder de correcte inzenders twintig keer het Woordgraptogramboek (t.w.v. 22,99 euro), gesigneerd door woordgraptogrammaker Wisse Beets. Dit boek verschijnt op 20 oktober bij uitgeverij Loopvis. De uitslag wordt bekendgemaakt in het magazine van 17 september. Over de uitslag kan niet worden gecorrespondeerd.||https://www.volkskrant.nl/cultuur-media/niet-opgeven-nu-de-finish-is-nabij-het-is-alweer-week-5-van-onze-zomerquiz~b351c0fd/
2022-08-12||Meer dan 1.500 reacties op sociale huurwoning waar Johan Cruijff opgroeide||Het toont de niet-aflatende populariteit van Cruijff, die van zijn geboorte in 1947 tot 1959 opgroeide in de woning van 62 vierkante meter. Het aantal reacties (1.543 om precies te zijn) is ongeveer zeven keer zo hoog als normaal voor een dergelijk huis in de Amsterdamse wijk Betondorp. Volgens een woordvoerder van de verhurende woningcorporatie Ymere is de interesse geen unicum, maar wel ‘heel uitzonderlijk’. De woning op Akkerstraat 32, waarvan de ramen aan de buitenkant beplakt zijn met zwart-witfoto’s en citaten van Cruijff, zal voor 600 tot 700 euro per maand worden verhuurd. Aanbieder Woningnet zal bij de toekenning niet afwijken van de normale procedures. Het is dus niet noodzakelijk dat de huurder affiniteit met voetbal heeft. Wel zou het ‘leuk’ zijn als de uiteindelijke huurder de nostalgie van de plek begrijpt, zegt de Ymere-woordvoerder. Bijvoorbeeld als iemand aanbelt om even binnen te kijken. Sowieso moeten de nieuwe huurders tegen bekijks kunnen. Regelmatig komen toeristen naar Betondorp om de grootheid van Cruijff beter te begrijpen. Ook op het grasveld, de stoeptegels en zelfs de parkeermeters in de wijk zijn herinneringen aan hem te vinden. ‘Wees je bewust van wie de oud-bewoner is’, vertelt Ymere dan ook ‘heel duidelijk’ aan geïnteresseerden. Toch lijkt de woning zelf in weinig opzichten nog op de plek waar Cruijff zijn eerste voetstapjes zette. ‘Er zit een nieuwe keuken in, nieuwe kozijnen, een nieuwe badkamer… Je hebt misschien een romantisch idee bij de woning, maar die is gewoon meegegaan met de tijd’, aldus de Ymere-woordvoerder.||https://www.volkskrant.nl/nieuws-achtergrond/meer-dan-1-500-reacties-op-sociale-huurwoning-waar-johan-cruijff-opgroeide~b5331683/
2022-08-12||Terwijl Europa onleefbaar dreigt te worden, koesteren we valse hoop dat technologie ons zal redden||In de fantastische roman Het Mussolinikanaal vertelt Antonio Pennacchi het verhaal van duizenden arme boerenfamilies uit de Po-delta die in jaren dertig op bevel van dictator Mussolini naar de Agro Pontino verhuisden, ten zuiden van Rome. Daar moesten zij de moerassen droogleggen en zo een einde maken aan de malaria, Italië voorzien van landbouwgrond en zichzelf van een toekomst. Dat droogleggen slaagde uiteindelijk, ten koste van veel menselijke drama’s, en de Agro Pontino werd een vruchtbaar landbouwgebied. Ze bouwden er een stad die ze Littoria noemden en die nu Latina heet. Het Mussolinikanaal heet tegenwoordig ook anders. In NRC schreef Ine Roox afgelopen woensdag een verhaal over het gebied. Waar de noorderlingen ooit verzopen in de drassige modder, is de grond nu uitgedroogd. De kanalen die destijds werden gegraven om het overvloedige water naar zee af te voeren, zijn bij gebrek aan water smalle stroompjes geworden. Sinds november heeft het niet meer geregend. In de stroom van hitte- en droogteverhalen viel het verhaal van Roox op omdat het zo overtuigend stond voor iets veel groters: de concrete gevolgen van klimaatverandering. Alleen wie blind is (of kwaadwillig) ziet die niet. Boer Stefano Bochetto bouwde een enorme kas, niet om kou buiten te kunnen houden, maar om zijn sla en rucola te beschermen tegen de intense hitte. En tegen de soms hevige regenval die de periodes zonder neerslag afwisselt en die tot overstromingen leidt. Bochetto’s inspanningen zijn tegenwoordig gericht op het vasthouden van water, in plaats van op afvoer ervan. Het verhaal van Agro Pontino had ook geschreven kunnen worden over grote delen van Spanje, Griekenland en Zuid-Frankrijk. In Spanje moet het rivierwater worden aangevuld met ontzilt zeewater, wat weer veel dure energie kost. In Zuid-Frankrijk moeten tientallen gemeenten per tankauto worden voorzien van drinkwater – van menige rivier is niet meer over dan een armzalig slootje, als de bedding al niet is veranderd in een wandelpad, zoals die van de Nesque in Pernes-la-Fontaine – het was trouwens veel te warm voor een wandeling. Er liggen in al die gebieden plannen voor technologische oplossingen, voor ingewikkelde irrigatiesystemen en andere aanpassingen aan het veranderende klimaat. Maar die lossen het wezenlijke probleem niet op, daarvoor zijn ingrijpender maatregelen nodig. Iedereen weet welke, maar we steken de kop nog steeds liever in het zand. De problemen migreren in noordelijke richting. Wij kennen ze ook, al zijn ze nog niet zo acuut als in het zuiden. Maar de Lek voor mijn deur is van een brede rivier al een veel smallere en ondiepere stroom geworden, de paal die het waterpeil aangeeft staat ver op het droge en als het zo doorgaat valt ons pontje droog. Tijdens de Tour de France ketenden actievoerders van Dernière Rénovation zich vast aan het wegdek en stopten ze het peloton, om aandacht te vragen voor het tekortschietende Franse klimaatbeleid. Dat was terecht. In Frankrijk, blijkt uit alle onderzoeken, versnelt de opwarming. De komende 75 jaar, tot het einde van deze eeuw, zullen de temperaturen in het oosten en het zuiden van het land met 6 tot 13 graden stijgen – waarmee ze boven de 50 graden zullen uitkomen. Grote delen van Europa dreigen onleefbaar te worden. Er zijn steeds meer tekenen aan de wand, maar we doen niets – of veel te weinig. We blijven de valse hoop koesteren dat het wel zal meevallen, dat de techniek ons zal redden. Maar het is nog steeds après nous, le déluge – na ons de zondvloed.||https://www.volkskrant.nl/columns-opinie/terwijl-europa-onleefbaar-dreigt-te-worden-koesteren-we-valse-hoop-dat-technologie-ons-zal-redden~b12a6d14/
2022-08-12||Syrische verdachte: ‘Is iedereen die zijn familie beschermt, een crimineel?’||Plotseling gebeurt er in de rechtszaal vrijdagochtend iets uitzonderlijks. ‘Mogen de kinderen even naar binnen?’, vraagt de rechtbankvoorzitter aan de parketpolitie. De beveiligers knikken. Daarna wordt de zitting geschorst en moet iedereen naar buiten, behalve de twee advocaten van de verdachte, zijn echtgenote en de beveiligers, die een kleuter en een peuter van de gang plukken en de rechtszaal binnenleiden om hun vader te kunnen knuffelen. Ze zijn te jong om een zitting te mogen bijwonen – ‘dit is een uitzondering’, legt advocaat Seebregts via de tolk aan hun moeder uit. De Syrische asielzoeker Mustafa A. (34) staat in de Haagse rechtbank terecht als verdachte van oorlogsmisdaden en misdaden tegen de menselijkheid. Hij is de eerste aanhanger van het dictatoriale Syrische regime die in Nederland wordt vervolgd – doorgaans hebben aanhangers van een staatsbestuur geen reden om asiel te zoeken. De reden voor zijn komst naar Nederland is nog onbekend. A. geeft op deze pro-formazitting toe dat hij lid was van de Syrische militie Liwa al-Quds, die door het Openbaar Ministerie wordt aangemerkt als criminele organisatie gericht op het plegen van internationale misdrijven, oftewel oorlogsmisdaden. Aangestuurd door president Bashar al-Assad onderdrukten milities als Liwa al-Quds tijdens de Syrische burgeroorlog met geweld burgers die bijvoorbeeld vreedzaam protesteerden tegen het regime, betoogt het Openbaar Ministerie. Ook pakten militieleden uit naam van de staat burgers op die werden overgedragen aan de inlichtingendiensten, met foltering tot gevolg. Volgens de Verenigde Naties maakten zij zich hiermee schuldig aan grove mensenrechtenschendingen. ‘Ik kon niet anders’, zegt de verdachte via zijn tolk. ‘Onze mensen werden afgeslacht, vermoord, onthoofd. Ik moest lijken ophalen zonder hoofd. Is iedereen die zijn familie beschermt een crimineel?’ De rechtbankvoorzitter onderbreekt hem: ‘Meneer A., deze verklaring kunt u op 25 augustus afleggen bij de rechter-commissaris. Deze zitting is nog niet inhoudelijk.’ Mustafa A. werd eind mei in Kerkrade opgepakt na een anonieme tip bij de Landelijke Recherche. Hij zou begin 2013 in Syrië aanwezig zijn geweest bij de gewelddadige arrestatie van een burger in zijn eigen huis, die vervolgens in een gevangenis van de Syrische inlichtingendienst werd gemarteld. Getuigen hebben verklaard dat Mustafa A. persoonlijk bij die arrestatie was betrokken. ‘Dat is niet waar’, riposteert de verdachte. ‘Ik word ten onrechte beschuldigd, ik heb juist gestreden tegen terroristen, mijn leven is hierdoor verwoest.’ De asielzoeker vertelt over de gevolgen van zijn aanhouding voor zijn gezin. De ochtend dat hij door de recherche in Limburg van zijn bed werd gelicht, zou hij een huurcontract ondertekenen, maar zijn huis is inmiddels van hem ‘afgepakt’. Ook het inschrijven van zijn kinderen bij de school kon door zijn arrestatie niet doorgaan. En omdat hij vastzit, krijgt zijn echtgenote geen verblijfsstatus, waardoor zij geen recht heeft op een verzekerings- en bankpas, moet rondkomen van 19 euro per week, wordt ‘rondgezeuld van kamp naar kamp’ en haar man in de gevangenis niet mag bezoeken. ‘Ik heb mijn kinderen in Syrië heel lang niet kunnen zien en nu in Nederland heb ik ze ook al meer dan honderd dagen niet kunnen vasthouden’, benadrukt de verdachte. ‘In de gevangenis kan ik ze buiten de deur horen huilen.’ De rechtbank, die mogelijk maakt dat hij zijn kinderen even kan ontmoeten, is na de schorsing van de zitting onverbiddelijk: het verzoek om opheffing van A.’s voorlopige hechtenis, zoals advocaat Seebregts bepleit, wordt afgewezen. ‘Dat uw betrokkenheid bij Liwa al-Quds alleen zou zijn geweest om uw familie te beschermen, is iets wat op de inhoudelijke behandeling van deze zaak aan de orde komt’, zegt de rechtbankvoorzitter, die vluchtgevaar en getuigenbeïnvloeding reëel acht. ‘Op basis van uw dossier hebben wij in dit stadium een andere visie over Liwa al-Quds dan alleen het verdedigen van familie. Bovendien kunnen wij bij zulke zware verdenkingen, van misdrijven tegen de menselijkheid, niet uitleggen dat iemand die daarvan wordt verdacht op vrije voeten komt. Dat zou tot grote maatschappelijke onrust leiden, zeker binnen de Syrische gemeenschap.’ Mustafa A. buigt zijn hoofd en verbergt zijn gezicht hoofdschuddend in zijn handen, voordat de parketpolitie hem wegvoert naar het cellenblok. Op de gang legt zijn vrouw aan haar kinderen uit dat papa niet naar huis komt. Verbetering: In een eerdere versie van dit artikel werd Lisa al-Quds aangeduid als een ‘criminele terroristische organisatie’, dat klopt niet. Het OM oormerkt het als een ‘criminele organisatie gericht op het plegen van internationale misdrijven’.||https://www.volkskrant.nl/nieuws-achtergrond/syrische-verdachte-is-iedereen-die-zijn-familie-beschermt-een-crimineel~b4cad4b9/
2022-08-12||NS begint proef met contactloos in- en uitchecken, invoering uitgesteld naar 2023||Het in- en uitchecken via een contactloze betaling met mobiel of pinpas moet een aanvulling zijn op al bestaande methoden, zoals de ov-chipkaart en het treinkaartje. Al in 2019 vond een proef plaats met een groep reizigers op het traject Leiden – Den Haag. De grootschalige proef door het hele land eind deze maand, met enkele duizenden reizigers, is een vervolg daarop. De bedoeling was dat alle reizigers in Nederland de nieuwe betaalmethode al eind dit jaar konden gebruiken, maar die uitrol wordt nu uitgesteld, meldt de verantwoordelijke organisatie OVpay. Om te garanderen dat het systeem overal en voor iedereen werkt, moet het eerst nog verder getest worden, zegt een woordvoerder: ‘We gaan liever voor kwaliteit dan voor enkel snelheid.’ De invoering staat nu op de planning voor 2023, wanneer precies is nog onduidelijk. Reizigersorganisatie Rover is blij met het nieuwe systeem en hoopt op een succesvolle proef, zegt directeur Freek Bos. ‘Zo hoef je niet eerst een soort clubpas aan te schaffen voor het ov, zoals de ov-chipkaart. Voor iemand die een paar keer per jaar reist is het heel handig.’ Bos vindt het jammer dat de invoering van de incheckmethode vertraging oploopt, maar ziet ook het belang van de proef. ‘We hebben liever dat het langzaam en goed gaat dan overhaast en met overlast voor reizigers’, aldus de Rover-directeur. ‘We hopen op een succesvolle proef zodat het hele spoor snel om kan.’ De proef loopt van 29 augustus tot 1 november. Vanaf volgende week maandag kunnen reizigers zich aanmelden. Dat kan alleen op Amsterdam Centraal, Rotterdam Centraal, Den Haag Centraal, Utrecht Centraal, ’s-Hertogenbosch en Delft, waar NS-medewerkers staan om gegadigden verder te helpen. Deelnemers kunnen tijdens de proef alleen reizen zonder korting of abonnement. In ruil voor hun deelname mogen ze met een tweedeklasvervoersbewijs plaatsnemen in de eerste klas. Een woordvoerder van de NS zegt dat de vervoerder klaar is voor de omschakeling naar de nieuwe methode. Overal in het land zijn alle palen en poorten voorzien van nieuwe kaartlezers die contactloze betaling mogelijk maken. Op dit moment testen verschillende ov-aanbieders, waaronder Arriva, met contactloos in- en uitchecken. Zo is het al mogelijk in stadsbussen in onder meer Lelystad, Zwolle en Groningen.||https://www.volkskrant.nl/nieuws-achtergrond/ns-begint-proef-met-contactloos-in-en-uitchecken-invoering-uitgesteld-naar-2023~b4bbeadd/
2022-08-12||Alle seinen op rood: is het uit met de Duitse droomeconomie?||Sinds Rusland Oekraïne binnenviel en daarmee ook een economische oorlog met de EU ontketende, rinkelt in Duitsland de ene na de andere alarmbel. Een greep uit de krantenkoppen: ‘Inflatie op recordhoogte’, ‘Omzet in detailhandel naar laagste punt sinds 1994’, ‘Grootste energiecrisis ooit in de Bondsrepubliek’. De lijst met doemvoorspellingen is eindeloos. Ondertussen klinkt in Duitsland de roep om een grondige en blijvende hervorming van de economie. En dat gaat pijn doen, zeker op de korte termijn. De Nederlandse welvaart is traditioneel innig verweven met de Duitse. Nederlandse bedrijven leveren technologie voor de Duitse (auto-)industrie, er gaat jaarlijks voor 6,5 miljard euro aan groenten en fruit de grens over, Nederlandse logistiekbedrijven vervoeren Duitse exporten over spoor, weg en water van en naar de Rotterdamse haven. In 2021 exporteerde Nederland voor 133,4 miljard euro aan goederen naar de oosterburen. De verwevenheid is echter niet zo groot als ze ooit was; Nederland is steeds meer een diensteneconomie en groeigiganten als chipfabrikant ASML zijn niet zo afhankelijk van de Duitse industrie. Een Duitse nies betekent daarom niet meer dat Nederland direct met griep op bed komt te liggen, zegt Carsten Brzeski, hoofdeconoom bij ING Duitsland. ‘Maar een snotneus levert het nog altijd op.’ Hoe gaat het met de Duitse economie? Een diagnose in vijf indicatoren. Eiszeit im Einzelhandel, kopte Wirtschaftswoche nadat de omzet in de Duitse detailhandel de grootste terugval had beleefd sinds de metingen in 1991 begonnen. In juni was de reële winkelomzet, gecorrigeerd voor hogere prijzen door inflatie, 8,8 procent lager dan een jaar eerder. Conclusie: de burger maakt zich grote zorgen over de toekomst en houdt daarom de hand op de knip. Dan maar even geen nieuwe iPhone, hoekbank of Volkswagen. En wanneer consumenten geen geld uitgeven, kan hun vrees vaak een self-fulfilling prophecy worden. Minder consumptie leidt tot tegenvallende bedrijfsresultaten, wat kan leiden tot banenverlies, en dat betekent vervolgens meer van de onzekerheid die de consument vreesde: de recessiecyclus. In absolute euro’s viel de terugval in winkelomzet overigens mee, met 0,8 procent. Maar dat is geen positieve indicator: de reden dat de inflatie-gecorrigeerde omzet op -8,8 procent uitkwam, is omdat je met dezelfde hoeveelheid geld inmiddels veel minder kunt kopen dan een jaar eerder. De inflatie zelf wordt voor Duitsland geraamd op 7,5 procent in juli, een paar tienden minder dan in voorgaande maanden. Dat is fors minder dan de 10,3 procent in Nederland, en dan het eurozone-gemiddelde van 8,9. Maar die Duitse ‘meevaller’ is vrijwel geheel het resultaat van overheidssteun, met brandstofkortingen en bijna gratis openbaar vervoer. Aan het eind van deze maand worden die weer afgeschaft, al is een uitgebreid nieuw pakket in de maak. ‘We staan op de rand van een recessie’, schreef het Münchener onderzoeksinstituut Ifo bij zijn meest recente Geschäftsklimaindex, de toonaangevende maandelijkse peiling van de stemming in Duitse bestuurskamers. Die is niet best. Industrie, diensten, handel, bouw: in alle sectoren vreest men stagnatie of recessie. De laatste keer dat de Duitse chefs zo somber waren, was in juni 2020, en dat was toen ze hun wonden likten na de eerste coronagolf. De industriële sector zag het aantal nieuwe orders voor het eerst in twee jaar teruglopen. De S&P-inkoopmanagersindex voor Duitse industriële productie, een belangrijke indicator voor de gezondheid van de sector, zakte deze maand onder de 50. Dat betekent dat de sector krimp verwacht. Ondernemers in de horeca- en toerismesectoren, de afgelopen coronaluwe maanden de laatste optimisten, houden rekening met barre tijden. Zij vrezen dat consumenten door de prijsstijgingen als eerste besparen op luxe-uitgaven. Is er dan geen hoop? Jawel, zegt econoom Florian Dorn van Ifo, al is dat woord relatief. De ‘hoop’ is dat Duitsland geen langdurige recessie maar tijdelijke stagnatie tegemoet gaat. ‘De komende een tot twee jaar wordt groei heel moeilijk, daarna hangt herstel af van een aantal grote vragen. Waar komt de energie vandaan, bijvoorbeeld, en hoe zal de handel zich ontwikkelen rond China en de coronacrisis?’ Neem Volkswagen. De autofabrikant is zó groot dat het reilen en zeilen daar bijna een geheel zelfstandige economische indicator is. En bij Volkswagen, naar omzet het grootste bedrijf van Duitsland, gaat het, mwah – redelijk. Ondanks alles, zou een mens zeggen. Er is een tekort aan halfgeleiders, de hele wereld kampt al sinds het begin van corona met leverings- en andere logistieke problemen, en de energie waarmee Volkswagen zijn machines produceert, wordt alleen maar duurder. In het tweede kwartaal verkocht de automaker, tevens eigenaar van Audi, Seat, Skoda en Porsche, desondanks twee miljoen auto’s en draaide daarmee een omzet van 70 miljard euro (VW’s jaaromzet is vergelijkbaar met het bruto binnenlands product (bbp) van Portugal). Dat was net iets meer dan een jaar eerder, al viel de winst fors terug door stijgende grondstofprijzen. Beleggers reageerden positief, maar meer uit opluchting dan uit blijdschap: het had erger gekund. Daarmee staat Volkswagen zo ongeveer symbool voor het gehele Duitse bbp, dat in juli precies 0,0 procent groeide. Analisten hadden erger verwacht. Maar wat niet is, kan nog komen, zegt ING-econoom Brzeski. ‘Inflatie is vooral in het tweede kwartaal een probleem geworden, wat betekent dat mensen in het derde kwartaal minder gaan uitgeven. Dat gaat Volkswagen merken, en de rest van de Duitse economie ook.’ De Duitse exporten stegen in juni voor de derde maand op rij, naar 134,3 miljard euro. Dat is maar liefst 18,4 procent meer dan in juni 2021. ‘Een recordniveau’, jubelden Duitse media. En dat ondanks oorlog, stijgende energiekosten en grondstoftekorten. Maar het recordbedrag is vooral te danken aan hogere prijzen; gecorrigeerd voor inflatie blijft er 1,9 procent over. Dat is nog steeds heel aardig, gezien de staat van de wereldhandel. Want daarin is de afgelopen maanden ‘nauwelijks momentum’, schrijft het vermaarde Kiel Institut für Weltwirtschaft (IfW). Maar ook de Duitse export gaat voor de bijl, denkt het het IfW: voor juli verwacht het een daling van 3,2 procent. En in mei importeerde Duitsland voor het eerst sinds de hereniging in 1990 meer dan het exporteerde. Conclusie: de Duitse exportmotor draait nog, maar begint te haperen. En dat terwijl het model erachter steeds meer onder druk komt te staan. ‘De Duitse welvaart is erop gebaseerd dat we goedkope grondstoffen inkopen bij de ene dictatuur, Rusland, om vervolgens producten te fabriceren die we verkopen in de andere dictatuur: China. We moeten ons economische model opnieuw bekijken.’ Dat was de analyse van Groenen-politicus Anton Hofreiter, in mei in Der Spiegel. Gechargeerd, gaf hij zelf toe, maar in feite een pleidooi voor wat inmiddels snel gemeengoed wordt in de Duitse politiek: de gedachte dat het economische model van het land aan vernieuwing toe is. Een maakindustrie gevoed door spotgoedkope brandstof en gefinancierd door exporten aan eender wie: dat is het model van het Duitse economische succes de afgelopen decennia. Één voor één vallen de dominostenen nu om. Gas is beperkt beschikbaar en tegen telkens hogere prijzen. Logistieke malaise door corona, stijgende grondstofprijzen en tekorten aan materialen leidden er al toe dat de Duitse industrie aan een groot deel van haar uitpuilende orderboek simpelweg niet kon voldoen. De oorlog met Oekraïne maakt pijnlijk duidelijk hoe kwetsbaar de Duitse economie is voor de grillen van een paar grote autocratische landen. De Russische inval betekende dat Duitsland spoorslags naar andere energiebronnen op zoek moest. Een Chinese inval in Taiwan, of een ander startschot voor een Chinees-Westers conflict, zou Duitslands op één na grootste exportmarkt – na de VS – plotsklaps kunnen afknijpen. De politiek discussieert nu over een herziening, vooral van de handel met China, bijvoorbeeld door vrijhandelsakkoorden met partners als Canada of de VS. Maar de zakenwereld mort. Onder bondskanselier Angela Merkel werd hen altijd impliciet verzekerd dat handel voor politiek gaat. De Duitse industrie bouwde de afgelopen jaren de ene fabriek na de andere joint venture in China. Gastekorten, de energietransitie, de coronacrisis, en een groeiend besef van de kwetsbaarheid voor geopolitieke ontwikkelingen betekenen echter dat de Duitse economie onherroepelijk een ‘enorme, structurele verandering moet doorvoeren’, zegt ING-econoom Brzeski. ‘Dat kost op korte termijn welvaart.’ Om de metafoor van de Duitse nies en Nederlandse verkoudheid nog wat verder door te trekken: wat zuurstof voor een longpatiënt is, is aardgas voor de Duitse economie. Een goede indicator van welke kant het opgaat met de Duitse economie is dan ook de vulstand van de gasreserves, net als de prijs. De Bundesnetzagentur publiceert dagelijks een update: de meest recente vulstand was 73,7 procent, en op weg om op 1 september het wettelijk minimum van 75 procent te halen. De prijs blijft echter onverminderd hoog, rond 200 euro per megawattuur. Econoom Dorn van Ifo verwacht dat Duitsland zonder tekorten de winter doorkomt, maar dat in de lente de eerste rantsoenering en productieproblemen voor de deur kunnen staan. Dat zorgt voor bleke gezichten in de bestuurskamers, vooral ook door de bijna complete onvoorspelbaarheid: of de energiezekerheid in de loop van 2022 weer wordt hersteld, weet niemand. ‘Hoe erg het uiteindelijk wordt’, zei Commerzbank-hoofdeconoom Jörg Krämer onlangs, ‘ligt helaas vooral in Poetins handen.’||https://www.volkskrant.nl/nieuws-achtergrond/alle-seinen-op-rood-is-het-uit-met-de-duitse-droomeconomie~bc1774f1/
2022-08-12||Van denken word je moe – en nu weten wetenschappers hoe dat kan||Van schaakgrootmeesters is bekend dat ze flink kunnen afvallen tijdens grote toernooien. Het brein slurpt, als de spier van het denken, energie. En hoewel niet bij iedereen de kilo’s eraf zullen vliegen na hevige mentale inspanningen, zullen de meesten wel herkennen dat denken vermoeiend kan zijn. Nieuw Frans onderzoek toont aan: die vermoeidheid is geen illusie – maar ze zit wel degelijk tussen de oren. Voor het nemen van beslissingen gebruiken mensen hun prefrontale cortex, een gedeelte van het brein dat zich onder het voorhoofd bevindt. Dat gebeurt door het rondsturen van signalen via zenuwcellen, die daarvoor het stofje glutamaat gebruiken. Hoe harder en hoe langer de zenuwcellen moeten werken, hoe meer glutamaat zich verzamelt in de prefrontale cortex. Maar glutamaat is giftig: als zich er te veel van opstapelt, kan dat zenuwcellen beschadigen. Om dat te voorkomen, moet het brein actief ingrijpen om de hoeveelheid glutamaat te reguleren, wat de prefrontale cortex afremt. Dat valt te merken wanneer het nemen van beslissingen na een lange periode piekeren steeds stroever gaat. Een gevolg is dat we na langdurige mentale inspanning impulsiever worden. Dit concluderen de Franse onderzoekers aan de hand van een experiment waarin twee groepen proefpersonen onder een scanner urenlang mentale opdrachten uitvoerden. De ene groep kreeg makkelijke versies van de opdrachten, de andere groep lastigere. Na deze lange sessies kregen beide groepen kleine economische puzzels voorgeschoteld, waarin ze moesten kiezen tussen een groot bedrag dat ze pas na een lang tijdsbestek zouden ‘krijgen’, of een direct maar klein bedrag. Het resultaat: bij de proefpersonen die de lastige taken hadden uitgevoerd, waren hogere concentraties glutamaat in de prefrontale cortex te zien, en ze kozen met het verstrijken van de dag steeds vaker voor het kleine, snelle bedrag. Volgens de onderzoekers is dat een bewijs dat het brein impulsiever en dus vermoeider wordt. ‘Het is een innovatief project met interessante, mooie resultaten’, zegt Floris de Lange, cognitief neurowetenschapper aan de Radboud Universiteit Nijmegen en niet betrokken bij het onderzoek. Normaal meten neurowetenschappers de breinactiviteit van hun proefpersonen aan de hand van de bloedtoevoer in verschillende hersengebieden. Het Franse onderzoek gebruikte een ander soort scan-techniek waarmee je specifieke stofjes als glutamaat kunt volgen. ‘Daardoor brengen ze echt een mechanisme in kaart.’ Met dit onderzoek zijn daarentegen lang niet alle mogelijke stappen in het mechanisme bekeken. ‘Dat kan ook niet in één keer’, zegt De Lange. ‘Het moet nog blijken welke rol glutamaat en andere neurotransmitters precies spelen in de vermoeiing van het brein.’ Bovendien is het onderzoek met een vrij klein aantal proefpersonen uitgevoerd, in totaal veertig. Maar ook daar heeft De Lange sympathie voor: ‘Dit is best een heroïsche studie, voor de proefleiders én de proefpersonen, die meer dan zes uur onder een scanner vermoeiende taken uitvoerden.’||https://www.volkskrant.nl/wetenschap/van-denken-word-je-moe-en-nu-weten-wetenschappers-hoe-dat-kan~b1fd2af4/
2022-08-12||Het verjaardagsfeest van entrepreneur David Mendes da Silva ||Op zijn profiel op LinkedIn omschrijft zevenvoudig international David Mendes da Silva (40) zichzelf als ‘football agent’ en ‘entrepreneur’. Dat laatste kan kloppen. Vorige week werd bekend dat hij is aangehouden op verdenking van witwassen en grootschalige handel in cocaïne. Grootschalig betekent in dit geval duizenden kilo’s. Via de haven van Rotterdam werden de drugs Nederland binnengesmokkeld. Het nieuws werd naar buiten gebracht door John van den Heuvel van De Telegraaf. In de onderwereld zou Mendes da Silva, onder meer ex-Ajax en ex-AZ, ook betrokken zijn bij Edobet, een illegale goksite die Dirk Kuijt en Jordy Clasie en mogelijk ook Wesley Sneijder tot de clientèle mocht rekenen. Steeds meer profvoetballers raken verzeild in de criminaliteit. Dan gaat het niet meer over de illegale verkoop van leren jassen, autoradio’s en televisies vanuit een kofferbak, iets waarmee Johnny Dusbaba uit de Haagse Schilderswijk in de jaren zeventig op het parkeerterrein bij het Ajax-stadion een paar grijpstuivers bijverdiende. Later, bij Anderlecht, had de verdediger een ander verkooppunt, het materiaalhok in het stadion. Dusbaba bracht zonnebanken, videorecorders en leren vesten aan de man. De spullen waren van de vrachtwagen gevallen. De materiaalman kreeg tien procent van de opbrengst. Trainer Georg Kessler kocht onder meer een lamp. Dat was tenminste nog grappig. Tegenwoordig gaat het om witwassen, matchfixing, geweldincidenten, illegale goksites en drugs. In mei sloeg een oud-rechercheur van de Amsterdamse politie, Arno van Leeuwen, alarm in het tv-programma Nieuwsuur. Zijn bevindingen logen er niet om. Voetbal en zware criminaliteit zijn verweven geraakt. Steeds vaker verkeren voetballers in het gezelschap van criminelen en maken ze deel uit van de georganiseerde misdaad, toont ook wetenschappelijk onderzoek aan. Hoogleraar criminologie Toine Spapens van de Tilburg University stelde vast dat voetballers vaak opgroeien in achterstandswijken. Ze houden contact met hun oude vrienden, ook met de vrienden ‘die dus echt het verkeerde pad op zijn gegaan.’ Nieuwsuur had een goede aanleiding voor de reportage. De redactie had ontdekt dat Quincy Promes, ook een international, zijn tijd verdeelde tussen voetbalvelden en de onderwereld. Een steekpartij, mogelijk een poging tot moord op een neef, was het vliegwiel van een reeks onthullingen. Promes bleek verdacht te worden van cocaïnesmokkel, de smokkel van synthetische drugs naar Australië en van huiselijk geweld. Deze week volgde een reeks stevige nieuwtjes over Mohamed Ihattaren, de middenvelder die door Ajax van Juventus is gehuurd en als wonderkind rechtstreeks op een total loss lijkt af te koersen. John van den Heuvel meldde dat een verdachte in het Marengoproces de leaseauto van Ajax van Ihattaren had gebruikt om naar de rechtbank te komen. Dat geeft al behoorlijk te denken. De familie van de verdachte zou hem hebben bijgestaan in zijn pogingen om weer fit te worden en trainingskampen hebben geregeld in Marbella en Dubai. In een penitentiaire inrichting in Alphen aan den Rijn bracht Ihattaren volgens Van den Heuvel een bezoek aan een ‘grote crimineel’. Ihattaren zou worden bedreigd. Dat was waarschijnlijk de reden voor zijn wekenlange afwezigheid bij Ajax. Oud-rechercheur Van Leeuwen zei in Nieuwsuur dat hij ‘bewustwordingsgesprekken’ voert met spelers van Ajax. We maken ons zorgen omdat er in Amsterdam veel schietpartijen zijn en vergismoorden, dat soort dingen, zei hij. Voor de ceo van Da Vista Sports Management, David Mendes da Silva, komt een bewustwordingsgesprek te laat. Zijn voorarrest is verlengd, de verleiding van ‘dat soort dingen’ was te groot. Hij werd in Barendrecht opgepakt op zijn eigen verjaardagsfeest. Omdat hij in de periode voor zijn knalfuif plotseling grote geldbedragen had opgenomen, werd de kans groot geacht dat hij er vandoor zou gaan. Het feest viel in het water. Daar word je dan veertig voor, als ex-prof met een mooie carrière en een landstitel op zak.||https://www.volkskrant.nl/sport/het-verjaardagsfeest-van-entrepreneur-david-mendes-da-silva~bd0393a8/
2022-08-12||Het jaar dat coaches Slot (Feyenoord) en Schreuder (Ajax) ploeggenoten waren bij NAC||Het is 29 mei 2003, 14.40 uur als in het stadion van RBC in Roosendaal NAC-aanvoerder Alfred Schreuder vanaf het middenveld met links een magnifieke dieptepass geeft op zijn ploeggenoot Arne Slot. Slot controleert de bal stijlvol met rechts en prikt met zijn linkervoet de bal over RBC-doelman Wim de Ron. 0-1. Het is wonderlijk hoe onderkoeld commentator Jack van Gelder, bekend van zijn jubelende uithalen, reageert. ‘Dit is de openingstreffer, doelpunt van Slot. Prachtige bal van Schreuder en Slot voor 0-1.’ Ze hebben nog haar, de huidige trainers van Ajax (Schreuder) en Feyenoord (Slot), maar het wordt al wat dunner. Het is een pittig seizoen geweest voor NAC: financiële problemen, kritiek op de duurbetaalde spelers, wisselende prestaties. Trainer Henk ten Cate pafte de ene sigaret na de andere weg. Voor beide middenvelders met dezelfde initialen was het enorm vormend voor hun ontwikkeling, gaven ze later aan. Schreuder (destijds 30) kreeg de verantwoordelijkheid om de kar te trekken, Slot (24) was niet zeker van een basisplaats. NAC lijkt ruim naast Europees voetbal te grijpen, maar de laatste vijf duels worden gewonnen, met de 1-2-winst op RBC als sluitstuk. NAC wordt vierde en gaat Europa in, er is feest in de kleedkamer waar de NOS bij mag zijn. ‘Gefeliciteerd met een geweldig seizoen’, buldert Ten Cate. Schreuder verdient een transfer naar Feyenoord. Slot eindigt als basisspeler en doelpuntenmaker, en wordt genoemd als nieuwe voortrekker. Maar uiteindelijk maken ze vooral furore als trainer. Het was het enige seizoen dat Schreuder en Slot in dezelfde ploeg speelden. Was er sprake van vriendschap of een competentiestrijd tussen de huidige leiders van de grootste clubs van Nederland? En was hun trainerstalent toen al zichtbaar? De Volkskrant sprak vijf oud-ploeggenoten en assistent-trainer Ton Lokhoff. Volgens Anouar Diba waren de verhoudingen duidelijk: ‘Alfred was toen al de baas, zelfs onder de jongens die eigenlijk geen baas accepteren. Iedereen noemde hem ‘capitano’. Zijn wil was wet, maar hij kon het op zo’n respectvolle manier brengen dat je deed wat hij wilde. Hij raakte bij iedereen de juiste snaar. Arne kwam net van FC Zwolle in een best lastige, diverse groep, was zachtaardiger, al durfde hij zeker zijn mening te geven.’ Lokhoff: ‘Als je een beslissing nam, moest je die wel goed motiveren met die twee erbij. Er werd vaak gevraagd naar het ‘waarom’.’ Dikke vrienden waren ze niet. Diba: ‘Het was een beetje twee kapiteins op een schip, waarbij Alfred duidelijk de kapitein was. Arne wilde ook wel invloed, maar stond nog een beetje alleen. Ze hadden respect voor elkaar, omdat ze allebei heel goed konden voetballen, het spel zagen, bij een rondo hoefden zij zelden in het midden. Maar Alfred zat al langer bij NAC, was de aanvoerder, kende iedereen, was goed met de trainer.’ Lokhoff: ‘Ze hadden een totaal ander karakter. Alfred was meestal heel rustig, maar kon op het veld echt over-mijn-lijk zijn. Als controleur altijd bezig met de organisatie, ook buiten het veld. Arne was de mooie voetballer, de nummer 10. Bij ons was het vechten voor je plek. En die verloor Arne al vrij snel. Had-ie het moeilijk mee. Uiteindelijk speelde hij nog best veel.’ Beide zonen van (amateur-)voetbaltrainers komen uit dorpen buiten de Randstad. Bergentheimer Slot groeide op bij FC Zwolle, NAC was zijn eerste ontdekkingstocht buiten Overijssel. Schreuder verliet al jong het Gelderse Barneveld om in de jeugdopleidingen van Feyenoord en PSV te spelen en werd via RKC binnengehaald door NAC in 1997 waarmee hij al een degradatie en promotie had meegemaakt. Veelzeggend: toen Ten Cate in 2000 naar NAC kwam, kreeg die het op het eerste trainingskamp in Mierlo aan de stok met Schreuder. Rob Penders: ‘Ten Cate had doelman Babos meegenomen uit Hongarije en wilde dat die via de backs opbouwde. Alfred zag dat niet zitten, dat liep verbaal behoorlijk uit de klauwen. Maar ze zijn steeds meer naar elkaar toegegroeid.’ Dat gold voor de hele groep, mede door het overlijden van de jonge speler Ferry van Vliet in 2001. Penders: ‘Die impact was enorm. We werden hechter, gingen ook steeds dominanter voetballen. Ten Cate en Alfred bespraken soms samen wat er moest gebeuren. Ten Cate was echt goud voor ons, hard, veeleisend, tactisch heel goed. Arne had het moeilijk onder hem, maar stak er ook veel van op.’ Hoewel Ten Cate later zei in Slot direct een trainer te zien, riep hij niet hem, maar Schreuder, Penders en Babos vijf wedstrijden voor het einde van het seizoen naar zijn kantoor. Babos: ‘Wij moesten het gaan doen, Europees voetbal halen, hij legde de druk bij ons. Wij moesten de rest meenemen. Dat kon je aan Alfred wel toevertrouwen, die kon eindeloos met je in de kleedkamer situaties terughalen, voorzichtig aangeven wat er beter moest, maar je op het veld ook keihard op je flikker geven. Na afloop was-ie weer een superlieve man. Hij regelde van alles voor ons. Arne was bedeesder.’ Ali Boussaboun: ‘Er verliet nog geen godverdomme zijn mond. Die beheersing, daar was ik als temperamentvolle jongen wel jaloers op. Daarin zag ik al een trainer. Maar Arne moest wennen aan het straatklimaat dat er toen heerste bij NAC, hij was de gevierde man in Zwolle, dan word je comfortabel. Ten Cate eiste meer agressiviteit. Hij moest op zijn tenen lopen bij NAC en dan speelde hij nog niet altijd.’ ‘Dat was wel frustrerend voor hem’, weet Bart van den Eede. De Belgische spits was ook nieuw, maar al vlot zat hij op de bank naast Slot. ‘We werden beste vrienden, veel golfen samen, geregeld naar een concert, de vrouwen mee. Ik mocht er de hele dag bij zijn op zijn huwelijk. Misschien was dat voor Arne niet goed, dat-ie zoveel met mij deed, want ik klikte niet met Ten Cate.’ Van den Eede had een meer bourgondische inslag dan de meeste van zijn collega’s. ‘Ha, wat dat betreft paste ik het beste bij NAC. Dat mannen als Schreuder, Korneev, Penders, Slot en Stewart later allemaal goede banen kregen in de voetballerij verbaast me niets. Allemaal bezeten van het spel. Tegen Arne zei ik wel eens; allez vooruit zullen we nu even stoppen met over voetbal praten? Vond-ie prima, hij wilde ook wel even dom kletsen met een biertje erbij. Hij zat niet super in zijn vel, omdat hij niet altijd speelde. Voetbal is alles voor hem. Schreuder kon ook wel een drankje meedoen, maar hield altijd de controle. Ik had respect voor hem, maar matchte toen niet met hem als persoon. Arne kon echt lekker los zijn. Wij waren ook wat jonger.’ Van den Eede weet nog dat er vrees was voor de nabesprekingen van Ten Cate. ‘Veel trainers spreken dan in algemeenheden om spelers niet te kwetsen. Bij Ten Cate kwam iedereen aan de beurt, van de doelman tot de reserve die zijn kousen niet goed had zitten. Ten Cate zag en hoorde alles, hij was slim, had zelf wat stafleden meegenomen, die konden hem precies vertellen wat er speelde. Soms was er een discussie in de kleedkamer en dan werd ik daar vijf minuten later al over gebeld door journalisten. Was er weer gelekt. Vonden we heel irritant.’ Een extreem leerzaam jaar, stelt Van den Eede. ‘Arne en ik kwamen met grote verwachtingen, maar konden ze niet inlossen. Achteraf vind ik: het was een geweldige groep. Dan zie je in dat je allicht zelf meer had moeten brengen.’ Slot was opgelucht dat hij al na een seizoen verlost was van het juk van Ten Cate bij wie hij ‘altijd de lul was’. Maar wellicht was hij verder gekomen als speler als de trainer niet na dat seizoen naar Barcelona was vertrokken, stelde hij later. Slot wil ze nu niet meer hebben, voetballers zoals hijzelf toen was. Afgelopen week werd bekend dat Mark Diemers van Feyenoord naar Emmen gaat. Tijdens besprekingen ranselt hij zijn spelers verbaal soms stuk voor stuk af, hij kan daar zelfs naar uitkijken. Schreuder won als coach temperamentvolle spelers als Ziyech en Tadic voor zich door zijn duidelijkheid. Diba: ‘Dat Arne zo hard kon zijn had ik echt niet verwacht. Van Alfred wist ik dat wel.’ Volgens Diba was het gebrek aan snelheid bij de middenvelders uiteindelijk een zegen. ‘Ze waren net zo snel als ik nu ben. En ik doe al jaren niets meer. Daardoor moesten ze meer nadenken. Het bijzondere was dat ze toen al hun kennis graag wilden delen. Ik reed elke dag met Alfred mee, dan hoorde ik precies hoe ik beter kon worden. Arne was mijn concurrent, maar wij waren ook supergoed met elkaar. Hij gaf me advies om rustig te blijven als ik ruzie had met de trainer terwijl escalatie zijn speelkansen vergrootte.’ Diba zag Slot in de jaren daarna groeien. ‘Tijdens besprekingen kon hij door blijven gaan over hoe we moesten spelen. Andere spelers werden daar wel eens gek van. Terwijl hij ook toen niet onomstreden was bij NAC drukte hij wel zijn stempel.’ Als trainers hebben Slot en Schreuder ruim 19 jaar na dat ene seizoen best veel overeenkomsten. Ze willen dominant voetballen, staan open voor innovaties, zijn boven alles duidelijk naar spelers, liggen goed bij veel media en laten intern de zweep soms flink knallen. Ze appen beiden ook nog vaak met oud-ploeggenoten. Het klinkt allemaal erg als Ten Cate, vindt Boussaboun. Schreuder raadpleegt Ten Cate nog steeds. Het verschil met hun coach van toen is dat ze (nog) niet zijn gevallen voor lucratieve aanbiedingen uit het Midden-Oosten. Volgens Diba hebben ze die allebei gekregen. ‘Arne kon twee jaar geleden echt bakken met geld verdienen in Saudi-Arabië. Dat weet ik omdat ik gebeld werd door een club of ik hem kon benaderen. Alfred kan al jaren overal terecht in het Midden-Oosten, maar lijkt wat dat betreft sprekend op Arne. Het zijn echte voetbaldieren.’||https://www.volkskrant.nl/sport/het-jaar-dat-coaches-slot-feyenoord-en-schreuder-ajax-ploeggenoten-waren-bij-nac~b34af61a/
2022-08-12||400-meterloopster Lieke Klaver is een atlete om rekening mee te houden||‘Zijn er verder nog vragen?’ In de catacomben van het Olympisch Stadion in Tokio kijkt Lieke Klaver in augustus 2021 een tikje uitdagend naar het kluitje verslaggevers achter de hekken dat gretig haar verhaal aan het optekenen is. Met Femke Bol, Liemarvin Bonevacia en Ramsey Angela is ze in de gemengde estafette op de 400 meter als vierde geëindigd in een Nederlands record. Onmiddellijk na de vraag proest ze het met de anderen uit. Een plagerijtje was het. Maar wat verdoken onder de lach komt de boodschap wel over: het is zo langzamerhand wel mooi geweest. Mogen we gaan, nu? De regie belandt nu eenmaal al snel in handen van de 23-jarige atlete. Ze trekt met haar lengte van 1.82 meter en onbevangen uitstraling onmiddellijk de aandacht. Of zoals haar coach Bram Peters het verwoordt: ‘Ze heeft een natuurlijke charme. Er komt wel iemand binnen.’ Op de sociale media blijft het niet onopgemerkt. Op Instagram is ze op weg naar 700 duizend volgers, op TikTok wemelt het sinds de Spelen, hoewel ze er geen medaille haalde, van filmpjes vol bewondering. Ze draagt ook nog eens het hart op de tong, met speelse uitlatingen. Haar vierde plaats op de 400 meter op de WK in Eugene vorige maand krijgt het stempel ‘allermooiste rotplek’ en die 50,33 was ‘kneitergoed’. Toen ze zich kwalificeerde was het ‘koekoek, ik heb ‘m.’ Tijdens trainingen en rondom de wedstrijden gaat ze met haar vriend Terrence Agard, ook een 400 meter-loper, echt niet publiekelijk ‘lovey dovey’ lopen doen. Als Klaver komende week op de Europese kampioenschappen in München op de 400 meter, de 4 x 400 en misschien ook nog de 200 meter aan de start verschijnt, staat er in plaats van een veelbelovende deelnemer nu een volwaardige medaillekandidaat – het is ook de opvatting van coach Peters. Met haar prestaties in Oregon, waarin ze twee keer een Nederlands record liep (scherpste tijd 50,18), sloot ze aan bij de Europese top en naderde ze de mondiale elite; ze hoefde in de Verenigde Staten alleen concurrenten uit de Bahama’s, de Dominicaanse Republiek en Barbados voor te laten gaan. Wel moet de aantekening worden gemaakt dat vriendin Femke Bol haar intussen met een 49,75 vorig weekeinde in Polen, weer voorbij is gesneld; de atlete die de horden het meest liefheeft, is in Beieren op de 400 vlak ook van de partij. Klaver was in Eugene verbaasd over haar ontwikkeling, al ‘was er iets in mijn lichaam dat zei dat ik dit kon’. Waar haar races zich vooral kenmerkten door een razendsnelle start, gevolgd door telkens een bijna ineenstorting in de laatste 100 meter, zag ze dit keer bijna niemand meer langszij komen. En dat terwijl ze nauwelijks anders had getraind. Haar coach was minder verrast. Bij sessies in Irvine, voorafgaand aan de WK, zag Peters al veelbelovende tijden. ‘Zelf klaagde ze: dit voelt helemaal niet chill. Maar de cijfers wezen uit dat ze de vorm te pakken had.’ In de training was er wel degelijk een accentverlegging geweest. ‘Dat heeft ze alleen niet zo door gehad.’ In de krachttraining is dit seizoen minder met gewichten gewerkt, maar meer met het maken van sprongen. ‘Het resultaat is dat ze over de eerste 300 meter nu vier passen minder maakt. Ook het contact met de grond is net iets korter geworden. Het geeft meer ontspanning. Ze heeft nu meer over op het laatste stuk.’ Nieuw waren de zenuwen vooraf geweest. Peters: ‘Het is een grote en stoere meid, maar ze heeft ook wel kwetsbare momenten. Als het niet loopt zoals ze wil, kan ze emotioneel zijn. In Eugene begon ze ineens aan zichzelf te twijfelen. De onzekerheid schoot erin tijdens de warming-up. Ze had het gevoel dat het hele wereld nu naar haar keek. Het siert haar dat ze dat kenbaar maakte. Ik heb gezegd: geloof me, iedereen hier heeft het. Laat het gewoon maar toe. De remedie was: even zitten, de ogen dicht en de race voor de geest halen, visualiseren. Daarna weer de volledige focus. Dat werkte.’ De atletiek boeide haar niet eens zo, dansen was leuker, toen ze als 8-jarige haar eerste meters op de baan maakte van de Streker Atletiek Vereniging in Grootebroek, vlakbij haar woonplaats Enkhuizen. Ze wilde vooral haar anderhalf jaar oudere broer achterna rennen. Want zo deden ze het altijd als ze naar school gingen: even een wedstrijdje doen. Telkens won Ties. Volgens hun moeder, vroeger zelf atlete, was het een goed idee het maar eens in een gestructureerder verband te doen. Het talent manifesteerde zich al snel. Ties: ‘Bij een sprintwedstrijd tussen meisjes ging Lieke meteen na het vertrek uit de startblokken onderuit. Ze moest huilen, ze had wat schaafwondjes. De organisatie liet haar uit medelijden dan maar iets later tussen de jongens rennen. Ze won niet, maar ze kon heel goed mee. Iedereen daar dacht: hé, dit is er een.’ Zelf schopte hij het tot de Nederlandse kampioenschappen. Maar hij miste de aansluiting bij de top en stopte. Zij groeide allengs verder door. ‘Ze heeft het vele trainen nooit als opoffering gezien. Sport stond altijd op één. Nooit drinken of roken, op feestjes op tijd weg.’ Hij noemt haar een perfectionist. ‘Op school was ze al heel gestructureerd, als atleet is ze tot in het oneindige bezig met de precieze uitvoering, de juiste houding.’ Nuchterheid is nog een kenmerkende eigenschap. ‘Ze zal zich nooit van de wijs laten brengen door al die aandacht op social media. Het is nu eenmaal een ontzettend mooie vrouw. Ze vindt het soms wel vreemd, het voelt wat onwerkelijk, maar ze kan er ook om lachen. Ze zal nooit naast haar schoenen gaan lopen. Het draait niet alleen om haar, ze is oprecht geïnteresseerd in wat anderen doen.’ Ze bleven bij toeval bij elkaar in de buurt, toen ze de ouderlijke woning verlieten. Toen hij op zijn 16de verhuisde naar Velp voor een opleiding bos- en natuurbeheer, ging zij anderhalf jaar later op Papendal trainen. Daar, op het sportcentrum in de Arnhemse bossen, ontfermde talentcoach Rogier Ummels zich over haar. Ze was hem al eerder opgevallen, tijdens een wedstrijd in België, ‘een lange en sterke meid’, toen nog op de sprint. Hij was het die haar na enige tijd suggereerde het eens op de 400 meter te gaan proberen. ‘Trainingen op tempo en uithoudingsvermogen gingen haar opvallend goed af.’ Te popelen stond ze niet. De sprint sprak meer tot de verbeelding. Ummels: ‘Niet zo verwonderlijk: het waren de hoogtijdagen van Dafne Schippers. Bovendien: de 400 meter wordt altijd geassocieerd met verschrikkelijk veel pijn lijden, door grenzen gaan, zware sessies doorstaan.’ Het tij keerde toen het nog jonge lichaam de explosiviteit van de korte afstand niet altijd blessurevrij verteerde en Klaver steeds meer lol kreeg in duurtrainingen. Ummels: ‘Het is met vallen en opstaan gegaan. Zo’n 400 meter heeft tijd nodig, die moet je echt leren lopen. Ik weet nog haar eerste wedstrijd, in Utrecht, in mei 2018. Deelname was heel laagdrempelig, ze rende gewoon tussen de mannen. Ze ging helemaal stuk in de laatste 50 meter, maar een succes was het wel.’ Een echte keuze bleef lang uit. Volgens haar huidige coach Bram Peters heeft ze tot aan de WK in Eugene nog geaarzeld tussen de 200 meter en de 400 meter. ‘Pas na haar vierde plek daar is ze heel stellig: ze gaat voor de 400. Haar deelnames aan de 200 dienen nu vooral om de dubbele afstand beter te krijgen.’ In de trainingen gaat de meeste aandacht nog altijd uit naar de eerste 300 meter. ‘Onze aanpak is de sterkte nog beter te maken en de zwakte te onderhouden.’ Zowel Peters als Ummels zegt dat Klaver goed is aan te sturen, al vraagt ze geregeld wel waarom iets nodigs is. ‘Je moet haar niet te veel telkens wat nieuws opleggen.’ Ummels is verrast over het huidige niveau. ‘Het is echt heel bijzonder dat ze nu al bij de allerbesten in de wereld hoort, op zo’n moeilijk onderdeel, met haar voorgeschiedenis en met zoveel concurrentie. Dit had ik niet zien aankomen.’ Het kan nog sneller, denkt hij. ‘Het hele fysiologische systeem, met al die radertjes en de chemie in het lichaam, is zich nog steeds aan het aanpassen. Vlak de mentale component niet uit: het geloof in het eigen kunnen. Dat is er nu zeker.’ Nog een factor: de strijd met Bol. Ze ontfutselden elkaar de laatste weken nationale records. Peters is ervan overtuigd dat ze elkaar beter maken. Ze profiteren ervan dat de indeling van hun races zo verschilt. Bol trekt zich op aan de snelle start van Klaver, Klaver wil standhouden als Bol haar superieure eindschot inzet. ‘Daar worden ze beiden sneller van.’ De onderlinge vriendschap, die onder meer bestond uit elkaars haar vlechten voor de wedstrijd en een Kinder Bueno wegwerken als troost na een matige race, blijft overeind, al is enige erosie is wel zichtbaar, stelt hij vast. ‘Femke heeft intussen een vriend, Lieke en Terrence zijn in een appartement in Arnhem gaan wonen, buiten Papendal. Ze hebben het drukker gekregen, ze zijn alweer wat jaartjes verder. Het is een heel normaal proces.’ De band met haar broer is hecht gebleven. Als Klaver bij de NOS de vraag krijgt of ze na haar nieuwe record nog iets wil zeggen over de aanstaande finale in Eugene, doet ze gewoon de groetjes aan Ties; daar is de regie weer. Ze weet zeker dat hij kijkt. ‘Hij lacht zich te pletter. Die denkt: wat is ze daar aan het doen?’ Ja, zegt hij nu, hij lag in bed, midden in de nacht, en was keihard aan het juichen. ‘Ik volg haar op de voet. Ik ken haar tijden beter dan zij, inclusief de opening drie jaar geleden op een indoorwedstrijd ergens in, noem eens wat, Polen.’ Natuurlijk is hij erbij, straks in München. Daar kan iets moois worden neergezet. Spreekt hier een trotse broer? ‘Een meer dan trotse broer. Hier spreekt ook haar grootste fan.’||https://www.volkskrant.nl/sport/400-meterloopster-lieke-klaver-is-een-atlete-om-rekening-mee-te-houden~b8d8ad54/
2022-08-12||Wat te doen tegen de vlammenzee? Preventie en specialisatie in de strijd tegen natuurbranden||De brandweer moest afgelopen week vaak uitrukken voor brand in natuurgebieden. Onder meer op de Brunssummerheide in Limburg, bij Brouwersdam in Zuid-Holland en in Hoge Hexel in Overijssel was het raak. In het hele land geldt vanwege de aanhoudende, extreme droogte de hoogste alarmfase voor natuurbranden. Tot vrijdagavond heeft de brandweer al 453 natuurbranden moeten blussen, in heel 2021 waren dat er 212. De toename wijst niet op een trend, zegt een woordvoerder van Brandweer Nederland. Elk jaar schommelt het aantal natuurbranden sterk, afhankelijk van de droogte. Zo telde 2018 bijna 1.000 branden. Wel neemt elk jaar het risico toe op onbeheersbare branden. ‘De aanhoudende droogte als gevolg van klimaatverandering leidt ertoe dat branden zich snel kunnen verspreiden en moeilijker te bestrijden zijn’, aldus de woordvoerder. Veruit de meeste natuurbranden ontstaan door menselijk toedoen. Bij droogten als deze is het daarom extra opletten voor bezoekers van natuurgebieden. Daar barbecuen of een sigarettenpeuk weggooien is vanzelfsprekend geen goed idee. Maar er zijn ook minder voor de hand liggende oorzaken. Zo werken glas en plastic bij felle zon als een vergrootglas. En een auto kan beter niet in hoog gras worden geparkeerd: dat kan vlam vatten door de hete uitlaat. Buiten natuurgebieden bestaat ook het risico op natuurbranden. Zo ontstonden er de afgelopen weken meerdere bermbranden langs snelwegen, mogelijk ontstaan door brandende sigarettenpeuken die uit het raam waren gegooid. Daarom waarschuwt Rijkswaterstaat automobilisten om, zeker nu, geen afval uit het raam te gooien. De brandweer roept op om bermen te maaien. Sommige gemeenten gaan verder bij de preventie. Op Texel en in Den Helder geldt sinds deze week een verbod op roken in de buurt van duin-, bos en heidegebieden. In het Utrechtse Leersum werd de vuurwerkshow afgelast die deze zaterdag zou plaatsvinden. ‘Natuurbranden voorkomen lukt bijna niet, maar het is de kunst ze in de kiem te smoren’, zegt Marcel van Dun van Staatsbosbeheer. Een zo divers mogelijke begroeiing helpt daarbij. In natuurgebieden waar veel naaldbomen staan, worden extra loofbomen geplant, omdat die minder snel vlam vatten. Daarnaast zijn er de afgelopen jaren waterputten gemaakt, bijvoorbeeld op de Veluwe en in de duinen bij Schoorl, waardoor de brandweer in natuurgebieden sneller kan blussen. Zodra er een natuurbrand ontstaat, is het belangrijk te voorkomen dat de brand te groot wordt, zegt landschapsarchitect Bertram de Rooij van de Wageningen Universiteit. Dat kan bijvoorbeeld door fietspaden, brede zandpaden of gemaaide stroken aan te leggen die natuurgebieden in kleine compartimenten opdelen. Voor de brandweer biedt dat mogelijkheden: ‘Ze kunnen zo besluiten om een bepaald vak gecontroleerd te laten uitbranden.’ Diezelfde fiets- en zandpaden vergroten ook de bereikbaarheid voor de brandweer. Want zodra een brand ontstaat, is het belangrijk dat de brandweer zo snel mogelijk ter plaatse kan komen. De Rooij: ‘Zo kun je maatregelen nemen in de natuur en meerdere vliegen in één klap slaan.’ Door de hoogste alarmfase die in heel Nederland geldt, stuurt de brandweer bij een vermoedelijke brandhaard op risicovolle plekken direct meer eenheden. ‘Waar we in nattere perioden één wagen zouden sturen, sturen we er nu vier’, zegt een woordvoerder van Brandweer Nederland. ‘We wachten niet met opschalen tot we daar zijn.’ Om moeilijk bereikbare gebieden te blussen, is sinds 2013 een team binnen de brandweer opgericht: de handcrew. Het bestaat uit specialisten van de brandweerregio’s IJsselland en Twente, maar ze assisteren bij branden overal in het land. Wanneer reguliere brandweermedewerkers niet verder dan de randen van de brand kunnen komen, gaat de handcrew te voet richting de brandhaard. Onderweg halen ze bijvoorbeeld dode takken weg. Op hun rug dragen de leden van het team rugzakken gevuld met bluswater. Een brand op heide- en veengrond verspreidt zich van buiten naar binnen. Wanneer de ondergrond droog is kan het vuur ook ondergronds gaan branden. De handcrew heeft daar materiaal voor bij zich, zoals een vuurzweep om vonken mee uit te slaan. Ook helpen ze met het maken van ‘stoplijnen’ door bepaalde stukken grond uit te graven tot aan het zandoppervlak, dat niet kan branden. Vanuit de lucht probeert de brandweer met drones en patrouillevliegtuigen te ontdekken waar nieuwe brandhaarden ontstaan. Vooral in stukken natuurgebied die ontoegankelijk zijn voor fietsend of wandelend publiek komt dat van pas. Met een warmtebeeldcamera kan de drone zien waar het ongewoon heet is en brand kan ontstaan. De bemanning van patrouillevliegtuigen let op rookpluimen en kan daardoor op tijd collega’s op de grond inlichten.||https://www.volkskrant.nl/nieuws-achtergrond/wat-te-doen-tegen-de-vlammenzee-preventie-en-specialisatie-in-de-strijd-tegen-natuurbranden~bd4f3868/
2022-08-12||Donald Trump moet voor zijn rol tijdens de bestorming van het Capitool bestraft worden – ongeacht de consequenties||Oud-president Donald Trump maakte afgelopen maandag via zijn eigen Truth Social-netwerk bekend dat de FBI had ‘ingebroken’ in zijn kantoor in Mar-a-Lago in Florida. FBI-agenten in burger waren op zoek naar documenten die Trump uit het Witte Huis had meegenomen in strijd met de Presidential Records Act uit 1978. Trump beschuldigde de ‘radicaal-linkse Democraten’ ervan het justitieel apparaat in te zetten als wapen om te voorkomen dat hij aan de presidentsverkiezingen van 2024 mee kan doen. De Republikeinen struikelden over elkaar om de FBI-inval te veroordelen als een complot tegen de oud-president. Zelfs Mike Pence, van wie Trump zou hebben gezegd dat hij het verdiende om te worden opgehangen, nam het voor de oud-president op. De Republikeinse senator Rick Scott schroomde niet om de FBI te vergelijken met de Gestapo. De Republikeinse leider in het Huis van Afgevaardigden, Kevin McCarthy, dreigde met een onderzoek naar de minister van Justitie, Merrick Garland. Anderen waarschuwden dat de inval in de privéwoning van Trump het land in de richting van politieke chaos duwde. Na de FBI-inval in Mar-a-Lago waren de uitlatingen van extreem-rechts op internet net zo hevig als in aanloop naar de bestorming van het Capitool. Er was een forse toename van het aantal tweets die het woord ‘burgeroorlog’ bevatten en pro-Trump-influencers met miljoenen volgers verkondigden openlijk op Twitter en YouTube dat de oorlog op het punt stond te beginnen. De rechter in Florida die het huiszoekingsbevel goedkeurde wordt bedreigd. Dit is nog maar een voorproefje van wat de VS te wachten staat. Donderdag openbaarde Garland dat hij de huiszoeking hoogstpersoonlijk heeft goedgekeurd. The Washington Post schrijft dat de FBI in Mar-a-Lago op zoek zou zijn geweest naar documenten over nucleaire wapens. Als die berichten juist zijn, vormt Trump een regelrechte bedreiging voor de nationale veiligheid. De onthulling plaatst bovendien Trumps voorliefde voor dictators als Vladimir Poetin en Kim Jong-un in een nieuw daglicht. Zal de Amerikaanse rechtsstaat Trump overleven? Die vraag wordt elke dag dringender. De huiszoeking van Mar-a-Lago laat zien dat voor minister Merrick Garland niemand boven de wet staat, zelfs niet een oud-president die opnieuw een gooi naar het presidentschap wil doen. Het is ontluisterend dat het voortbestaan van ’s werelds oudste democratie op de schouders van één man lijkt te rusten. Feitelijk is het conflict tussen Trump en het Nationaal Archief over als ‘topsecret’ geclassificeerde documenten die hij zou hebben meegenomen uit het Witte Huis, de minste van Trumps problemen. De afgelopen weken zijn de onderzoeken naar de gebeurtenissen van 6 januari 2021 in een stroomversnelling gekomen. Zo heeft de officier van justitie in Atlanta, Fani Willis, brieven gestuurd naar handlangers van Trump in Georgia om ze op de hoogte te stellen dat er een strafrechtelijk onderzoek naar hen loopt. Net als minister Garland laat Willis er geen misverstand over bestaan dat ze de voormalige president in haar vizier heeft. Die zette op 2 januari 2021 in een telefoongesprek de eindverantwoordelijke voor de gang van zaken rondom de verkiezingen in Georgia, Brad Raffensperger, onder druk om 11.780 stemmen voor hem te vinden zodat hij, in plaats van Joe Biden, tot winnaar zou worden uitgeroepen. Officier van justitie Willis liet er geen gras over groeien en startte in februari 2021 een strafrechtelijk onderzoek naar Trumps pogingen om met de verkiezingsuitslag in Georgia te frauderen. Inmiddels heeft Willis een speciale onderzoeksjury bijeengeroepen die aanbevelingen moet doen over eventuele aanklachten. Willis beschikt over twee ijzersterke bewijzen tegen Trump. Het eerste is de opname van Trumps telefoongesprek op 2 januari 2021 met Brad Raffensperger. Het tweede is de valse lijst met kiesmannen die Trumps handlangers in Georgia op 14 december 2020 naar het Congres hebben gestuurd. Maar voor de vervolging van een oud-president geldt niet dezelfde bewijsstandaard als voor gewone stervelingen, dat wil zeggen: beyond a reasonable doubt. Om een oud-president te vervolgen moet het bewijs boven alle twijfel verheven zijn omdat anders de beschuldiging dat het om een politieke vervolging gaat op de loer ligt. De commissie uit het Huis van Afgevaardigden die is opgericht om de gebeurtenissen van 6 januari te onderzoeken heeft veel aanvullend bewijsmateriaal boven tafel gekregen, waar de aanklager uit Atlanta zelf niet of slechts met veel moeite de hand op had kunnen leggen. Zo verklaarde oud-minister van Justitie Bill Barr dat hij Trump minstens drie keer had verteld dat er geen bewijs was van fraude. Toen Barr in een interview met persbureau Associated Press zei dat er geen onregelmatigheden waren geconstateerd bij de verkiezingen, werd Trump zo kwaad dat hij zijn bord met eten tegen de muur gooide, waardoor de ketchup van de muur droop. Omdat Trump publiekelijk bleef volhouden dat er met de verkiezingsuitslag gefraudeerd was, trad Barr in december 2020 af. Trump zette vervolgens de waarnemend minister van Justitie, Jeffrey Rosen, onder druk om bizarre complottheorieën over verkiezingsfraude te onderzoeken. Om Trump ter wille te zijn, liet Rosen zelfs onderzoeken of mensen in Italië militaire satellieten hadden gebruikt om stemmen die via Amerikaanse stemmachines waren uitgebracht te veranderen in het voordeel van Biden. Toen ook Rosen verklaarde dat er geen sprake was van fraude en dat Trumps pogingen om de verkiezingsuitslag ongedaan te maken in strijd met de grondwet waren, zei Trump dat Rosen alleen maar hoefde te zeggen dat er problemen waren met de verkiezingsuitslagen in Georgia en dat hij de rest aan hem en de Republikeinse Congresleden kon overlaten. Maar Rosen weigerde mee te werken en Trump wilde een lagere ambtenaar, Jeffrey Clark, benoemen als minister van Justitie. De bedoeling was dat Clark, die op het ministerie van Justitie verantwoordelijk was voor milieuschades, als minister van Justitie de wetgevers in Georgia onder druk zou zetten om de verkiezingsresultaten ongeldig te verklaren. Trump zag er uiteindelijk van af om Clark te benoemen omdat de hele top van het ministerie van Justitie dreigde af te treden als hij het plan door zou zetten. Deze onthullingen van de 6 januari-commissie zijn belangrijk omdat ze duiden op criminele opzet van Donald Trump. Trump was herhaaldelijk verteld, door Bill Barr, Jeffrey Rosen en de jurist van het Witte Huis, Pat Cipollone, dat Biden de verkiezingen rechtmatig had gewonnen en dat zijn pogingen om die uitkomst te veranderen illegaal waren. Trump ging desondanks door met zijn pogingen om de verkiezingsuitslag uitslag te veranderen. De voorzitter van het Republikeinse Nationale Comité (RNC), Ronna Romney McDaniel, vertelde de 6 januari-commissie dat Trump persoonlijk betrokken was bij het helpen rekruteren van frauduleuze kiesmannen in Georgia en andere staten. McDaniel legde uit dat Trump haar belde en haar in contact bracht met John Eastman, de jurist die het plan met frauduleuze kiesmannen had bedacht. De RNC moest Eastman helpen om ‘alternatieve’ kiesmannen te verzamelen. Haar getuigenis brengt Trump rechtstreeks in verband met de samenzwering om de verkiezingsuitslag te vervalsen. Dankzij de 6 januari-commissie is er ook nieuw bewijsmateriaal over de gemoedstoestand van Trump, waarmee criminele opzet kan worden bewezen. Zo liet de commissie tijdens een van de hoorzittingen niet eerder vertoonde video-opnamen van Trump zien die op 7 januari 2021, de dag na de bestorming van het Capitool, waren gemaakt. Trump moest van zijn dochter een verklaring op video opnemen om zijn aanhangers duidelijk te maken dat de verkiezingen voorbij waren en de stemmen waren geteld. Op de videobeelden zegt Trump: ‘Ik wil niet zeggen dat de verkiezingen voorbij zijn.’ In de verklaring die uiteindelijk werd uitgezonden kwam die zinsnede ook niet voor. De hoorzittingen van de 6 januari-commissie worden live uitgezonden op primetime. De ingelaste hoorzitting met Cassidy Hutchinson, de voormalige assistent van Trumps stafchef Mark Meadows, trok meer dan 13 miljoen kijkers. Hutchinson verklaarde onder ede dat Trump had gezegd dat vicepresident Mike Pence het verdiende om opgehangen te worden, Trump zijn gewapende aanhangers naar het Capitool wilde laten marcheren en dat Trumps beveiligers haar hadden verteld dat Trump had geprobeerd het stuurwiel van de presidentiële limousine te grijpen toen de chauffeur weigerde hem naar het Capitool te rijden. De druk op de Amerikaanse minister van Justitie, Merrick Garland, om Donald Trump onder federaal recht aan te klagen voor zijn rol in de bestorming van het Capitool is groot. Als minister van Justitie mag Garland, die naam maakte als openbaar aanklager in de zaak van de aanslag op Oklahoma City in 1995, die aan 168 mensen het leven kostte, natuurlijk niet zeggen of er een strafrechtelijk onderzoek naar een bepaald persoon loopt. Maar volgens George Conway, een conservatieve jurist en fervent anti-Trump, is Garland de Rubicon overgestoken met het huiszoekingsbevel voor Mar-a-Lago. De verantwoordelijkheid die op Merrick Garlands schouders rust, is moeilijk te overschatten. Nog nooit eerder is een voormalige Amerikaanse president vervolgd voor een federaal misdrijf, laat staan veroordeeld. Als Garland de weg vrijmaakt om Trump te vervolgen, zal die beslissing beladen zijn met ethische vragen over zijn onafhankelijkheid. Garland is benoemd door Biden, die bij de verkiezingen in 2024 mogelijk opnieuw Trumps tegenstander wordt. De aanklager in Atlanta heeft minder politieke bagage. Willis is weliswaar een Democraat, maar ze is rechtstreeks gekozen door de inwoners van Atlanta nog voordat Trump het beruchte telefoontje met Brad Raffensperger pleegde. Wat Garlands positie ook precair maakt is het feit dat de mogelijke aanklachten onder federaal recht veel zwaarder zijn dan die onder het recht van de staat Georgia. Als Trump in Georgia wordt aangeklaagd voor het aanzetten tot verkiezingsfraude en poging tot afpersing, ligt het voor de hand dat hij zijn strafproces in vrijheid mag afwachten tegen betaling van een borgsom. Als Trump onder federaal recht wordt vervolgd voor het belemmeren van een officiële procedure of opruiende samenzwering, waar in beide gevallen 20 jaar gevangenisstraf op staat, dan is de kans klein dat hij op borgtocht wordt vrijgelaten. Maar Trump kan in theorie vanuit de gevangenis meedoen aan de presidentsverkiezingen. Het zou van Trump de ultieme martelaar maken. De Republikeinse partij is een politieke cult geworden met een welhaast religieuze verering van Trump. In plaats van te wachten tot meer informatie over de inval in Mar-a-Lago beschikbaar was, vielen de Republikeinen onmiddellijk het justitieel apparaat aan. Gouverneur Ron DeSantis van Florida, die waarschijnlijk Trumps geduchtste tegenstander zal zijn in de Republikeinse voorverkiezingen, twitterde dat de inval een nieuwe escalatie vormde in de inzet van het justitieel apparaat tegen de politieke tegenstanders van ‘het Regime’, dat een militaire connotatie heeft. Trump beweert dat de FBI het bewijsmateriaal op Mar-a-Lago er zelf heeft neergelegd. De Republikeinen spelen met vuur door samenzweringstheorieën te verkondigen die het vertrouwen in de rechtsstaat ondermijnen. Eerst waren de theorieën beperkt tot de rafelranden van de Amerikaanse samenleving, maar tegenwoordig worden ze omarmd door politici en mediapersoonlijkheden als Tucker Carlson van Fox News. Ze zetten mensen ertoe aan om het recht in eigen handen te nemen. Afgelopen donderdag probeerde een man uit Ohio een lokaal FBI-kantoor aan te vallen en riep anderen op Donald Trumps Social Truth-netwerk op om hetzelfde te doen. De verkoop van vuurwapens is de afgelopen jaren verdubbeld. Maandenlang hebben rechts-extremisten gezegd dat er een moment zou komen waarop geweld noodzakelijk zou zijn – een patriottische plicht zelfs – om de republiek te redden. Het land stevent af op politiek geweld op een schaal die we sinds de Amerikaanse burgeroorlog niet hebben gezien. De Verenigde Staten zijn op 6 januari 2021 ternauwernood aan een staatsgreep ontsnapt. Dat de couppoging werd verijdeld door de moed en integriteit van een handvol mensen als Brad Raffensperger en de uiteindelijke weigering van de toenmalige minister van Justitie Barr en vicepresident Pence om Trumps bevelen op te volgen, doet niet af aan de criminele intenties en strafbaarheid van Donald Trump. Als de couppoging zonder gevolgen blijft voor Trump, glijden de VS af naar een neofascistische heilstaat. Merrick Garland heeft geen andere keuze dan Trump te vervolgen voor zijn rol bij de bestorming van het Capitool, zelfs als hij daarmee uitbarstingen van geweld riskeert. Het is de enige kans om de Amerikaanse rechtsstaat te redden.||https://www.volkskrant.nl/columns-opinie/donald-trump-moet-voor-zijn-rol-tijdens-de-bestorming-van-het-capitool-bestraft-worden-ongeacht-de-consequenties~b0453a87/
2022-08-12||De zzp’ers hebben het met ‘on demand-werk’ beter voor elkaar dan ooit||Het is de souplesse waarmee Gerben van Dalum (48) de flesopener in de kurk draait en hem er met een zwierige beweging weer uit wipt. Hoe hij vervolgens het label aan de tafelheer toont en opmerkt dat deze Italiaanse pecorino een beetje is als de pinot grigio (‘maar dan frisser en droger’), waardoor het lijkt alsof hij tot het designmeubilair van het Amsterdamse hotel-restaurant V behoort. Maar niets is minder waar: vandaag is Van Dalums eerste werkdag hier, en het kan ook zomaar zijn laatste zijn. Van Dalum is namelijk zzp’er. Hij raakte hier verzeild dankzij werkplatform Temper. Daarop kunnen werkgevers in de horeca, retail en transport openstaande diensten aanbieden. Morgen werkt de goedgeluimde Amsterdammer met een ‘onverklaarbare fascinatie voor hotels’ via diezelfde app bij The Grand. Later in de week bedient hij bij een brasserie, om op vrijdag bier te tappen bij een stadsstrand. ‘Het fijne van eigen baas zijn’, glimlacht hij. ‘Is dat ik mijn eigen uren kan indelen. Als het 33 graden wordt, geef ik mezelf gewoon een dagje vrij en ga ik lekker naar Zandvoort.’ Het ondernemerschap legt hem bovendien geen windeieren. Dankzij de personeelstekorten in de horeca, zijn de uurtarieven op het platform de lucht in geschoten: van 18,90 euro per uur in januari naar ruim 21 euro nu. Die toename van 10 procent is fors hoger dan de toename van het cao-loon in de horeca met 3,4 procent over komend jaar. En omdat hij als zzp’er geen premies afdraagt om zich te verzekeren tegen werkloosheid en pensioen krijgt hij het bedrag netto op zijn rekening. Van Dalum is niet de enige voor wie zo’n werkplatform, in de markt gezet met ronkende termen als ‘on demand’, ‘plug and play’ en ‘Spotify van de arbeidsmarkt’, klinkt als een lonkend perspectief. Het aantal accounts op Temper groeide sinds begin dit jaar van 250 duizend naar 400 duizend. Ook apps als NowJobs en YoungOnes noteerden een stijging. Het totale aantal geregistreerde platformwerkers, daaronder vallen ook de maaltijdbezorgers en Uber-chauffeurs, zag de Kamer van Koophandel in juli met 180 procent toenemen ten opzichte van vorig jaar. Het laat zien dat het zelfstandig ondernemerschap, zelfs na twee crisisjaren waarin juist zzp’ers relatief hard werden geraakt, allerminst aan populariteit heeft ingeboet. Sterker nog: in alle sectoren is te zien dat de groei aan zzp’ers doorzet. Met absolute uitschieters in de zorg, techniek en bouw, zo blijkt uit een analyse van de Volkskrant. In de eerste helft van 2022 stopten er weliswaar relatief veel eenmanszaken, maar er startten nog steeds meer eenpitters dan er de brui aan gaven. Veel van die nieuwe ondernemers vinden werk via een bemiddelingsplatform. De werkwijze van de platformwerkers (‘freeflexers’ en ‘bijverdieners’ in techjargon) markeert bovendien nog iets anders: een omslag in de positie van de zzp’er. Terwijl de banen voor het oprapen liggen, op 133 vacatures zijn slechts 100 werklozen, kiezen zij bewust voor het zelfstandig ondernemerschap. Daarbij bepalen zij zelf waar, wanneer en hoe ze werken. Dat was eerder deze eeuw wel anders. Toen ging het maatschappelijk debat vooral over de kwetsbare positie van zzp’ers. In plaats van vrije vogels waren zelfstandigen vogelvrij geworden. Werkgevers probeerden hun bedrijfsrisico’s te minimaliseren door personeel in loondienst te verzelfstandigen. Voor zzp’ers gelden immers geen strenge ontslagregels, hoeven geen sociale premies te worden betaald en dankzij belastingvoordelen (bedoeld om ondernemerschap te stimuleren) kunnen zzp’ers op hun beurt de tarieven laag houden. Vlak voor het uitbreken van de coronacrisis sloegen de Wetenschappelijke Raad voor Regeringsbeleid (WRR) en een commissie onder leiding van oud-topambtenaar Hans Borstlap alarm over waartoe die flexibilisering had geleid: een groeiende groep zelfstandigen zat zonder bestaanszekerheid en verdiende te weinig om een buffer op te bouwen voor ziekte, werkloosheid en pensioen. Tijdens de pandemie konden zij hun gelijk halen: bijna eenderde van de zzp’ers zakte door de bodem en moest een beroep doen op overheidssteun. In het regeerakkoord beloofde het kabinet daarop paal en perk te stellen aan de flexibilisering van de arbeidsmarkt. Belastingvoordelen voor zelfstandigen zouden stapsgewijs worden beperkt, er moest een verplichte arbeidsongeschiktheidsverzekering komen en een minimumuurtarief van 35 euro. Die plannen, zo liet minister Karien van Gennip van Sociale Zaken en Werkgelegenheid deze zomer aan de Kamer weten, moeten nu in overleg met vakbonden en werkgeversorganisaties worden uitgewerkt. Dat stroperige proces lijkt van rechts te zijn ingehaald door de realiteit. ‘Dankzij de krapte op de arbeidsmarkt zijn de rollen omgedraaid’, ziet hoogleraar arbeidsmarkt Ton Wilthagen van de Universiteit van Tilburg. ‘Lange tijd waren het de bazen die bepaalden waar je werkte, hoe je werkte en wat je verdiende, nu is dat andersom.’ Nergens is dat zo zichtbaar als op de platforms omdat het zogeheten ‘spotmarkten’ zijn. De prijzen voor arbeid volgen er de klassieke wetten van de economie: bij schaarste schieten ze direct omhoog, als het aanbod de vraag overstijgt juist weer omlaag. Er zijn geen ‘schokdempers’ in de vorm van een cao. Al hanteren sommige platforms wel minimumtarieven. Opdrachten werven via een platform is voor de nieuwbakken zelfstandige een fluitje van een cent: een kwestie van een profiel aanmaken in de app, aanvinken in welke sector je wilt werken, op welke dag en in welke plaats en er opent zich een venster vol mogelijkheden. Van je benen uit je lijf fietsen voor een flitsbezorger tot de tropische temperaturen ontvluchten in de bediening van een indoor skibaan of ze juist opzoeken in de Veluwse sauna. Afgaande op de gebruikerspieken worden de meeste shifts geboekt in de ochtend of juist aan het eind van de middag: als plannen voor de avond onverwacht niet doorgaan. Op welke klussen Demi Jongepier (23) zich inschrijft, ligt er maar net aan in welke bui ze is: de ene keer heeft ze zin om ‘belachelijk dure wijn’ te schenken en dan juist weer om veganistische bitterballen te serveren. ‘Maar over het algemeen geldt wel: omdat ik student ben en weinig tijd heb om te werken, wil ik het liefst in zo min mogelijk uren zoveel mogelijk verdienen.’ Dat de student een vijfsterrenbeoordeling op het platform heeft, helpt daarbij. Voor een horecaklus kan ze tussen de 17,50 en 24 euro vangen, afhankelijk van de voorwaarden die worden gesteld. Is er bijvoorbeeld uitgebreide wijnkennis nodig? Ervaring met bordenlopen? Wat de prijs ook opdrijft: als de werkgever wanhopig wordt omdat hij zit te springen om personeel. Dat laatste merkt Jongepier vaak als ze op locatie komt en er meerdere ‘freeflexers’ in de bediening blijken te staan. ‘Dan voel ik me wel een beetje schuldig’, zegt ze. ‘Want dan denk ik wel: als al die mensen die nu op Temper zitten in loondienst zouden gaan, zijn de personeelstekorten in de horeca zo opgelost.’ Het gebeurt haar dan ook regelmatig dat ze na haar dienst een aanbod krijgt om op de loonlijst te komen. Op termijn wil ze dat zeker. Helemaal omdat ze merkt dat het met het groeiende aantal gebruikers op de Temper-app vechten is om een klus; op één dienst reageren tegenwoordig gemiddeld acht concurrenten. ‘Maar ik vind het nu nog wel fijn om op deze manier allemaal proefdagjes te hebben’, stelt ze. ‘Als het een week mooi weer is, geef ik mezelf vrij en haal ik het weer in als rotweer is. En als ik onverwacht een weekendje weg wil, is dat nooit een probleem: ik heb geen werkgever aan wie ik een maand van tevoren mijn beschikbaarheid moet doorgeven.’ ‘Je zou deze manier van werken kunnen zien als de ultieme bevrijding van de arbeider’, zegt hoogleraar Wilthagen. Die had het, zeker in Nederland, toch al niet zo op lange werkweken in de kantoortuin (nergens in Europa worden zo weinig uren gewerkt als hier: gemiddeld 32,5). En al helemaal als een bevrijding van de jongeren, die tot voor kort altijd op op- en afroep van hun baas of uitzendbureau beschikbaar moesten zijn en dus toch al niet geloofden in een vast contract. ‘Die zeggen nu vooral: werk moet leuk zijn, daarnaast wil ik graag nog een projectje doen of trainen voor een triathlon.’ Al zet hij daar wel direct een grote kanttekening bij. Want nog altijd is er een groep kwetsbare zzp’ers die op een markt opereren die verzadigd is, bijvoorbeeld in de culturele sector, en dus niet de hoofdprijs kunnen vragen. Daarnaast geldt nog steeds: omdat zelfstandigen geen premies afdragen, zijn zij vaak niet verzekerd tegen arbeidsongeschiktheid, werkloosheid en pensioen (al hebben sommige platforms , zoals Temper, wel een automatische arbeidsongeschiktheidsverzekering). ‘Noem me ouderwets, maar wat als deze jongeren straks van discotheek naar hypotheek moeten?’ Die zorg deelt hij met hoogleraar arbeidsrecht Evert Verhulp van de Universiteit van Amsterdam. Natuurlijk begrijpt hij die jonge zzp’ers wel. ‘Hun kans op arbeidsongeschiktheid is klein, in pensioen geloof je niet als je 23 bent, en waarom zou je belasting betalen? Maar voor de samenleving zijn zij belangrijk, juist omdat zij wel premies afdragen voor voorzieningen waar ze nog niet direct een beroep op doen. Dat heet solidariteit.’ Dat een deel van de werkenden geen premies afdraagt, creëert bovendien een ongelijk speelveld ten opzichte van werkenden in loondienst die dat wél doen, vindt oud-topambtenaar Hans Borstlap. Hij was voorzitter van de adviescommissie die tweeënhalf jaar geleden alarm sloeg over de ontwrichtende gevolgen van flexwerk en ziet met lede ogen aan dat het aantal zzp’ers ondanks zijn duimendikke rapport maar blijft groeien. ‘Dat is maatschappelijk echt onwenselijk’, vindt hij. ‘Want als deze zelfstandigen in de problemen komen, belanden ze wel in de bijstand waar ze zelf niet aan hebben meebetaald.’ Dat ongelijke speelveld ziet werkgever Taco van der Meer onder zijn ogen ontstaan in de ontbijtzaal van zijn The Albus-hotels. Vanwege het nijpende personeelstekort, niet alleen bij hem, maar ook bij het uitzendbureau waarmee hij altijd werkt, doet hij sinds deze maand zo’n twee keer per week een beroep op Temper. ‘Een noodgreep’, zegt hij. En hoewel die ‘temperaars’ precies hetzelfde doen als zijn mensen op de loonlijst, en ze niet per se beter zijn in het ontvangen van gasten en afruimen van tafels, ontvangen zij wel een ander bedrag op hun rekening. Zo houdt de vaste ontbijtmedewerker van de 23 euro per uur die de hoteluitbater betaalt 14 euro over, na aftrek van belastingen en premies. Van de circa 23,50 euro die hij betaalt voor iemand van Temper houdt die, na aftrek van 3,50 euro gage door het platform, 20 euro over. En het onfortuinlijke, vindt Van der Meer, is dat er ook nog eens enkele vaste medewerkers ontslag hebben genomen en zijn teruggekomen als zzp’er. ‘Op korte termijn zijn die Tempers heus een uitkomst’, zegt hij, ‘maar als het economisch minder wordt, dan zijn zij de eersten die ik niet meer oproep.’ Het zijn voorbeelden die hoogleraar arbeidsrecht Verhulp behoorlijk ‘giftig’ kunnen maken. ‘Wat we met cao’s ooit hebben geprobeerd te voorkomen is dat er op individueel niveau wordt onderhandeld over de prijs van arbeid en wordt geconcurreerd op arbeidsvoorwaarden’, stelt hij. ‘Die zzp’ers zijn geen zzp’ers maar in juridische zin gewoon werknemers die geen premies betalen en echt onvoldoende belasting.’ De hoogleraar is niet de enige die dat vindt: verschillende rechters bogen zich afgelopen jaren op verzoek van vakbond FNV over de status van platformwerkers. En elke zaak werd een klinkende overwinning voor de bond: voor de rechter golden de chauffeurs en maaltijdbezorgers van Deliveroo en Uber als werknemers, en de schoonmakers van Helpling juist weer als uitzendkrachten. Dat betekent dat zij onder een cao zouden moeten vallen. Tegen Temper loopt nog een soortgelijke zaak. Maar wat de uitkomst daarvan ook is: de uitspraken zijn tot dusver nooit gehandhaafd. En dat zal voorlopig ook niet gebeuren. De Belastingdienst, die volgens de Wet deregulering beoordeling arbeidsrelatie moet controleren of premies en belastingen zijn afgedragen, doet dat sinds de invoering van die wet niet. Te ingewikkeld. Dit voorjaar liet het kabinet aan de Kamer weten dat het nog wel tot 2025 kan duren voordat deze daartoe wel overgaat. Ook andere wetgeving om (schijn)zelfstandigheid aan banden te leggen, wordt op zijn vroegst in 2025 van kracht. Dat kan er volgens onderzoek van ING nog weleens toe leiden dat het zzp-schap de komende jaren een nog hogere vlucht zal nemen. Maatregelen om andere vormen van flexwerk, zoals uitzend-, oproep- en nulurencontracten, te beperken worden waarschijnlijk al wel op korte termijn van kracht. Dat kan ertoe leiden dat uitzendkrachten zichzelf straks ook massaal verzelfstandigen. Een zorg die ook bij uitzendreuzen als Randstad zelf leeft. Al proberen ze de concurrentie bij te benen door ook aan platforms voor on-demandwerk te bouwen. Volgens Verhulp moet het kabinet niet langer wachten om het zzp-dossier op te pakken. Voordat het virus zich nog verder verspreidt. ‘Want wat voor beeld geeft het in organisaties als de docent die via een bemiddelingsbureau komt werken 130 euro per uur verdient, terwijl een juf in loondienst daar 25 euro voor krijgt?’ Van Dalum begrijpt die zorg. Voordat hij dit voorjaar een account aanmaakte op Temper, werkte hij nog in dienst als assistent-manager bij een ander Amsterdams hotel. Daar zag hij de barman op de loonlijst zich regelmatig verbijten, omdat de bediening die zijn cocktails wegbracht via Temper een veel hoger uurloon kregen dan hijzelf. ‘Hij werkte zich een slag in de rondte en dan stond er zo’n groen blaadje dat amper een dienblad kon vasthouden maar wél meer verdiende.’ En ja, nu is Van Dalum dus zélf zo’n ‘temperaar’, zegt hij. Al is dat niet voorgoed. Hij gebruikt het platform, net als Jongepier, vooral als opstapje naar een nieuwe vaste baan. ‘Hoe goed dit me ook bevalt: ik kies toch voor zekerheid, want ik heb een hypotheek en wil toch ook pensioen opbouwen.’ Wie weet behoort hij dus straks toch tot het meubilair van restaurant V. ‘Al weet ik niet of ik de app zomaar zou verwijderen’, zegt hij. ‘Wie weet kan ik na werktijd af en toe toch nog even een dienstje pakken.’ De situatie van de zelfstandige nu doet denken aan het begin van de jaren negentig. Toen begon de onstuitbare opkomst van de zzp’er in de bouw waar vaklui zich verzelfstandigden. Tot dan toe waren zzp’ers een selecte groep ‘vrije beroepen – denk aan artsen, notarissen en vooral winkeliers, vaak met meewerkende partners. Voor hen waren er belastingvoordelen omdat zij niet, zoals werknemers in loondienst, via hun werkgever pensioen opbouwden of verzekerd waren tegen inkomensverlies door werkloosheid, ziekte of arbeidsongeschiktheid. Met die belastingvoordelen konden zij dat zelf regelen. Natuurlijk waren er ook in de bouw vanouds zelfstandige eenpitters – loodgieters, schilders maar in de jaren negentig ontdekten vaklui in de bouw de voordelen van zelfstandigheid – zelf bepalen waar gewerkt wordt en fors meer verdienen, al moest de sociale zekerheid zelf geregeld. Ook voordelig voor aannemers trouwens. De bruto loonkosten zijn lager dan die voor mensen in vaste dienst. Die moeten volgens de bouw-cao worden betaald, werk of geen werk. De inhuur van zelfstandigen vergroot de flexibiliteit. Een win-winsituatie. De opkomst van de zzp’er in de bouw werd versterkt toen de Oost-Europese lidstaten in 2004 lid werden van de EU. Door het vrije verkeer van arbeid zijn de zelfstandige Poolse bouwvakker en schilder niet meer weg te denken uit het straatbeeld. In plaats van zo’n 180 duizend begin jaren negentig telt de bouw-cao nu nog voor ‘maar’ 110 duizend bouwvakkers. Het werd een trend, al kregen andere drijfveren de overhand. Zo werden ziekte en arbeidsongeschiktheid door wetswijzigingen een potentieel dure grap voor werkgevers. Transportbedrijven, geconfronteerd met uitvallende truckers door rugklachten, wezen truckers op zelfstandigheid. Die werden eigen rijder. De vrije vogel werd zo vogelvrij. De werkgevers, ook die bij de overheid, kwamen boven te liggen. Voor hen werd het verzelfstandigen van hun mensen onderdeel van het beperken van bedrijfsrisico’s en vaste lasten. De ‘flexibele schil’ met uitzendkrachten, payrolling, oproep en nulurencontracten, ooit alleen voor ‘piek en ziek’ werd een vaste schil, aangevuld met zelfstandigen. De overheid reguleerde zzp in 2004 met de introductie van de Verklaring arbeidsrelatie (VAR). Die vrijwaarde het bedrijf dat de zzp’er inhuurde van eventuele claims van de Belastingdienst. Daarmee was de beer los. Toen werkgevers in de thuiszorg vanaf 2006 gingen concurreren om contracten van de gemeenten, verzelfstandigden zij massaal hun toch al laagbetaalde alphahulpen. Die verloren hun pensioen en sociale zekerheid. Als zelfstandige moesten ze daar immers zelf voor zorgen. In de pakketbezorging werd de ‘ballast van de cao’ overboord gegooid: het arbeidscontract van bezorgers werd ingeruild voor een opdrachtovereenkomst, geen uurtarief maar een vergoeding per bezorging. Overal sloeg het zzp-virus toe. Dat leidde tot spraakmakende incidenten. Toen het Slotervaartziekenhuis in Amsterdam op dinsdag 23 oktober 2018 uitstel van betaling vroeg, bleven de zelfstandige verpleegkundigen woensdag weg omdat zij later achteraan zouden staan bij de rij schuldeisers. Die donderdag ging Slotervaart failliet omdat de zorg niet meer verantwoord verleend kon worden. Niemand had in de gaten dat er zoveel zelfstandigen op de verpleegafdelingen werkten. Raar werd het gevonden, omdat de zelfstandige verpleegkundige in dezelfde gezagsverhoudingen werkt als de verpleegkundige in loondienst. De politiek zag het met lede ogen aan. Voor het kabinet-Rutte II van VVD en PvdA was het een ideologische splijtzwam. De VVD heeft bij de zzp’er de geëmancipeerde arbeider voor ogen die zich ontworstelt aan het juk van werkgever en cao. De PvdA ziet vooral het afwentelen van het bedrijfsrisico op de zelfstandige, die ook nog eens alle sociale zekerheid kwijtraakt. Tot een fundamentele aanpak kwam het niet. Wel werd per 2016 de VAR vervangen door de DBA, de Wet deregulering beoordeling arbeidsrelaties. Daarmee werd ook de opdrachtgever van de zzp’er verantwoordelijk voor naheffingen als sprake is van schijnzelfstandigheid. Maar uit onmacht controleert de Belastingdienst niet dus is het een dode letter. Dat blijft zo tot 2025, liet het kabinet onlangs weten. Belangrijkste daad van Rutte III was het creëren van draagvlak voor verandering. Dat leverde het advies van de commissie Borstlap. Vakbeweging en werkgevers sloten daarover een akkoord, Rutte IV nam het over. Die plannen worden de komende maanden uitgewerkt. Nieuwe wetgeving kan per 2025 van kracht worden – vijf jaar na ‘Borstlap’. Dat stroperige proces lijkt ingehaald door de werkelijkheid, nu de werknemer ‘boven ligt’ en weer als zelfbewuste vrije vogel voor zelfstandigheid kiest. Verbetering: In een eerdere versie van dit artikel stond dat Taco van der Meer 30 euro per uur betaalt voor een medewerker via Temper. Dat klopt niet. Hij betaalt 23,50 euro.||https://www.volkskrant.nl/nieuws-achtergrond/de-zzp-ers-hebben-het-met-on-demand-werk-beter-voor-elkaar-dan-ooit~b8215264/
2022-08-12||NS richting recordjaar qua storingen, vooral rond Schiphol veel problemen||Al maanden rijden er door personeelstekorten minder treinen dan normaal. Maar ook het aantal storingen neemt toe. Op 3 april stokte het treinverkeer in vrijwel het hele land vanwege computerproblemen, maar ook in mei en juni was er veel treinuitval. In juli reden veel treinen niet door de hitte, en op 31 juli reden er urenlang geen treinen van en naar Rotterdam. Door een storing in het systeem konden verkeersleiders niet zien waar de treinen in de regio zich bevonden. Als de huidige trend doorzet, komt 2022, met nu al 3.483 storingen, in de buurt van het recordjaar 2019. Toen werden bijna 6 duizend ‘ongeplande aanpassingen aan de dienstregeling’ gerapporteerd. Op het spoor tussen Amsterdam Centraal en Schiphol waren de afgelopen elf jaar de meeste treinstoringen, bijna 1.900. Dat blijkt uit cijfers van de website rijdendetreinen.nl, op basis van storingsberichten van de NS. Het treinverkeer rondom Schiphol is sowieso vaak verstoord. In de toptien van meest ontregelde trajecten komt de luchthaven vijf keer voor. Verder staan ook tussen Breda en Rotterdam de treinen vaak stil. Sinds 2011 zijn bijna 43 duizend storingen gemeld bij NS en de regionale treinmaatschappijen. Dat zijn er gemiddeld tien per dag. De storingen duurden in de afgelopen 11 jaar in totaal 11 jaar en 8 maanden. Dag en nacht storing dus, ware het niet dat er veel storingen gelijktijdig plaatsvinden. De gemiddelde storing duurt 2 uur en 24 minuten. Op maandag worden de meeste storingen gemeld. In de meeste gevallen (12.400 keer) was een defecte trein de oorzaak.||https://www.volkskrant.nl/nieuws-achtergrond/ns-richting-recordjaar-qua-storingen-vooral-rond-schiphol-veel-problemen~be65da4d/
2022-08-12||Droogte laat zien hoe dringend actie tegen klimaatverandering nodig is||Europa is beland in een van de ergste periodes van droogte van de afgelopen eeuwen. De Londense stadsparken zien geel van ellende, golfbanen elders in Groot-Brittannië hebben het uiterlijk van een halfwoestijn. Machtige rivieren zoals de Po zijn verschrompeld tot nietige stroompjes. Bij bosbranden in Zuid-Europa likken de vuurtongen wild om zich heen en vernietigen grote delen van de mediterrane bossen. En als de aarde al niet verschroeid is, dan is die wel opengebarsten en uitgedroogd. In Duitsland dreigt de Rijn onbevaarbaar te worden, met alle gevolgen van dien voor het Europese transport. Er zijn problemen met de energieopwekking, en dat in een tijd waarin energie al voor zoveel hoofdbrekens zorgt: waterkrachtcentrales zijn krachteloos, kerncentrales kunnen niet gekoeld worden, en de aanvoer van diesel en kolen stokt vanwege de moeilijkheden die de binnenvaart ondervindt. Ook op Nederland, toch hét waterland van Europa, heeft de droogte een grote impact. Landbouw, natuur en scheepvaart vragen allemaal om water, en krijgen dat nu slechts in beperkte mate. Het leidt ertoe dat de aardappelen en uien verpieteren op het land, dat de bevers uit de ooibossen leven in een slagveld van dode wilgenbomen, en dat schepen met maar halve ladingen kunnen varen. Het laat opnieuw zien hoe diep klimaatverandering kan ingrijpen in het leven dat we kennen. Door de uitstoot van broeikasgassen neemt de temperatuur op aarde toe, nu al ruim 1 graad ten opzichte van de pre-industriële tijd. Die hitte kan gepaard gaan met hevige regenval, zoals we in de zomer van 2021 zagen, en nu dus met extreme droogte. Ondertussen is de wereldwijde uitstoot van broeikasgassen, na een dip door de lockdowns en reisbeperkingen tijdens de coronapandemie, gestegen tot recordhoogte, volgens de recentste cijfers. Overal in Europa worden kolencentrales opnieuw aangezwengeld, om gas uit te sparen nu de leveringen vanuit Rusland onzeker zijn geworden. Het gevolg is nog meer CO2-uitstoot. Tal van landen, waaronder de Europese Unie en sinds kort ook de Verenigde Staten, hebben goede voornemens om de uitstoot te beperken. Maar die moeten nog wel in de praktijk worden gebracht. Deze zomer vol extremen laat opnieuw zien hoe dringend het is om actie te ondernemen tegen klimaatverandering. Op individueel niveau: door minder vlees te eten, het openbaar vervoer of de fiets te pakken naar het werk, het huis te isoleren en, niet in de laatste plaats, minder te vliegen. De rijen op Schiphol deze zomer lieten niet alleen zien dat er een probleem is met het vinden met personeel, maar ook hoe normaal het nog is om voor een vakantie naar het verre (of minder verre) buitenland te vliegen. Ook regeringen zouden meer moeten doen om duidelijk te maken dat er een klimaatcrisis gaande is. Niet alleen door corona, ook door hitte en droogte vallen er doden, waarschuwen wetenschappers steeds opnieuw. Direct en indirect, bijvoorbeeld door de voedselzekerheid die onder druk komt te staan, vooral in armere delen van de wereld. Na de talloze aansporingen om in de elleboog te niezen, zou een simpele oproep klimaatbewuster te leven, liefst van de premier zelf, absoluut op zijn plaats zijn – en niet pas als het seizoen waarin klimaatverandering zich van zijn ergste kant laat zien alweer voorbij is.||https://www.volkskrant.nl/columns-opinie/droogte-laat-zien-hoe-dringend-actie-tegen-klimaatverandering-nodig-is~b81bb67a/
2022-08-12||Voor omkoping veroordeelde Samsung-topman krijgt gratie van president. Hij is ‘onmisbaar in crisistijd’ ||Lee belandde in 2017 voor vijf jaar in de gevangenis wegens omkoping, meineed en verduistering. Na een jaar kwam hij al vrij, een hoge rechter liet aantijgingen van corruptie vallen. Het hooggerechtshof was het daarmee oneens en legde hem dertig maanden celstraf op. Wegens goed gedrag kwam hij een jaar geleden opnieuw vervroegd vrij. Daarbij werd het Lee wel verboden om chip- en telefoonfabrikant Samsung weer te besturen. Nu de Zuid-Koreaanse president hem gratie heeft verleend, kan Lee opnieuw de leiding nemen bij het grootste bedrijf van het land. Achter de schermen bleef hij al die jaren al aan de touwtjes trekken, stellen critici. Ook andere voor corruptie veroordeelde zakenmensen kregen gratie. De overheid hoopt dat ze ‘de economische motor van het land aanjagen’. In 2015 wilde Lee twee dochterondernemingen van Samsung fuseren, volgens aandeelhouders om meer controle te krijgen over het familie-imperium. Hij kocht steun bij toenmalig president Park Geun-hye door miljoenen over te maken aan stichtingen van een naaste medewerker. Lee zou haar ook drie renpaarden hebben geschonken. ‘De gratie voor Lee is een signaal aan andere bazen dat ze vrij zijn om elke criminele activiteit te plegen die ze maar willen’, reageerde een aantal Zuid-Koreaanse protestgroepen vrijdag gezamenlijk. In 2016 trokken miljoenen Koreanen nog de straat op om het aftreden van staatshoofd Park te eisen. Zij was, naast de Samsung-zaak, bij tal van andere corruptieschandalen betrokken. Een groot deel van de bevolking zag haar als symbool van de te nauwe banden tussen de Koreaanse politiek en de machtige families aan de top van multinationals als Samsung. Park maakte van haar presidentschap ‘een particuliere onderneming met winstoogmerk’, oordeelden aanklagers. De politica werd veroordeeld tot 25 jaar gevangenisstraf. Ze kwam al in december 2021 vrij: net als Samsung-topman Lee kreeg ze gratie van de president. Ook het hoofd van Lee stond op sommige van de protestborden die zes jaar geleden over de pleinen van Seoul werden gedragen. De stemming in het land is intussen veranderd. Opiniepeilingen tonen dat een meerderheid van de Koreanen voor de gratieverlening van Lee is. De invloed van Sam­sung op de samenleving valt dan ook niet te onderschatten. Naast de productie van telefoons en televisies investeert het bedrijf ook in appartementen en ziekenhuizen. ‘Mensen geloven al decennia dat als het goed gaat met Samsung, het goed gaat met Korea’, zei een Koreaanse professor tegen de BBC. Lee, tegen wie nog andere rechtszaken lopen, is dankbaar ‘een kans te krijgen opnieuw te beginnen’ en excuseert zich voor zijn ‘tekortkomingen’.||https://www.volkskrant.nl/nieuws-achtergrond/voor-omkoping-veroordeelde-samsung-topman-krijgt-gratie-van-president-hij-is-onmisbaar-in-crisistijd~b9f53d82/
2022-08-12||Hoe je op kosten van de overheid kunt leren om nutteloze spulletjes uit China door te verkopen||Als je nu jong bent, sta je voor een keuze: heb je een money mindset of niet? Mijn werkgever, DPG Media, biedt bijvoorbeeld een startbonus van 1.000 euro om kranten te bezorgen. Op een reclameposter springt een vrouw in bikini van een rots in het water. Want, zo belooft de poster, na je krantenwijk ‘ben je de rest van de dag vrij’ en kun je ‘lekker chillen’. Euhm ja, als je nog puf hebt. En toevallig bij een idyllisch plasje met rots woont. Ook in de horeca, de flitsbezorging, de koffergooierij en tig andere sectoren word je direct aangenomen. Maar als je online verder kijkt, hoor je dat je ‘in samenwerking met de overheid’ kunt leren hoe je, met een half uurtje werken per dag, een maandomzet van een ton kunt draaien, met een ‘winstmarge van 29 procent’. Ik kan niet goed rekenen, maar dat klinkt als een wereldbaan. Laat die krantenwijk maar hangen. Geef mij een cursus e-commerce. Normaal gesproken zou ik u niet opzadelen met mijn fascinatie voor de wereld van finfluencers en get-rich-quick-oplichters – die via sociale media jongeren wijsmaken hoe makkelijk het is om met minimale inspanning rijk te worden – maar nu kwam ik een zichzelf goeroe wanende ondernemer tegen die wel erg ongegeneerd misbruik maakt van het systeem. Ik heb het over Jia Ruan. Een 26-jarige jongeman die is opgegroeid in West-Friesland en groot is geworden met dropshippen, of met anderen leren hoe je moet dropshippen, want dat is bij dit soort figuren altijd de vraag: als je zo rijk bent geworden met je internethandel, waarom moet je dan nog zo hard werken om cursussen te geven aan anderen? Dropshippen is van alle internethandel, toch al geen moreel verheven business, het laagste. In wezen betekent het: vind goedkope troep op AliExpress en verkoop het in een Nederlandse webshop voor meer geld. Een voorraad (of startkapitaal) is niet nodig, want je koopt de producten niet zelf in. Je laat ze direct verschepen vanuit China. In de recente Videoland-serie Snelle jongens – Shortcut naar succes was al te zien hoe influencers als Boyd Hoek en Joshua Kaats, door tv-recensent Frank Heinen fijnzinnig omschreven als ‘Welpjes of Wall Street’, inspelen op de kwetsbaarheden van jongeren met bij elkaar gejatte zelfhulpclichés en cursussen om te leren beleggen, pandjes flippen en andere hoog-risico-onzin waarmee je ‘de beste versie van jezelf moet worden’. Stel, je bent nu 17. Als je favoriete rappers je vertellen dat stacks spenden cool is, en je favoriete voetballers zeggen dat je met online gokken of bitcoin flink bij kunt verdienen, en je favoriete influencers beweren dat rijk worden een kwestie van de juiste mindset is, dan ga je misschien wel denken dat werken in loondienst voor sukkels is en dat je je kleine beetje spaargeld via crypto-roulette op rood moet zetten. Zoals zoveel van deze types verkoopt Jia Ruan niet alleen zijn eigen succes, maar ook een keur aan andere handeltjes. Hij zit in de NFT-kunst, werkt aan een supplementenlijn, verkoopt e-books over een ‘unstoppable mindset’, geeft motivatietraining, enzovoorts. Maar sinds een jaar is hij veranderd en heeft hij, praise the Lord, het ware pad gevonden. Op Instagram legde Ruan in mei uit dat mannen moeten stoppen met ‘short term gratification’ en dus niet moeten drinken, drugs gebruiken, porno kijken en netflixen. ‘Het leven bestaat uit meer dan genot achterna jagen’, zegt hij terwijl hij in een sportauto over een palmbomenboulevard rijdt. Zijn advies: volg God. ‘Ik ben dan wel een miljonair, maar ik zie mezelf in de eerste plaats als een kind van God’, zei Ruan onlangs in Trouw. En tegen Vice: ‘Dat is de shift waar ik in zit: van egocentrisme naar dankbaarheid.’ Met die cursussen ging hij stoppen, voortaan zou hij Zijn woord verspreiden. Met enige verbazing belandde ik dus op Ecomacademy.nl, een domein dat in april is geregistreerd. De KvK-inschrijving waar de site naar verwijst is een bedrijf dat mede op Ruans naam staat en is opgericht op 25 juli, drie weken geleden. Op de site staat: ‘mede mogelijk gemaakt door’ het UWV en ‘Government of the Netherlands’. In een filmpje legt Ruan uit wat de bedoeling is: als je ‘geen baas’ wilt en de wereld over wilt reizen, terwijl je ‘30 minuten per dag’ werkt, kun je een training e-commerce bij hem volgen, ook wel het ‘7-figure-traject’. En het mooie is: de overheid betaalt de 1.000 euro kostende cursus. Hij doelt op het Stap-budget, een populaire subsidieregeling waarmee iedere 18-plusser één keer per jaar zich kan laten bijscholen. Al twee keer dit jaar waren de beschikbare miljoenen op na tienduizenden aanvragen. Enigszins teleurstellend was wel dat er 200 mensen een cursus coaching volgden, tegenover 28 aanvragen voor de basisopleiding verpleegkunde. Karien van Gennip, minister van Sociale Zaken, zei destijds in de Volkskrant: ‘Een opleider moet aantonen dat zijn activiteit arbeidsmarktrelevantie heeft.’ Ik ben toch benieuwd wat de ‘arbeidsmarktrelevantie’ is van een cursist die niets van waarde toevoegt door op Bol.com nutteloze en planeetverwoestende spulletjes uit China door te verkopen. Over drie weken start een nieuwe aanvraagronde. Net genoeg tijd om nog eens goed naar de aangesloten opleiders te kijken.||https://www.volkskrant.nl/columns-opinie/hoe-je-op-kosten-van-de-overheid-kunt-leren-om-nutteloze-spulletjes-uit-china-door-te-verkopen~b812a8ab/
2022-08-12||Psychiater Eric Vermetten: ‘Mdma is geen wondermedicijn, maar er kan iets fundamenteel veranderen’||Hij overleefde vier concentratiekampen, maar 25 jaar na de bevrijding heeft de oud-verzetsman nog altijd de oorlog in zijn hoofd. Hij durft nauwelijks de straat op, heeft nachtmerries en slaapt in de houding die hij op de appèlplaats moest aannemen, alvast paraat als de nazi’s hem weer wakker komen schreeuwen. Het leven is zo ondraaglijk geworden dat zijn psychiater besluit tot een onconventionele behandelmethode: onder invloed van lsd moet hij de weggedrukte gruwelijke oorlogsherinneringen naar boven halen om ze eindelijk te verwerken. In de behandelkamer keert hij terug naar de hel van de kampen, en de camera is erbij. We zien hem schreeuwen en vloeken, het hoofd in de handen. ‘Begrijpt u nu waarom ik huil?’, vraagt hij de psychiater. Het is de titel van een indrukwekkende documentaire die in februari 1972 op tv wordt uitgezonden. Met die ene film maakt cineast Louis van Gasteren duidelijk hoe groot de psychische schade is die de oorlog heeft achtergelaten en hoe belangrijk het werk is van de Leidse psychiater Jan Bastiaans, die kampoverlevenden van hun trauma probeert af te helpen. Ruim dertig jaar later wordt psychiater Eric Vermetten door de 81-jarige Van Gasteren thuis uitgenodigd. De filmmaker heeft gehoord van zijn proefschrift over posttraumatische stressstoornis (ptss) en wil daar alles over weten. Vermetten is dan nog niet zo lang terug uit de Verenigde Staten, waar hij aan Yale en Emory University onderzoek heeft gedaan naar psychotrauma’s bij Vietnam-veteranen. Defensie heeft hem gevraagd mee te helpen om ook hier het onderzoek en de behandelingen op poten te zetten. Het is een paar jaar na de val van Srebrenica, de vrees bestaat dat veel veteranen van Dutchbat III last gaan krijgen van een posttraumatische stressstoornis. Van Gasteren vertelt hem vol geestdrift over Jan Bastiaans, de man die honderden oorlogsslachtoffers probeerde te verlossen van hun vreselijke herinneringen aan de concentratiekampen. Samen kijken ze naar de documentaire, Vermetten is onder de indruk. Hij ziet overeenkomsten met de oorlogsveteranen die hij als militair psychiater behandelt. Ze hebben gediend in Srebrenica, in Afghanistan, in Cambodja, en hebben daar zulke schokkende dingen gezien of meegemaakt dat ze een posttraumatische stressstoornis hebben ontwikkeld. Ze zijn kortaangebonden, ze hebben paniekaanvallen, ze vertrouwen niemand meer, ze zijn gevlucht in verslavingen, vaak zijn hun gezinnen ontwricht. Sinds begin dit jaar is Vermetten kolonel buiten dienst – bij Defensie betekent 60 jaar functioneel leeftijdsontslag. Hij is gestopt bij de afdeling militaire geestelijke gezondheidszorg in het Militair Hospitaal in Utrecht, waar hij jarenlang een veteranenpoli had. De komende jaren werkt hij door in Leiden, als hoogleraar medisch-biologische en psychiatrische aspecten van psychotrauma. Bij zijn afscheid werd een opmerkelijk boek gepresenteerd. Geschreven door medisch historicus Leo van Bergen, gefinancierd met geld uit een universitair ptss-fonds dat Vermetten daarvoor mocht aanwenden. Het onderwerp: Jan Bastiaans en zijn lsd-behandeling. Van psychedelica wist Vermetten lange tijd weinig af, vertelt hij. Rond de pensionering van Bastiaans, veertig jaar geleden, was ook lsd uit de behandelkamer verdwenen – in de ban gedaan vanwege de mogelijk ernstige bijwerkingen en twijfels over het effect. Maar de laatste jaren is wereldwijd een hernieuwde interesse ontstaan voor de inzet van geestverruimende middelen in de psychiatrie. Amerikaanse wetenschappers hebben internationaal onderzoek opgezet naar mdma (de werkzame stof in xtc) bij de behandeling van ptss. En Vermetten, geïntrigeerd door het werk van zijn voorganger, doet daaraan mee. In samenwerking met ARQ Centrum ’45, het landelijk centrum voor de behandeling van patiënten met ernstige psychotrauma’s. Het laatste wetenschappelijke onderzoek, vorig jaar gepubliceerd in vakblad Nature Medicine, laat opnieuw verbluffende resultaten zien. Vermetten signaleert de effecten die ook Bastiaans moeten hebben geïnspireerd. In zijn werkkamer in het Leidse LUMC raakt hij niet uitgepraat over zijn vakgebied – de boterhammen met kaas die hij in de kantine heeft gehaald, blijven twee uur lang bijna onaangeroerd. Hij heeft getwijfeld over het boek, bekent hij. Want om de hoek van zijn werkkamer in het LUMC mag dan in de eregalerij een groot portret hangen van de man die daar tussen 1963 en 1985 hoogleraar was, Bastiaans werd door veel van zijn collega’s verguisd. Hij kon geen afscheid nemen, ging te lang door met zijn behandelingen en maakte aan het einde van zijn carrière een paar ernstige fouten, die onder meer een patiënte het leven kostte. ‘Natuurlijk is dat verschrikkelijk’, zegt Vermetten. ‘Hij was geen makkelijke man, zijn onverzettelijkheid heeft hem veel problemen opgeleverd. Hij werd bekritiseerd omdat hij geen goed wetenschappelijk onderzoek deed. Het boek moest er komen, vond ik, als herwaardering van zijn pionierswerk.’ ‘Ik wist uiteraard welke psychische gevolgen een oorlog kan hebben, maar toen ik me ging verdiepen in het werk van Bastiaans vond ik daarin een visie die me aansprak en een metafoor die me veel verhelderde. De kampslachtoffers die hij behandelde, waren wel bevrijd, maar niet in hun hoofd, zei hij, ze zaten als het ware gevangen in een burcht en alle ophaalbruggen waren opgetrokken. Dat gaf zekerheid en houvast, maar werkte ook als een gevangenis. Dat herkende ik zó bij de veteranen die ik behandelde, opeens begreep ik meer van hun problematiek. Veel van hen zaten in een isolement, de maatschappij kon hun gestolen worden, ze voelden zich door niemand begrepen. Het hoeft allemaal niet meer, zeiden ze me vaak. ‘Toen snapte ik beter waarom Bastiaans lsd gebruikte bij zijn behandeling. Daarmee probeerde hij zijn patiënten te bevrijden uit dat isolement, door ze te laten praten over gebeurtenissen die ze heel diep hadden weggestopt en die ervaringen daarna een plek te geven in hun leven. Bastiaans trok zich het leed aan van de kampoverlevenden in een tijd waarin er nog helemaal geen aandacht was voor de verwoestende mentale impact van de oorlog. Daar was niet eens een naam voor. De posttraumatische stressstoornis is pas in 1980 in het handboek van psychiaters opgenomen.’ ‘Nee, ik ben opgeleid in Maastricht en toen ik na een carrière in de Verenigde Staten terugkwam naar Nederland, was hij al overleden. Ik heb hem vooral leren kennen door zijn publicaties en door de verhalen van Louis van Gasteren, die mij veel heeft verteld over hun tijd samen. Louis en ik zijn hechte vrienden geworden.’ ‘Ja, hij zat in het verzet en heeft een Joodse onderduiker om het leven gebracht, uit zelfbescherming, omdat die een gevaar was voor hem en voor anderen. Het was voor hem een levenslang trauma, dat tot ver na de oorlog door journalisten werd opgerakeld, in artikelen en in een boek. Hij hoopte dat ik hem misschien kon helpen. Ik probeerde hem erover te laten vertellen, dan sloeg-ie met gebalde vuisten op tafel en schreeuwde hij: ‘Eric, wat móést ik?’ Ik had met hem te doen, hij heeft er tot aan zijn dood verschrikkelijk onder geleden.’ ‘De aard en de ernst en de achtergrond van hun trauma’s verschillen inderdaad enorm, maar de psychische schade, het palet aan klachten die zij ervaren, is vergelijkbaar. En dus is hun behandeling in de basis hetzelfde. Maar het is inderdaad een discussiepunt of we bij ptss vooral naar de symptomen of ook naar de oorzaak moeten kijken.’ ‘Ik ben in 2008 twee weken in Afghanistan geweest, om onderzoek te doen naar morele dilemma’s bij militairen. Ik ben natuurlijk niet buiten de poort geweest, daar ben ik niet voor opgeleid. Maar ik heb er in de rij gestaan voor het eten, ik heb er geslapen onder het tentdoek. Ik mocht even ervaren hoe het is om daar te werken, en daardoor heb ik beeld en geluid bij de verhalen waar de veteranen in mijn behandelkamer het over hebben. ‘Tijdens mijn verblijf in Kandahar werd er een Canadese soldaat binnengebracht die was geraakt door een bermbom. Die nacht overleed hij, de volgende ochtend stonden we met alle militairen in de hitte in de houding, terwijl de gestorven soldaat, een doedelzakspeler voorop, naar het vliegtuig werd begeleid.’ ‘Het gaat om zes- tot achtduizend militairen, van de ruim honderdduizend die Nederland er telt. Met verreweg de meeste veteranen, zo’n 85 procent, gaat het prima na een uitzending. Ze hebben vaak verschrikkelijke dingen meegemaakt, maar kunnen door met hun leven. ‘Een tweede groep krijgt vrij snel klachten na terugkeer van een buitenlandse missie: angstige herinneringen, zweterige nachten. Maar dat gaat weer over, door therapie bijvoorbeeld of met hulp van een liefhebbende partner. De herinnering blijft, maar de scherpte gaat ervanaf. ‘En dan is er een derde groep veteranen, die pas na een aantal jaren in de problemen komt. Om door te kunnen met hun leven zijn ze emoties en herinneringen gaan vermijden, ze zijn heel hard gaan werken, soms gaan drinken, misschien zelfs drugs gaan gebruiken, ze hebben foute keuzes gemaakt, en dan opeens gaat het niet meer.’ ‘Ik denk dat we ptss als een stoornis moeten zien met stadia, net als bijvoorbeeld kanker. De ptss die zich na een maand manifesteert is een heel andere aandoening dan de ziekte die zich na jaren pas openbaart. Zeker als veteranen al jaren vastzitten in destructief gedrag, zien we dat ze lang niet altijd gebaat zijn bij een serie gesprekken of cognitieve gedragstherapie. ‘Er gaat bij hen iets mis, ze sluiten zich op terwijl de herinneringen aan hun traumatische ervaringen blijven terugkomen. Er is bij hen vermoedelijk meer aan de hand. Soms kunnen ze last krijgen van gevoelens van schuld en schaamte: hádden ze maar meer gedaan, hádden ze maar ingegrepen. We noemen dat een morele verwonding. Het is lastig om daarvanaf te komen. Daarvoor moet je die emoties en het verhaal erachter erkennen en ze durven toe te geven. Voor die groep schiet ons vakgebied soms tekort, we moeten verder zoeken om die veteranen te kunnen helpen.’ ‘We hebben bij Defensie een loopbandtherapie ontwikkeld, waarmee we het praten makkelijker maken. We vragen patiënten om op een band te lopen terwijl ze naar foto’s kijken of naar muziek luisteren uit de tijd dat ze waren uitgezonden. Wij staan ernaast en vragen wat ze voelen, welke herinneringen bovenkomen. Wandelen en praten, dat gaat heel goed samen, weten we, de eerste resultaten van die zogeheten 3MDR-behandeling zijn hoopgevend. ‘En dan is er het internationale mdma-onderzoek waar we aan meedoen. Doel is om uit te zoeken of mdma bij de geneesmiddelenautoriteiten kan worden geregistreerd voor de behandeling van ptss.’ ‘Maps, de Amerikaanse organisatie voor psychedelisch onderzoek die de studies opzet en sponsort, heeft voor mdma gekozen. Mogelijk omdat lsd een langere werkingsduur heeft, na afloop van een sessie zou je de uitwerking dan weer met een ander medicijn moeten afbreken. Met mdma is dat niet nodig. ‘De twee middelen werken ook anders. Lsd wekt hallucinaties op, mdma is een middel dat de emoties zachter maakt. Als je worstelt met schuld en schaamte, werkt mdma mogelijk beter. Het kan een katalysator zijn waarmee je kunt terugblikken op traumatische herinneringen met minder angst en veroordeling. ‘Bij veteranen met hardnekkige ptss blijft de herinnering aan het trauma negatieve energie oproepen, omdat ze de gevoelens die erbij horen wegdrukken. Het is hun manier om te overleven. De nachtmerries zijn ook altijd hetzelfde, al tien, soms twintig jaar lang. Dat is verschrikkelijk. Met mdma kunnen ze bij die opgesloten gevoelens komen. ‘Zo was er een marinier die zijn buddy had zien verbranden in hun pantservoertuig. Hij voelde zich verschrikkelijk schuldig omdat hij zijn maat niet had kunnen redden. Hij reageerde het op iedereen af, was prikkelbaar en agressief tegen zijn vrouw. Tijdens de mdma-sessies kon hij de ervaring herbeleven en zichzelf als het ware vergeven, zonder angst onder ogen zien dat hij alles had gedaan wat hij kon. Daarmee ontstond ruimte voor psychotherapie waarin hij kon werken aan herstel.’ ‘We hebben nu een aantal veteranen met mdma behandeld, het zijn lange sessies, van ongeveer acht uur per keer. We zijn er altijd bij met twee psychotherapeuten, de sessies zijn intensief, we laten de patiënten niet alleen. Het bijzondere is: we hoeven ze niet te sturen met onze vragen, ze weten dondersgoed waar ze heen willen. Ik vind het indrukwekkend om daarbij te zijn.’ ‘Toen ik tien jaar geleden de eerste onderzoeksresultaten zag, dacht ik: dat kan niet waar zijn. Maar de eerste grote studie, die vorig jaar is gepubliceerd, laat zien dat tweederde van de veteranen die met mdma zijn behandeld geen ptss meer heeft, twee keer zo veel als in de placebogroep. In ruim drie jaar tijd had een kwart van de groep een terugval, driekwart bleef vrij van symptomen, zonder dat ze verder nog werden behandeld. ‘Het is geen wondermedicijn, het is niet zo dat alles na een paar mdma-sessies is opgelost. Maar er is ook geen sprake van een honeymoon-effect, er kan iets fundamenteel veranderen in de wijze waarop zij naar zichzelf en naar de wereld gaan kijken. ‘Nu blijkt dat mdma mogelijk iets kan betekenen bij hardnekkige ptss, vind ik dat we de morele plicht hebben om dat verder uit te zoeken. We moeten alles doen wat we kunnen om mensen met ptss ruimte in het hoofd te geven, veteranen, maar bijvoorbeeld ook politieagenten, zodat het leven weer leefbaar wordt. Voor henzelf en voor hun partners en kinderen. ‘We zullen effectieve behandelingen hard nodig hebben, nu de oorlog in Oekraïne maar voortduurt. Er zal, vrees ik, een hausse aan ptss zichtbaar worden.’ ‘Daar ben ik van geschrokken, het is ernstig grensoverschrijdend gedrag. Logisch dat het Canadese ministerie onderzoek heeft gedaan. Daarbij hebben ze een aantal procedurele fouten ontdekt, bijvoorbeeld dat in een van de behandelcentra de toestemmingsformulieren niet helemaal klopten. ‘Praat ik het nou goed? Nee, de richtlijnen zijn er om de deelnemers te beschermen en zeker de ethische gedragsregels zijn cruciaal bij deze kwetsbare groep. De achterliggende organisatie moet hieruit lessen trekken. En mocht het gebruik van mdma in de toekomst worden goedgekeurd, dan pleit ik ervoor om de behandeling alleen te geven in gespecialiseerde centra, met goed opgeleide therapeuten.’ * Terug naar de plek waar het trauma ontstond, ook dat kan misschien helpen om oorlogservaringen te verwerken. Het ministerie van Defensie heeft via het Nederlands Veteraneninstituut geld beschikbaar gesteld om de veteranen van Dutchbat III terug te laten keren naar Srebrenica, de plek waar ze in 1995 machteloos moesten toekijken hoe duizenden moslimjongens en -mannen door Bosnisch-Servische troepen werden gedeporteerd en vermoord. Vermetten is mede-initiatiefnemer van die terugkeerreizen en ziet daarin voor veteranen een mogelijkheid om die uitzending in hun hoofd eindelijk af te sluiten. Begin dit jaar is hij meegegaan met de eerste Dutchbat-veteranen die terugkeerden naar Srebrenica. ‘Het is eigenlijk een oud idee. Hoeveel mensen gaan niet terug naar monumenten uit de Tweede Wereldoorlog om te verwerken wat hun is overkomen? Veel veteranen zijn nooit meer terug geweest naar Srebrenica, terwijl de periode daar hun leven zo heeft gekleurd. De beelden van 1995 zijn als het ware bevroren in hun geheugen. Sommigen hebben het gevoel dat ze tekort zijn geschoten, ze willen zich verontschuldigen, ze willen iets terugdoen, door hun verhaal te vertellen en belangstelling te tonen.’ ‘We zijn onder andere naar Potocari geweest, waar Dutchbat was gelegerd. Daar is de begraafplaats van alle vermoorde moslimmannen, een enorme vlakte met eindeloze rijen witte stenen. Dat beeld liet niemand onberoerd. Aan de overkant van de weg, waar vroeger de compound was, staat nu een prachtig museum. We werden uitgenodigd door overlevenden, zij waren onze gids. De veteranen hebben daar 27 jaar geleden gegeten en geslapen, ze zagen op de muur teksten terug die ze toen hadden opgeschreven, ze hebben er verschrikkelijke dingen meegemaakt. ‘Waar ze thuis geen ruimte voor vinden, gebeurt daar soms wel, als ze de omgeving weer zien, de wind weer voelen, als ze praten met elkaar en met de plaatselijke bevolking. Het lijkt soms op een bevrijding, op die plek veranderen de herinneringen, komen er nieuwe voor in de plaats.’ ‘De vrouwen die we daar ontmoetten, waren zo hartelijk. Ze zijn boos geweest, ze hebben zich in de steek gelaten gevoeld, maar bij velen bestaat nu vooral behoefte aan verzoening. Er is aandacht voor elkaars verhaal, zij luisterden ook naar wat wij te vertellen hebben. En ze zagen dat de veteranen nog altijd vreselijk boos en verdrietig zijn over wat er is gebeurd. De echtgenote van een veteraan vertelde de vrouwen over de nachtmerries van haar man, die ze al ruim twintig jaar elke nacht moet aanhoren. Daarna omhelsden ze elkaar.’ ‘Ja, dat denk ik wel, het betekent erkenning van hun leed. Maar daar zit ook een andere kant aan. De laatste jaren krijgen veteranen soms flinke bedragen aan compensatie als vergoeding voor geleden schade. Ze zijn immers inkomsten misgelopen. Maar ik merk dat die vergoedingen ook de hulpverlening in de weg kunnen staan. ‘De procedures duren lang, veteranen moeten vaak van alles aantonen en dat maakt ze soms boos en machteloos. Ze kijken ook naar elkaar: als een ander het krijgt die hetzelfde heeft meegemaakt, dan hebben zij er ook recht op. Zo gaan de gesprekken in de behandelkamer vaak over die procedures, terwijl het daar niet over zou moeten gaan.’ ‘Van Gasteren heeft jaren later een vervolg gemaakt en daarin vertelde de vrouw van de verzetsman dat het echt beter met hem ging. Hij slaapt niet meer in de houding, zei ze en dat vond ik zo’n aandoenlijke uitspraak. In ieder geval gaf hij zichzelf meer rust. Maar volledig genezen is hij nooit. ‘‘Kan ik weer de oude worden?’, vragen mijn patiënten me soms. Dat is een naïef idee en dat weten ze ook. Ze worden nooit meer de persoon die ze waren voordat ze werden uitgezonden. Traumatische gebeurtenissen kunnen we niet wegpoetsen, maar we kunnen wel proberen om het leven weer draaglijk te maken. Trauma’s zijn ontwrichtend, maar ze leren ons ook veel over de veerkracht van mensen. En over de onmaakbaarheid van het leven, het accepteren van dingen die nou eenmaal zo zijn.’||https://www.volkskrant.nl/nieuws-achtergrond/psychiater-eric-vermetten-mdma-is-geen-wondermedicijn-maar-er-kan-iets-fundamenteel-veranderen~b33efb4f/
2022-08-12||Dit Taiwanese bedrijf voorziet de wereld van chips – en is daardoor begeerd door de VS en China||Intel inside – wie in vroeger tijden een computer kocht, werd met reclames op het hart gedrukt dat er een processor van Intel in moest zitten. De Amerikaanse fabrikant maakte het hart van moderne computers en iedereen mocht het weten. Hoe anders is het nu. Kenners weten misschien nog wel dat er een Bionic A15-chip in hun laatste iPhone 13 zit, maar niet wie de fabrikant is. Dat is niet Apple. Apple ontwerpt zijn eigen chips weliswaar, maar ze worden elders in elkaar geschroefd. In Taiwan bij de Taiwan Semiconductor Manufacturing Company (TSMC). Vorige week bracht Nancy Pelosi, voorzitter van het Amerikaanse Huis van Afgevaardigden, haar veelbesproken bliksembezoek aan Taiwan. Onderdeel van het gecondenseerde programma was ook een lunch met Mark Liu, de hoogste baas van de grootste chipfabrikant ter wereld, TSMC. Logisch, want TSMC speelt een rol op het internationale geopolitieke schaakbord. De aanduiding ‘grootste’ is niet overdreven. Afhankelijk van de definitie verschillen de percentages, maar de uitkomst is in alle gevallen indrukwekkend. Volgens de ene berekening heeft TSMC (jaaromzet: 56 miljard euro) meer dan de helft van de totale wereldwijde markt voor chipfabricage in handen, terwijl een andere zelfs op percentages van 90 procent uitkomt. Dat laatste geldt dan voor het in elkaar zetten van geavanceerde chips. Deze worden bijvoorbeeld in moderne smartphones gebruikt. Het is simpel: de wereld kan niet meer zonder chips. Zonder chips geen auto’s, koelkasten, computers, telefoons, militaire vliegtuigen of kassa’s. En TSMC speelt hierin dus een hoofdrol. Er zijn wereldwijd best veel chipfabrikanten, maar er is sinds de coronapandemie een nijpend tekort. Bovendien is bijna niemand in staat geavanceerde chips te maken. Dit zijn chips die gebruikmaken van extreem veel transistors op een minuscuul oppervlak. TSMC kan dit, net als bijvoorbeeld het Koreaanse Samsung. Overigens niet zonder Nederlandse hulp. Beide fabrikanten zijn klant van het Veldhovense ASML, dat de peperdure hightechmachines levert voor het fabriceren van chips. Zonder ASML geen TSMC, en zonder TSMC geen chips voor uw laatste iPhone. Pikant genoeg heeft zowel TSMC als ASML Philips-wortels. ASML was ooit een dochteronderneming van Philips, terwijl de Eindhovenaren in 1987 aan de wieg stonden van TSMC. De Taiwanese overheid had destijds de visionaire blik om een moderne chipfabriek te bouwen die in opdracht van andere partijen zou produceren, wat toen een revolutionair idee was. Philips investeerde en kreeg 28 procent van de aandelen in handen. Dat groeide later nog tot maar liefst 38 procent. Philips verkocht in 2008 zijn laatste pakket van 383 miljoen aandelen, vergezeld van het droge commentaar: ‘Als resultaat van deze verkoop bezit Philips geen belang meer in TSMC.’ Natuurlijk is het achteraf gemakkelijk om te lachen over eerder genomen beslissingen, maar de rekensommen zijn er niet minder pijnlijk om. Philips is momenteel zo’n 17 miljard euro waard, terwijl de waarde van voormalige probleemdochter ASML 229 miljard is. TSMC is met zo’n 445 miljard nog veel meer waard. Het kan verkeren. Het belang van TSMC gaat veel verder dan alleen in blote cijfers is uit te drukken. ‘Wie geavanceerde chips kan maken, heeft de wereldmacht in handen’, stelde Bram Nauta (hoogleraar elektrotechniek aan de Universiteit Twente) twee jaar geleden nog tegenover de Volkskrant. Het oplopende conflict tussen de Verenigde Staten en China – Trump zette honderd Chinese techbedrijven op de zwarte lijst – zorgde er onder andere voor dat Huawei acuut in de problemen kwam, omdat de fabrikant zonder chips kwam te zitten. Op dat moment werd zonneklaar dat China één essentieel onderdeel in zijn techstrategie was vergeten: de productie van geavanceerde chips. Er zijn diverse Chinese chipfabrieken, maar die kunnen niet wat TSMC of Samsung kan. Niet alleen China is gevoelig afhankelijk van de Taiwanezen, ook de Verenigde Staten zijn dat. Het is precies de reden dat de overheid daar nu met een grote bak geld op de proppen komt die ervoor moet zorgen dat ook daar de productie (weer) op gang komt. Overigens heeft zowel TSMC als Samsung op dit moment al fabrieken in de VS. Ook China probeert met investeringen ultramoderne fabrieken te bouwen, maar het opzetten van een eigen chipindustrie is een kwestie van bijzonder lange adem. Die tijd is er eenvoudigweg niet. ‘China heeft geen plan B’, constateerde hoogleraar Nauta twee jaar geleden al. ‘Of, nou ja: Taiwan binnenvallen.’ Dit scenario is er de laatste maanden niet minder waarschijnlijk om geworden. Daarmee is TSMC niet alleen een economische, maar ook een geopolitieke factor van belang.||https://www.volkskrant.nl/nieuws-achtergrond/dit-taiwanese-bedrijf-voorziet-de-wereld-van-chips-en-is-daardoor-begeerd-door-de-vs-en-china~b5c7b5d7/
2022-08-12||De beste muziek van de week: knettergoeie punkrock en afrobeat van twee échte livebands ||‘Osees is een nogal experimentele band. Neem alleen hun bandnaam al, die niet altijd Osees was. Hiervoor noemden ze zichzelf OCS, Thee Oh Sees, Oh Sees en nog zo’n vijf andere namen. Niet heel handig als je wil dat mensen je kunnen vinden. Maar ze kunnen het maken, want onder leiding van John Dwyer is de band geworden tot een indielegende. Hun nieuwe album (Osees, A Foul Form, ★★★☆☆, tien nummers) is alweer hun 26ste, en dan doen de bandleden ook nog allerlei solo- en zijprojecten. ‘De genres op Osees’ albums zijn ook steeds verschillend. Van bestudeerde progrock naar surf- en pure punk, het gaat alle kanten op. Op A Foul Form, wat weer meer de punkkant op gaat, staan korte maar toch erg sterke nummers die je wel wil blijven draaien. Fucking Kill Me bijvoorbeeld, vond ik eigenlijk wel een opgewekt trackje. Liefhebbers van het wat rustigere werk kunnen beginnen met Perm Act. Het zijn allemaal korte tracks, de meeste zijn nog geen twee minuten lang. Binnen twintig minuten heb je het hele album gehoord en ben je weer van ze af. ‘Maar het allerbeste aan Osees zijn dus hun concerten. Het blijft een steengoede liveband: op het podium zie je pas echt hoe getalenteerd, goed en muzikaal de bandleden zijn. Je kan er niet bij gaan zitten. Iedereen zou er naartoe moeten gaan, altijd, als je de kans krijgt.’ ‘Kokoroko is live ook al zo goed, in een totaal ander genre: ze spelen opzwepende afrobeatnummers en op het podium pakken de drie koperblazende vrouwen (met saxofoon, trombone en trompet) telkens om de beurt de hoofdrol, om met ronkende solo’s het publiek mee te slepen. ‘De band bestaat al zo’n zes jaar, en Could We Be More (Kokoroko, ★★★☆☆, veertien nummers) is hun langverwachte debuutalbum. In eerste instantie vond ik ’m iets te gelikt en te makkelijk in het gehoor liggen, maar na een aantal keer luisteren viel op hoe mooi en melodieus de nummers in elkaar zitten. De arrangementen kregen de hoofdrol, in plaats van de solerende blazers. Je hebt de neiging er een beetje bij af te dwalen, maar er zit een mooie, jazzachtige kracht in de muziek. Vooral het nummer Ewà Inú is prachtig, met heerlijke uitstapjes van de trombone, daarna de trompet, en uiteindelijk de sax. ‘De instrumentale nummers vind ik beter dan de vocale, maar je gaat je sowieso niet verdrietig voelen bij dit album. Zowel Kokoroko als Osees zijn allebei geweldig op een podium, en al is het op plaat soms wat minder overtuigend, het mag niemand weerhouden er toch een weekendje voor te gaan zitten.’ Op Florist (Florist, ★★★★☆, negentien nummers) word je omringd door breekbare folkliedjes, en af en toe wat omgevingsgeluiden. Vrolijk makend is het niet, wonderlijk en aangrijpend wel. Not Tight (Domi & JD Beck, ★★★☆☆, vijftien nummers) van het jazzduo Domi & JD Beck is ook geschikt voor de ruimdenkende pop-, soul- en hiphopliefhebber. Soms raken ze wat ondergesneeuwd door alle grote namen die ook meewerkten, maar de zowel de akkoordenreeksen van Domi als de drumpartijen van Beck zijn virtuoos.||https://www.volkskrant.nl/cultuur-media/de-beste-muziek-van-de-week-knettergoeie-punkrock-en-afrobeat-van-twee-echte-livebands~b0f92fce/
2022-08-12||De tijd dat we TikTok konden wegzetten als frivole dansjesapp is voorbij ||In een donker TikTok-straatje in een héél andere wijk dan de mijne is de afgelopen maanden de ster van de misogyne Andrew Tate tot grote hoogten gestegen. Uiteraard scrollde ik als de brandweer op de commotie af. Bij deze Brits-Amerikaanse ex-kickbokser steken corpsleden die vrouwen ‘sperma-emmers’ noemen bijna poëtisch af. Even wat highlights: vrouwen moeten volgens Tate thuiszitten, zijn eigendom van mannen en hij vertelt zijn honderdduizenden veelal jonge, mannelijke volgers ook graag hoe hij een vrouw zou mishandelen als ze hem van vreemdgaan zou betichten. Er lopen onderzoeken naar geweldpleging, mensenhandel en verkrachting door Tate, schreef The Guardian. Ook zegt hij in een video dat verkrachtingsslachtoffers ‘wat verantwoordelijkheid moeten dragen’ voor hun lot. Tates roem is niet natuurlijk gegroeid: hij zet het algoritme aan de steroïden. Zijn voornaamste business is zijn ‘Hustler’s University’, een piramideschema waarbij leden geld krijgen voor nieuwe leden die ze aanbrengen. Daarom overspoelen ze TikTok met zo waanzinnig mogelijke video’s van Tate via talloze accounts. De verontwaardiging (ook de mijne) is ingecalculeerd. TikToks algoritme is heel gevoelig voor misbruik: een kijker die boos is, is geboeid; als je even pauzeert, registreert TikTok dat en maakt de video prominenter, zodat die nog meer boze mensen én nieuwe fans bereikt. Ook voert dat agressieve algoritme je altijd meer van datgene wat je aandacht vasthoudt – juist dat zorgde ervoor dat TikTok de afgelopen jaren zoveel harder is gegroeid dan alle andere sociale media. Op het platform staan nu 3 miljoen posts of video’s waaraan Tates naam is verbonden, bleek uit een onderzoekje dat onze dataman even pleegde voor deze column. Ook in Nederland, waar al 3 miljoen mensen TikTok gebruiken, kreeg Tate momentum: op zijn naam werd in mei 40 duizend keer gezocht. Veel Tate-video’s druisen in tegen TikToks regels, maar TikTok sproeit de shit van tateïanen met tienduizenden ventilatoren tegelijk de digitale arena in. Met vrouwenhaat en geweldverheerlijking verdienen Tate en TikTok intussen prima de kost: alleen al in augustus werden clips met Tate meer dan een miljard keer bekeken. Daar is maar één ding mooi aan: misschien dat het eindelijk een discussie op gang brengt over de notoir mysterieuze machinerie van TikTok. Met name in Amerika leven al jaren zorgen over de mogelijkheid van politieke beïnvloeding via TikTok, dat eigendom is van het Chinese Bytedance. Aan het begin van de oorlog in Oekraïne bereikten nepfilmpjes miljoenen gebruikers voor ze konden worden verwijderd. Dit voorjaar bracht onderzoeksgroep Tracking Exposed naar buiten dat TikTok voor Russische gebruikers ongeveer 95 procent van alle buitenlandse inhoud had geblokkeerd, waarmee het haast een Kremlin-spreekbuis werd. Een Amerikaanse overheidscommissaris riep in juli Google en Apple op om TikTok maar helemaal te verwijderen uit hun appstore. Onzin natuurlijk. Het gesprek zou moeten gaan over alle algoritmen: Facebook en Instagram zijn niet veel beter, en kopiëren de algoritmen van TikTok steeds meer. Morele paniek over technologie (van tv worden kinderen dom) is van alle tijden en blijkt achteraf vaak onnodig. Al deze apps kunnen deeltjesversnellers zijn voor onfrisse, illegale en ondemocratische plannetjes, maar ook voor leerzame, activistische en hilarische video’s. Het probleem bij een algoritmisch dieet, vooral op TikTok: het voelt als gevoed worden in een behoefte, terwijl de behoefte ook wordt gevormd. Hoe dat gebeurt, moet transparanter worden, en gereguleerd. Het zou een begin zijn als politici en journalisten eens op TikTok op verkenning gaan. Jammer: dat zal in eerste instantie ten koste gaan van hun was en strijk, het knippen van hun teennagels en hun werk. Met dank aan Bruno Nadalic Sotic.||https://www.volkskrant.nl/columns-opinie/de-tijd-dat-we-tiktok-konden-wegzetten-als-frivole-dansjesapp-is-voorbij~b32921d4/
2022-08-12||Verkoelende duik nemen? Eerst even checken op blauwalg: zo doe je dat ||De naam blauwalg doet eigenlijk geen recht aan dit organisme. Om te beginnen is blauwalg geen alg. Het gaat om een groep bacteriën, cyanobacteriën, die altijd in buitenwater aanwezig is, zowel in zoet, brak als zout water. Ze horen thuis in natuurwater en kunnen op zich geen kwaad. Net als planten gebruiken cyanobacteriën fotosynthese als energiebron. Deze bacteriën waren zelfs de eerste organismen op aarde die zuurstof konden produceren en hebben zo de ontwikkeling van hogere organismen mogelijk gemaakt. Blauwalg kan zich sterk uitbreiden als het water warmer dan 20 graden wordt, in rustig water met weinig stroming, bij rustig warm weer (geen regen, weinig wind) en als er veel voedingsstoffen in het natuurwater zitten, zoals fosfaat en stikstof. Ook vuillozingen door industrie, huishoudelijk afvalwater, riooloverstort en mest van landbouwpercelen kunnen de oorzaak zijn van een vermeerdering van blauwalgen in het water. Wanneer de bacteriën zich in warm water op volle kracht vermenigvuldigen, produceren zij afvalstoffen die als een gifgroene verfwaas aan het wateroppervlak drijven. Blauwalg is dus helemaal niet blauw. In het zwemseizoen, van 1 mei tot 1 oktober, worden ruim negenhonderd Nederlandse zwemlocaties geregeld (vaak wekelijks) gecontroleerd. Rijkswaterstaat, de waterschappen en de provincies publiceren de waarschuwingen en adviezen op de website zwemwater.nl en via de app Zwemwater. Voor ruim honderd locaties geldt op dit moment een waarschuwing of negatief zwemadvies. Toch heeft het geen zin om alleen op die kaart te varen, want de situatie kan snel veranderen: onder de juiste omstandigheden kunnen de cyanobacteriën massaal gaan bloeien en in enkele uren een dikke laag vormen. Bij het rottingsproces komt een zwavelachtige putlucht vrij, waardoor je blauwalg dus ook vaak goed kunt ruiken. Wanneer de bacteriën in de onderste drijflagen afsterven en gaan rotten, komen toxische stoffen vrij die de gezondheid kunnen schaden. Wie daarmee in contact komt, krijgt hoofdpijn, maag- en darmklachten en soms nog ernstiger gezondheidsproblemen. Als je heel veel van de giftige stoffen binnenkrijgt, kan dat schade aan het zenuwstelsel veroorzaken. Het komt vrijwel niet voor dat mensen een toxische dosis innemen, omdat je daarvoor minstens een aantal glazen vol met besmet, stinkend water zou moeten drinken. Als het water helder is, niet stinkt en je het niet opdrinkt, is er niet veel aan de hand, zei ecoloog Gert van Ee van het Hoogheemraadschap Hollands Noorderkwartier eerder tegen de Volkskrant. Ook een douche na het zwemmen in natuurwater is aan te raden. Dieren zullen eerder veel water binnenkrijgen, waardoor het zo nu en dan voorkomt dat honden sterven door een blauwalgvergiftiging. De opeenhoping en afsterving van cyanobacteriën kan ook leiden tot zuurstofloosheid in water, met als gevolg de dood van vissen en ander waterleven. De de zwemwaterkwaliteit in Nederland is op driekwart van de gecontroleerde buitenzwemlocaties ‘zeer goed’. Dat klinkt oké, maar het is het laagst van alle West-Europese landen. Het stempel ‘slecht’ gaat naar 4,6 procent van de Nederlandse locaties, een percentage dat een stuk hoger ligt dan het Europees gemiddelde van 1,5 procent. Dit blijkt uit onderzoek van het European Environment Agency (EEA) naar de waterkwaliteit en aanwezigheid van bacteriën in 22 duizend Europese zwemwateren in 2021. Dat in Nederland de kwaliteit relatief laag is, komt deels doordat Nederland veel binnenlandse zwemlocaties telt, zoals meren en rivieren. Aan de kust is het water vaak schoner. Meren, rivieren en afgravingen zijn vaak vervuild door nabije bebouwing en industrie. Blauwalg is niet het enige obstakel voor zwemmers. Het waterschap Vechtstromen waarschuwt voor de ziekte van Weill, die wordt verspreid door urine van ratten. Een veelvoorkomend symptoom van de ziekte is plotselinge hoge koorts. Ook hierom is het van belang om op Zwemwater.nl de waterkwaliteit te controleren. Er lopen proeven om blauwalg te bestrijden. Bijvoorbeeld door natuurlijke vijanden als mosselen in het water te gooien. Deze proef was succesvol, maar de mosselen plantten zich niet voort in het vervuilde water, schrijft Wageningen University & Research (WUR). Chemische methodes zoals verdunde waterstofperoxide in het water gooien om blauwalgenoverlast te beteugelen hebben slechts een beperkte levensduur. Ze pakken het symptoom aan, maar de voedingstoffen blijven in het water. Hierdoor kan een blauwalgenbloei zich opnieuw ontwikkelen, aldus WUR. Baggeren, waarbij de vervuilde bodem wordt verwijderd, is succesvol gebleken, maar is ook een kostbare en ingrijpende maatregel. Uiteindelijk is volgens WUR de meest kansrijke structurele maatregel tegen blauwalg het terugdringen van het aantal voedingsstoffen waar blauwalgen bij gedijen. Vermindering van (kunst)mestgebruik, stikstof en afvallozingen dragen hieraan bij.||https://www.volkskrant.nl/beter-leven/verkoelende-duik-nemen-eerst-even-checken-op-blauwalg-zo-doe-je-dat~b55b3ec0/
2022-08-12||Stenen de hete steden uit werken: makkelijker gezegd dan gedaan||‘Kijk, zie je hem graven? Prachtig toch?’ Tamara Stijf (42) kan haar opwinding over de onbekende, geel-zwart gevleugelde gast in het perkje van de onlangs geplante bol-acacia nauwelijks bedwingen. ‘Als ik hier in de schaduw zit, kan ik zo een half uur kijken naar dat gekrioel.’ Niet dat Stijf altijd zo begaan was met flora en fauna. Toen ze twee jaar geleden haar sociale huurwoning in de Zwolse wijk Pierik betrok, bekent ze ietwat beschaamd, liet ze achter een perenboompje weghalen en betegelde ze de voortuin volledig. ‘Van een wespje raakte ik al in paniek. En tegels zijn saai maar makkelijk – ze nemen ook geen hap uit je budget.’ Zonder de aansporing en hulp van stichting Straatboer had ze niet snel besloten een rij tegels uit het voortuin te wippen. Die maakten plaats voor onder andere hemelsleutels en een bescheiden vlinderstruikje. In de hoek is een hommelhotel verrezen. De buxus die ze zelf plantte heeft het zichtbaar zwaar door de droogte. Maar de tomatenplant profiteert van de mediterrane temperaturen, die ook Overijssel hebben bereikt. ‘Ik heb er nog vier liggen, dus deze laat ik mooi rood worden.’ Water geven kan ze gerust overlaten aan haar dochter van 4. Die genoot laatst ook van de lieveheersbeestjes. ‘Die zag je hier eerder niet.’ Een bijenwolf, zo heeft Christaan Kuipers (32) de wespachtige graver inmiddels gedetermineerd. In een reclame voor zijn stichting Straatboer zou hij Stijf zeker moeten laten opdraven. Want precies dit is zijn missie: tuintjes van sociale huurwoningen ontstenen en meer enthousiasme voor biodiversiteit in de stad teweegbrengen. ‘Het is een begin’, zegt de ecoloog over de vergroende strook van amper 2 vierkante meter. ‘Maar je moet ergens beginnen.’ Steen is niet meer heilig in de stad – integendeel. Vorig jaar werden er in Nederland circa 1,5 miljoen tegels ‘gewipt’ in het officieuze NK, dit jaar staat de teller tot dusver op ruim 1 miljoen. Overheden, zowel lokaal als landelijk, hebben steeds meer aandacht voor het belang van groen in stedelijk gebied, bleek recentelijk ook uit een inventarisatie door onderzoekers van de Wageningen Universiteit. Ontstenen draagt bij aan gezondheid en welzijn, versterkt de klimaatbestendigheid in zowel natte als hete perioden en bevordert de stedelijke biodiversiteit. Maar de stenen de stad uit werken is makkelijker gezegd dan gedaan. Bij nieuwbouw krijgt groen meer de ruimte, al zijn er geen normen voor. Met name in bestaande wijken verloopt het ontstenen moeizaam, aldus de Wageningse onderzoekers. Corporaties vinden bomen maar lastig of wijzen naar de gemeente. Die maakt zich weer druk om leidingen in de grond of om de onderhoudskosten in tijden waarin op alles bezuinigd moet worden. Kuipers: ‘Iedereen wil wel, maar er gebeurt te weinig.’ Het klimaatvraagstuk blijkt bovendien opnieuw een sterke sociale dimensie te hebben. Wijken waar veel mensen wonen met minder inkomen, aldus het rapport, zijn het meest versteend. Je ziet het terug in Pierik. In sommige voortuinen in de Crocusstraat blijft het groen beperkt tot een deurmat van kunstgras of het onkruid tussen de tegels. Toch is het een vooroordeel dat sociale huurders niets met groen hebben, zegt Kuipers. ‘Maar het is wel een doelgroep die soms een zetje nodig heeft.’ Veel huurders hebben nu eenmaal niet het gevoel dat een huis echt van hen is. En ze hebben vaak andere zaken aan hun hoofd. Een voortuin professioneel herinrichten kost bovendien al gauw duizend euro. Straatboer werkt met vrijwilligers en grotendeels ‘tweedehands’ planten van particulieren, uit openbaar groen of gedoneerd door bedrijven. Circa 25 tuinen zijn nu zo opgefleurd. De metamorfosen werken aanstekelijk en verbindend, zo blijkt. ‘De buuf is ook aan de slag gegaan’, zegt Saskia (50). ‘Die Spaanse margrieten hebben we samen geplant.’ Toen ze vorig jaar in de huurwoning trok, was de voortuin ‘een en al tegel’. Maar haar man was net overleden en bij haarzelf werd kanker vastgesteld. ‘Dus tuinieren had geen prioriteit. Daarom was ik blij met de hulp. Nu vind ik er veel afleiding in. Zit ik lekker met een bakkie naar de hommels te kijken.’ De goudsbloemen moeten de bewoners niet opgedrongen worden, vindt Kuipers. En de maatvoering komt nauw. Voor zestiger Ria Oldenbeuving is de bescheiden border langs de stoep al heel wat. ‘Elke dag wieden zou voor mij geen doen zijn’, zegt ze. ‘Maar dit staat toch een stuk fleuriger.’ De huurders mogen dan begeesterd raken door vrouwenmantel en wilde marjolein, op bestuurlijk niveau zijn de geesten nog niet altijd even rijp. Zo’n doorgeschoten wilg, die even verderop in de Cyclamenstraat voelbaar verkoeling biedt? ‘Zo’n tuin noemen ze bij de woningbouwcorporatie al snel verloederd’, weet Kuipers. Laatst verzocht een beleidsmedewerker vriendelijk doch dringend gewipte tegels te bewaren voor als toekomstige bewoners toch weer een ‘onderhoudsarme’ tuin zouden willen. ‘Gelukkig grepen collega’s in. Daar willen we toch juist van af, zeiden ze.’ Niet alleen bij woningcorporaties moet de knop nog om, vindt Kuipers. Terwijl de gemeente Zwolle zijn project koestert, werd aan de rand van de wijk onlangs een hele rij populieren gekapt. ‘Dan voel je je even heel klein.’ De ecoloog is ervan overtuigd dat in de toekomst de grote opgave niet is hoe onze huizen te verwarmen in de winter, maar hoe genoeg verkoeling te vinden in de zomer. Zeker in de stad, een ‘hitte-eiland’ waar het al gauw 2 graden warmer is. Daarom, zegt hij terwijl de temperatuur is opgelopen tot 30 graden, moet je echt meer bomen en struiken planten. ‘Maar dan moet je wel bereid zijn een paar parkeerplaatsen op te offeren.’||https://www.volkskrant.nl/nieuws-achtergrond/stenen-de-hete-steden-uit-werken-makkelijker-gezegd-dan-gedaan~b7060a39/
2022-08-12||Van industrieterreinen en campings tot golfbanen en villawijken: de rat is overal||Ratten discrimineren niet. Dat is een van de fraaie stokpaardjes van Michael in den Bosch, geoefend rattenvanger van Traas Ongediertebestrijding. Misschien wel het mooiste aan zijn werk, vertelt hij op een industrieterrein in het Zeeuws-Vlaamse Terneuzen, is dat het zo gevarieerd is. De ene dag betreed je een sociale huurwoning, de volgende dag sta je op de oprijlaan van een kasteel. Dat ratten in Nederland horen bij achterstandswijken, is een mythe. Villawijken, golfbanen, luxe woonboerderijen – de rattenbestrijder komt overal. Mensen die omstandigheden creëren die de rat bevallen, vind je in alle inkomenscategorieën, alle leeftijdscategorieën, alle soorten huishoudens. De één zet slordig dichtgeknoopte vuilniszakken naast afvalcontainers, de ander stort een halve bakkerij aan brood uit over eendjes in de buurtvijver, weer een ander verwent zijn villakippen met genereuze hoeveelheden voer. En behalve met particulieren heeft de rat ook affiniteit met het bedrijfsleven. Op het industrieterrein buigt Michael in den Bosch de takken van een struik weg en wijst richting de wortels. Daar komen ze vandaan, kijk goed, dan zie je allemaal rattenholen. Verderop opent In den Bosch het deksel van een rattendepot, een grote metalen rattenval, dat hij hier heeft neergezet. Hij ziet het meteen aan de uitwerpselen: hier is een jonge bruine rat naar binnen gegaan. In de buurt wijst hij zijn stagiair Patrick van den Hoek op ‘typische rattensporen’. Een stage bij Michael in den Bosch, dat is ook een spoedcursus over ratten. De rat in Nederland is bovenal de bruine rat, de Rattus norvegicus, tussen de 20 en 30 centimeter lang, exclusief een staart van tussen de 15 en 20 centimeter. Hoe groot bruine ratten ook worden, ‘ze wurmen zich altijd weer moeiteloos door gaten van nog geen twee centimeter’. Een oude rat vindt licht een gat – het is een spreekwoord dat al een paar eeuwen meegaat. ‘Je moet de maniertjes van je tegenstander kennen’, zegt In den Bosch, ‘dan kun je erop gaan inspelen.’ Hij doet dat welbeschouwd al zijn hele loopbaan, al veranderden zijn werkgevers. Voor hij een passie opvatte voor ongediertebestrijding en in dienst trad bij Traas in het Zeeuwse ’s-Gravenpolder, werkte hij twintig jaar bij Defensie. ‘Vroeger had mijn vijand twee benen, tegenwoordig vier poten.’ Er zijn geen betrouwbare statistieken over het aantal ratten in Nederland. Sommigen reppen van meer dan 30 miljoen, dus voor elke Nederlander bijna twee ratten, maar het is pure speculatie. Dat het aantal ratten in Nederland toeneemt, is wel plausibel. In mei berichtte de NOS dat het aantal meldingen over ratten in Amsterdam meer dan verdubbeld is. Een sprekende kop uit het AD van 19 juli jongstleden: ‘Ratten in de tram, tussen de salade, zelfs in bed: kampen we we met een rattenplaag in Nederland?’ Hoe vaak de bruine rat acte de présence geeft, weten we niet – we weten wel dat het aantal meldingen van overlast door ratten in Nederland sterk is gestegen: ratten worden meer dan ooit gezien. De covidjaren 2020 en 2021 speelden daarin een rol. Mensen waren veel thuis. Daar hadden ze alle tijd te observeren wat er in hun buurt zoal rondkroop. De rat is een cultuurvolger, oftewel ‘een organisme dat bij zijn verspreiding gebruikmaakt van de mogelijkheden die de mens biedt’. Nederland is nog dichter bevolkt dan vroeger. ‘Meer mensen betekent: meer plekken waar voor de rat wat te halen is’, zegt rattenbestrijder In Den Bosch. De klimaatverandering zorgt voor extra zichtbaarheid: een stortbui kan ervoor zorgen dat ratten uit de riolen spoelen. In landen met gebrekkige afwateringssystemen zijn mensen aan dat tafereel gewend, in Nederland nog niet. De Nederlandse riolen behoren tot de beste ter wereld, maar de klimaatverandering zorgt voor steeds heftiger regenval. Nog een gevolg van de klimaatverandering: het vriest minder dan vroeger, ratten overleven makkelijker de winter. Waar ongediertebestrijders vroeger nog seizoenen onderscheidden, is het verschil tussen zomer en winter tegenwoordig minder duidelijk. In den Bosch: ‘Vorig jaar had ik mijn laatste grote klus met wespen in december.’ Vooral op lokale nieuwssites wemelt het van de rattenberichten. In 2017 kwam een vrouw uit Hilversum in het nieuws die last had van ratten die vanuit het riool via haar brandschone toilet haar badkamer betraden. Helemaal van deze tijd zijn rattenfilmpjes op sociale media, vaak met een soundtrack van menselijk gegil. Weinig zoogdieren die zich nog sneller kunnen voortplanten. In de woorden van wijlen illuster bioloog en rattenliefhebber Albert Weijman: ‘Ratten zijn biologische wonderdieren, hoe die zich kunnen vermenigvuldigen, dat is echt ongelofelijk.’ Traas Ongediertebestrijding begon in ’s-Gravenpolder in Zeeland, waar nog steeds het hoofdkantoor zit, maar is tegenwoordig actief in heel Nederland. Als de ratten zich ergens in een woonwijk gaan voortplanten, kan het aantal telefoontjes bij Traas oplopen tot wel tweehonderd per dag. Typisch voor cultuurvolgers is dat ze niet kampen met angst voor mensen. De Rattus norvegicus bezoekt woningen, pakhuizen, fabrieken, winkels, vuilnisbelten, boerderijen, rietvelden en agrarisch bouwland, hij vertoeft in riolen en hij verkent industrieterreinen. Ratten die aan kabels knaagden, veroorzaakten in Nederland al menige stalbrand. Met uitzondering van de poolgebieden komt de bruine rat overal ter wereld voor. In dichtbevolkte gebieden is er nauwelijks een vierkante kilometer waar hij zich niet laat zien. Op het industrieterrein waar we lopen, zijn we door ratten omringd, zegt In den Bosch. Zo veel expertise bouwde hij op in de vijf jaar dat hij dit werk doet, dat hij hun geritsel al van grote afstand hoort. ‘Ratten weten veel beter wanneer er mensen in aantocht zijn dan mensen weten wanneer er ratten in aantocht zijn.’ Als straks de duisternis valt en de vogels en de mensen verdwijnen, dan heeft de rat hier het rijk alleen. In den Bosch inspecteert nauwkeurig de onderkant van een reeks containers. Hij weet: het kan er ergens nog zo schoon uitzien, onder containers is het voor de vijand goed schuilen. De grote vraag is hoe gevaarlijk die vijand nu eigenlijk is. Er is veel mythevorming over de rat. Dit zoogdier, kun je eufemistisch stellen, kampt al flink wat eeuwen met een imagoprobleem. Flink wat mensen hebben wel een collega of een zwager die ze ‘een rat’ noemen, en dat is nooit complimenteus bedoeld. Alle spreekwoorden over de rat, en dat zijn er veel, zijn negatief. Iemand die ‘van de ratten besnuffeld is’ doet iets wat bizar, onfatsoenlijk, onoorbaar is. Het werd gezegd over Boris Johnson. Toen diens positie als premier van Groot-Brittannië begon te wankelen, werden er weer ratten bijgehaald: die ratten verlieten het schip, Johnson werd in de steek gelaten door valse partijgenoten voor wie hij niet meer van nut was. Maar verwar de rat in onze cultuur niet met de cultuurvolger die de rat is. Een rat, dat is net een eekhoorn, alleen dan zonder pluimstaart. Dixit bestsellerauteur en gedragsbioloog Maarten ’t Hart die, behalve over het gereformeerde geloof, Bach en Maassluis, ook veel expertise over ratten in huis heeft. Zijn wetenschappelijke werk Ratten uit 1973 is nog altijd in druk. In een gesprek over de bruine rat met Volkskrant-natuurspecialist Caspar Janssen zei ’t Hart in 2015: ‘Er bestaan veel mythes over ratten. Dat ze mensen aanvallen, kinderen eten, dat ze volop ziektes verspreiden, dat ze vies zijn. De rat is eigenlijk net een eekhoorn. Eekhoorns vinden wij enorm schattig. De reactie van mensen bij het zien van een bruine rat varieert van afschuw tot angst. Ik vermoed dat het komt doordat de rat in zekere zin op mensen lijkt.’ Specialisten ergeren zich vooral aan indianenverhalen over ziektes die ratten zouden verspreiden. Ratten waren ooit berucht als overdragers van de ziekte van Weil, maar die is goed te behandelen sinds er antibiotica zijn. Ratten zijn ook verspreiders van salmonella, maar daarvan zijn er zoveel meer. ‘Het succes van de rat is het product van de mens’, stelt Maarten ’t Hart. ‘We hebben zijn natuurlijke vijanden, zoals de otter, deels uitgeroeid, en hebben voor hem gunstige omstandigheden gecreëerd. Nu moeten we hem wel bestrijden.’ Op het industrieterrein in Zeeuws-Vlaanderen toont Michael in den Bosch de inhoud van zijn rattenbestrijdingstas: zaklamp, schroevendraaiers, pindakaas, plastic handschoenen, en ja, een potje met rood gif. ‘Gif is een laatste redmiddel’, zegt hij. Het gebruik van rattengif is in Nederland gestaag aan banden gelegd. Sinds 2017 mag het niet meer buiten worden gebruikt, uitzonderlijke locaties daargelaten. Vanaf volgend jaar is ook het gebruik voor particulieren binnenshuis verboden. Hoe valt het verbieden van rattengif te rijmen met de toename van ratten? Michael in den Bosch wijst naar de meeuwen die boven onze hoofden cirkelen: ‘Wist je dat de meeuw een beschermde diersoort is? En de torenvalk? En de kerkuil?’ Hoe meer rattengif er wordt gebruikt, hoe meer rattengif er in onze voedselketen komt. Vogels kunnen niet alleen ratten eten die gif hebben geconsumeerd, ze kunnen dat gif zelf voor voedsel aanzien. Het kortste antwoord op wat tegen ratten helpt, luidt: minder afval en meer natuur – meer otters, meer roofvogels. ‘Elk rattenprobleem is uiteindelijk een mensenprobleem’, zegt In den Bosch. Het zijn altijd mensen die voor de juiste omstandigheden zorgen, die forse hoeveelheden afval produceren én nonchalant achterlaten. Voorkomen is, ook in dit geval, zoveel beter dan bestrijden. Dat we onze buurt opzadelen met ratten als we slordig dichtgeknoopte vuilniszakken naast containers smijten, weten de meeste mensen onderhand. Maar wandelaars die royale hoeveelheden brood aan eendjes doneren, weten vaak niet dat de eendjes zoveel brood niet op kunnen. Scholieren die op grote schaal thuis gesmeerd brood weggooien, dragen hun steentje bij aan rattenplagen. Een speciale categorie ‘rattenlokkers’ vormen de diverse Nederlanders die niet op boerderijen opgroeiden, maar tegenwoordig wel kippen houden, ook midden in de stad. Michael in den Bosch voelt zich soms net een detective als hij weer eens wordt ontboden door stadsmensen met kippen. ‘Dan vraag ik: ‘Hoe laat geeft u die kippen eten? Geeft u ze dan weer een hele kilo voer? Hoe laat gaan die kippen op stok? Is al het voer op als ze op stok gaan? Nee? En is ’s ochtends al het voer wel op? Dan is 1 + 1 = 2.’ ‘Ik heb iets met verschoppelingen en de bruine rat kun je met recht een verschoppeling noemen’, zei Maarten ’t Hart in zijn gesprek met Caspar Janssen over zijn bewondering voor de rat. ‘De rat is een uiterst succesvol dier dat zich, ondanks eeuwenlange felle bestrijding, weet te handhaven. Hij leeft gewoon met ons mee.’||https://www.volkskrant.nl/nieuws-achtergrond/van-industrieterreinen-en-campings-tot-golfbanen-en-villawijken-de-rat-is-overal~bf279e2f/
2022-08-12||Is podcast er ook voor de lezer die niet luisteren wil?  ||‘Met kromme tenen doe ik moeite podcasts uit te zitten. Niet alleen bij de Volkskrant.  Ook andere media bezondigen zich aan veel te lange afleveringen die vaak meer weghebben van een stamtafelgesprek dan van een journalistiek product. Hou het kort, graag.’ Aldus een lezer aan de Ombudsman over de Volkskrant-podcasts. Een ander schrijft te willen ‘lezen; niet luisteren’ en vraagt om relevante podcasts uit te werken tot een geschreven tekst. ‘Als ik een half uur vastgeplakt wil zitten aan twee oortjes, kan ik beter naar de radio luisteren. Nu mis ik de inhoud van veel mooie artikelen, pardon, podcasts. Terwijl ik gewoon betaal voor mijn abonnement.’ Ik krijg de suggestie vaker in mijn mailbox: kunnen de Volkskrant-podcasts niet tevens als transcriptie worden gepubliceerd? Naarmate podcasts inhoudelijk serieuzer en belangrijker worden, hebben kennelijk meer lezers het gevoel iets essentieels te missen als ze geen gelegenheid of tijd hebben die te beluisteren. ‘Ik wil mijn vrouw niet ’s avonds lastigvallen met geluid of m’n oortjes moeten zoeken om gewoon de krant te ‘lezen’, schrijft een van hen. ‘Ik heb andersom ook een Spotify-abonnement, maar ik wil daar geen geschreven nieuws lezen.’ Of deze reacties representatief zijn voor de mening van abonnees, kan ik moeilijk beoordelen. De hoofdredactie is overtuigd van het tegendeel: ze krijgt juist veel mails van luisteraars die tijdens de vakantie de (dagelijkse) afleveringen missen. Podcasts worden meestal gezien als gratis extraatje voor tijdens het koken, hardlopen of fietsen. Voor dat toefje op de taart levert de redactie wel een forse inspanning. Hoofdredacteur Pieter Klok presenteert de actuele dagelijkse podcast drie keer per week, binnenkort per toerbeurt met Sheila Sitalsing. Verschillende deelredacties verzorgen daarnaast podcasts over vaak interessante producties. Het voor de krant nieuwe genre brengt ook nieuwe journalistiek-ethische dilemma’s met zich mee. Feiten en meningen bijvoorbeeld worden in veel podcasts minder duidelijk gescheiden dan in de geschreven krant. De gesprekken zijn persoonlijker; interviewers geven sneller hun eigen mening en journalistiek wederhoor lijkt geen automatisme. Is die actuele Volkskrant-podcast een opiniestuk, een column of een rubriek waar de gebruikelijke regels gelden? Tot dusver levert dit overigens weinig klachten op. In de traditionele krant is een kleinigheid soms aanleiding voor een dozijn boze brieven, terwijl ik in het afgelopen jaar slechts één inhoudelijke klacht kreeg over een Volkskrant-podcast (die onvoldoende kritisch zou zijn over een eigen productie van de krant). De Raad voor de Journalistiek heeft zelfs nog nooit een klacht behandeld die specifiek over podcast ging. Vermoedelijk trekken de producties een ander publiek dat minder snel klaagt, zegt de chef multimediale producties van de redactie. Podcasts van de Volkskrant zijn volgens haar ook vriendelijker, menselijker en meer genuanceerd dan bijvoorbeeld geschreven opiniestukken. ‘Ironie is hoorbaar; aarzelingen ook; het komt allemaal wat minder stellig over.’ Tegelijk kent het Volkskrant-protocol maar één set gedragsregels voor alle journalistieke uitingen die onder de vlag van de krant worden gedaan. Dat moet ooit eens spaak lopen, en in die vrees sta ik niet alleen. Ook de Ombudsman van NRC is sinds kort bezig speciale regels voor audio-uitingen te formuleren, bijvoorbeeld om te bepalen of niet-authentieke geluidseffecten aan een journalistieke reportage mogen worden toegevoegd. Vanaf komende maand wordt extra promotie gemaakt voor Volkskrant-podcasts, vooral om het publiek te verleiden die producties te beluisteren via de website van de krant. Dat gebeurt nu nog vooral via apps van Spotify en Apple. Doel is om de gemiddeld jongere luisteraars binnen de ‘Volkskrant-omgeving’ te halen, luidt de uitleg van de chef. Ze kunnen dan makkelijker worden doorgeleid naar verwante artikelen en misschien worden verleid om betaald abonnee te worden. De meeste podcast-luisteraars zijn dat op dit moment vermoedelijk niet, maar niemand weet dat zeker. Begin juli onderzocht ik de vraag waarom de onderwerpen duurzaamheid en klimaat tot mijn spijt niet als aparte rubriek vindbaar zijn op de website. Dat vond ik strijdig met de eerder uitgesproken intentie om ‘vol in te zetten’ op deze thema's. Later die maand bleek podcast wel een eigen plek te hebben veroverd. Een kwestie van prioriteiten dus. Ook gaat uitgever DPG bij wijze van experiment audio-advertenties opnemen in de podcasts, om iets terug te verdienen aan een product dat tot dusver alleen maar geld kost. Ze hebben een verdienmodel nodig om te kunnen overleven, legt de hoofdredactie me uit. De suggestie van lezers om de gesproken tekst óók aan te bieden als transcriptie, is minder vreemd dan misschien lijkt. The New York Times doet het al jaren met haar razend populaire podcast The Daily. De podcastredactie van de Volkskrant zegt open te staan voor transcripties, maar vreest dat uitgetikte gesprekken te lang en onvoldoende spannend zullen zijn. Dat begrijp ik. Een podcast van 25 minuten levert gemiddeld 3.500 woorden geredigeerde tekst op: twee opgemaakte pagina’s in de krant. Zes afleveringen van een half uur zouden samen een boek maken van honderd bladzijden zonder veel structuur. Maar voor dit probleem is de journalistiek uitgevonden. Een verslaggever zou een bijzondere of bovengemiddeld interessante aflevering makkelijk kunnen samenvatten in zeshonderd woorden. Dat zou, zoals blijkt, sommige lezers blij maken en bovendien voorkomen dat de inhoud vervliegt of door anderen verkeerd wordt samengevat. De krant kan leren van haar eigen geschiedenis. Vijftien jaar geleden begon de redactie een eigen videokanaal: vk.tv. Dat bleek uiteindelijk niet de toekomst die mediagoeroes hadden voorspeld. Inmiddels is de inhoud van het opgeheven kanaal nauwelijks meer terug te vinden; laat staan te doorzoeken. Volgens de hoofdredactie hoeven lezers niet bang te zijn iets te missen. ‘Het belangrijkste nieuws zal altijd als eerste verpakt zitten in een geschreven verhaal’, verzekert ze. En: ‘Podcast is een aanvulling op wat we al doen in geschreven woord; geen op zichzelf staand medium’. Toch heb ik in de dagelijkse afleveringen regelmatig informatie gehoord die in de ‘echte’ krant niet had misstaan. De chef van de Haagse redactie bijvoorbeeld, die uitlegt hoe de nieuwe tijdelijke huisvesting van de Tweede Kamer de politieke cultuur volledig heeft veranderd. Of de voedselexpert van de krant, die overtuigend aantoont dat de boeren het stikstofprobleem over zichzelf hebben afgeroepen. Daar had hij eerder weliswaar een opiniestuk over geschreven, maar het vraaggesprek was breder, gedetailleerder en scherper. Spannende radio, waar de niet-luisterende lezer zeker iets aan heeft gemist.||https://www.volkskrant.nl/columns-opinie/is-podcast-er-ook-voor-de-lezer-die-niet-luisteren-wil~b96d2412/
2022-08-12||De winnaar & verliezer van de week: opmars Ebusco is niet te stuiten, ForFarmers heeft heel veel te verliezen||De halfjaarcijfers van Ebusco, dat elektrische bussen en laadsystemen bouwt, waren minder florissant dan gehoopt, erkende topman Peter Bijvelds deze week. De effecten van de coronacrisis, vertragingen in de toeleveringsketen vanwege de oorlog in Oekraïne en de hogere prijzen voor grondstoffen zoals lithium voor batterijen leidden tot een verlies van 15,2 miljoen euro. Toch is de opmars van de elektrische stadsbus niet te stuiten. Met groeipijnen als gevolg. De omzet van Ebusco liep alweer op tot 37 miljoen euro, zeven keer zoveel als in dezelfde periode vorig jaar. Tien jaar na de oprichting van het bedrijf uit Deurne en tien maanden na de beursgang heeft topman Peter Bijvelds alle scepsis overwonnen. In 2012 kreeg hij te horen dat stadsbussen zeker 300 kilometer op één acculading moesten kunnen rijden, met ten minste zeventig passagiers. Onhaalbaar met de loodzware accu’s van toen. Nu is koolstof het toverwoord. In 2019 vertelde Bijvelds aan de Volkskrant hoe hij een team van Fokker overnam om na jachtvliegtuigen een bus van composiet te ontwerpen. De trots van 18 meter lang, de Ebusco 3.0, rijdt al in München. Ebusco heeft een vestiging in China voor de assemblage en wil eind 2023 een fabriek openen in het Franse Rouen, om aan de vraag uit negen landen te voldoen. En uiteindelijk de wereld te kunnen veroveren. Bij de elektrificatie van de samenleving stortte Ebusco zich dit jaar tevens op de elektrische binnenvaart. Nul emissie is geen droom, maar een onvermijdelijke keuze, zal de gedachte van Bijvelds en zijn concern zijn. Robèrt Misset Het kabinet moet ruimte bieden voor een gesprek over stikstof waarin ‘alles bespreekbaar is’, zei topman Chris Deen van diervoederproducent ForFarmers donderdag bij de presentatie van de halfjaarcijfers. Het miljardenbedrijf uit Lochem is een van de grote ondernemingen die het verzet van boeren tegen voorgenomen stikstofmaatregelen afgelopen jaren ondersteunde in woord en euro’s. Nu zegt de kersverse ceo van het beursgenoteerde ForFarmers dus dat hij bezorgd is over de kant die het opgaat met dat verzet. Het debat is volgens hem ‘te gepolariseerd’. Maar Deen lijkt op zijn beurt ietwat bipolair. Dezelfde dag dat hij opriep tot gesprek, kwam hij met de mededeling dat ForFarmers niet met het kabinet wenst te praten. ‘Dat moet eerst met de vertegenwoordigers van boerenorganisaties gebeuren’, is Deen van mening. Ook de halfjaarcijfers zelf hadden iets dubbels. Op het eerste gezicht zijn ze prima: De brutowinst steeg met 18 procent tot 257 miljoen euro. En ook de omzet ging als gevolg van de gestegen grondstof- en energieprijzen omhoog, met 21,5 procent tot 1,6 miljard euro. Maar beleggers keken vooral naar die andere cijfers: de afzet van mengvoer loopt terug als gevolg van exportbeperkingen naar China, waardoor veel Duitse varkensboeren stopten. En doordat de Nederlandse varkenshouderij krimpt dankzij een ‘warme sanering’ van de sector. Daarbij worden varkensboeren die ‘geuroverlast veroorzaken’ uitgekocht door de overheid. Het maakt nog maar eens duidelijk hoeveel ForFarmers heeft te verliezen bij de stikstofplannen, die draaien om het inkrimpen van de veestapel. De koers van het aandeel daalde met ongeveer 7 procent. Tjerk Gualthérie van Weezel||https://www.volkskrant.nl/economie/de-winnaar-verliezer-van-de-week-opmars-ebusco-is-niet-te-stuiten-forfarmers-heeft-heel-veel-te-verliezen~b32096ef/
2022-08-12||Niet de toppers uit de VS, maar Aziatische jongeren maken dienst uit op Olympiade ||De bekende succesverhalen van Bent Larsen en Vladimir Kramnik, die op jonge leeftijd hun naam vestigden met topprestaties op een Olympiade, hebben in Chennai een bijzonder vervolg gekregen. Niet de sterrenploeg van de Verenigde Staten met drie grootmeesters uit de toptien, maar twee Aziatische teams met vrijwel uitsluitend spelers die in dit millennium zijn geboren maakten de dienst uit. De overwinning in het spannendste landentoernooi van de laatste jaren ging dankzij een superieure tiebreakscore naar vier tieners en een veteraan van 27 uit Oezbekistan. Drievoudig olympiadewinnaar Armenië steeg zoals zo vaak in teamwedstrijden boven zichzelf uit door op de tweede plaats te eindigen en, minstens even belangrijk, de onderlinge wedstrijd tegen aartsvijand Azerbeidzjan met 3-1 te winnen. Een voorname rol in de strijd om de eindzege speelde de winnaar van de derde prijs. Net als Oezbekistan liet India B – het organiserende land mag drie teams afvaardigen – zich vertegenwoordigen door één senior en vier junioren. Het vijftal was vanaf de openingsdag op dreef met een glansrol voor de net 16-jarige eerstebordspeler Dommaraju Gukesh. Na acht winstpartijen op rij gaf hij in de negende ronde zijn eerste halfje af tegen de Azerbeidzjaan Mamedjarov. De euforie rond de uitzonderlijke prestaties van de jongeling verdween een dag later. In de beslissende wedstrijd van het toernooi liet Gukesh tegen de 17-jarige Oezbeekse wereldkampioen rapidschaak Nodirbek Abdusattorov een glad gewonnen stand door zijn vingers glippen. Een zeker lijkende 3-1-overwinning veranderde in een 2-2-gelijkspel, waarmee de kans op de toernooizege voor India B was verkeken. Als troost ontving Gukesh bij de prijsuitreiking naast het brons voor de teamprestatie goud voor de beste score aan het eerste bord. Met 9 punten uit 11 partijen bleef hij Abdusattorov een half punt voor. Gukesh – Sargissian India B – Armenië 1.d4 d5 2. c4 e6 3. Pf3 Pf6 4. Pc3 Lb4 5. Da4+ Pc6 6. e3 0-0 7. Ld2 dxc4 8. Lxc4 Ld6 9. Dc2 e5 10. dxe5 Pxe5 11. Le2 Pxf3+ Deze ruil opent een lijn naar de zwarte koning. Veiliger is 11 ... De7. 12. gxf3 a6 13. 0-0-0 b5 14. Thg1 b4 15. Pe4 Pxe4 16. fxe4! De7 17. f4 a5 18. e5 Lc5 19. Tg5 La6 20. Tdg1 g6 21. Lxa6 Txa6 22. f5 DIAGRAM 1 22 ... La7 Moeilijk te vinden is de computerverdediging 22 ... Tc6! 23. Kb1 Td8 24. e6 fxe6 25. fxg6 h6!. 23. e6 Sterker is de veiligheidsmaatregel 23. Kb1. 23 ... Kh8? Net als in de bij de 22ste zet aangegeven variant is 23 ... fxe6 24. fxg6 h6 de enige verdediging. 24. Kb1 gxf5 DIAGRAM 2 25. Lxb4! Met deze prachtzet maakt wit de weg vrij voor de beslissende zet Dc2-g2. 25 ... Dxb4 26. Dg2 De4+ 27. Dxe4 fxe4 28. e7 Te8 29. Tg8+ Txg8 30. Txg8+ Kxg8 31. e8D+ Kg7 32. De5+ Tf6 33. Dg5+ Tg6 34. Dxa5 Tg1+ 35. Kc2 Tg2+ 36. Kb3 Lb6 37. De5+ Kf8 38. Dh8+ Ke7 39. Dxh7 Te2 40. Dxe4+ Kf8 41. Db4+ Zwart geeft op.||https://www.volkskrant.nl/sport/niet-de-toppers-uit-de-vs-maar-aziatische-jongeren-maken-dienst-uit-op-olympiade~b05196fd/
2022-08-12||In de ban van de ijsvogel: ‘Ik denk dat het moeilijk wordt om ooit een keer klaar te zijn met die vogel’||Het was dat blauw. De eerste keer dat Mirjam de Vroomen (58) en haar man Klaas Pie (66) dat helblauwe ruggetje van een ijsvogel zagen, waren ze verkocht. Dat was vijftien jaar geleden, in de Oostvaardersplassen. Nu is het hun ziel en zaligheid: ze beheren in de bedrijvige omgeving van Amsterdam-Zuidoost namens een natuurvereniging een vogelkijkhut voor fotografen die net als zij ijsvogels van dichtbij willen zien en vastleggen. Logisch: de ijsvogel – soms kun je hem als bliksemschicht over een waterplas zien scheren – is de parel in de juwelenkist van Moeder Natuur. Die blauwe vleugels met turquoise rugstreep, die oranje borst, die snelle vleugelslag waarmee hij over het water flitst: hoewel een door en door inheemse vogel, blijft elke onverwachte ontmoeting ook voor de kenner een tropische verrassing. Het beheer van de hut is tijdens het ‘ijsvogelseizoen’ (van april tot eind augustus) ‘een halve baan’. Daarnaast werkt De Vroomen als sociotherapeut, Pie in de ict. Die tijd en energie hebben ze graag over voor de ijsvogel. In ruil voor hun arbeid krijgen De Vroomen en Pie – zelf gehuld in ijsvogelblauw – volop toegang tot de hut, eerste rang. Met volop gelegenheid tot het schieten van foto’s. De exacte locatie mogen we niet vermelden; te veel pottenkijkers zouden de ijsvogels verstoren. Op de site waarneming.nl wordt de plek bewust verzwegen. Fotografen weten informatie over de verhuur van de plek toch wel te vinden. Geïnteresseerden zijn er genoeg: zo’n vijfhonderd fotografen hebben er graag wat voor over om te mogen plaatsnemen in de hut, aan de rand van een waterplas. Daar staan drie stoelen klaar voor de drie kijkgaten, waarvoor gordijntjes hangen met grove gaten erin. Zo hebben de fotografen zicht op de aangelegde broedwand aan de steile oever, een paar meter van de hut vandaan, zonder dat de vogels schrikken. In die houten wand zitten vijf gaten ter grootte van een tennisbal – de toegang tot tunneltjes die de ijsvogels zelf graven om er te broeden en hun jongen groot te brengen. ‘Als je vandaag nog kunt komen, zien we waarschijnlijk jongen uitvliegen’, had De Vroomen gezegd. Helaas, we waren verhinderd, de afspraak vindt twee dagen later plaats. Eén dag nadat het hele spul het nest heeft verlaten. Gemengd nieuws: de ijsvogel verdrijft zijn uitvliegende jongen onmiddellijk van de geboorteplek, dus kleine kans dat we die vandaag nog zien. Maar de vogel doet dat om direct daarna in een ander gat aan nóg een leg te beginnen. Zodat we met wat geluk toch een glimp zouden kunnen opvangen van de vogels die elkaar afwisselen bij het broeden. En dus zitten we op een warme dag met muntwater in de houten hut, pratend over de ijsvogel, terwijl we onafgebroken door de gordijntjes staren naar de broedwand en de uitstekende takken waarop elk moment een ijsvogel zou kunnen gaan zitten. Het is niet elk jaar raak, maar het lot is deze plek gunstig gezind. Dat blijkt spoedig: terwijl De Vroomen en Pie vertellen, valt plots het gesprek stil. ‘Daar zit-ie!’, wijst Pie op de tak recht voor de hut. Inderdaad: een ijsvogel, op anderhalve meter afstand, zich duidelijk niet bewust van zijn publiek dat achter de gordijntjes de adem inhoudt. ‘Een mannetje’, ziet De Vroomen aan de geheel zwarte snavel (vrouwtjes hebben een oranje ondersnavel). Ze vertaalt zijn korte, schelle piep: ‘Hij roept om te laten horen dat hij er nu even uitgaat. Dan zal zo het vrouwtje komen om te wisselen.’ Tien, vijftien seconden duurt ons geluk. Dan vliegt de vogel weg, en klinkt in de kijkhut opwinding en bevrijdend gelach. Nooit raken de twee uitgekeken op die bontgekleurde vogel. De Vroomen: ‘Hoe vaker je ze ziet, hoe beter je hun gedrag gaat herkennen. Je hoort aan het geluid dat ze maken wat ze aan het doen zijn: of ze elkaar ontmoeten, of ze blij zijn, of er paniek is, onenigheid of territoriumstrijd.’ Pie: ‘Ik heb weleens gedacht dat je ook een keer klaar kunt zijn met die ijsvogel, maar ik denk toch dat dat moeilijk wordt.’ De Vroomen: ‘Ook omdat we hem fotograferen. Dan ben je nooit klaar. Je bent altijd op zoek naar het perfecte plaatje. Ik schoot eens met een automatische camera veertien beeldjes per seconde, en zag toen pas hoe razendsnel die vogel een duik kan nemen en weer terugkomen. Dat zie je nauwelijks met het blote oog.’ Pie: ‘Ik ben een enorme kluns met fotograferen. De eerste zes paringen hier heb ik allemaal gemist.’ De Vroomen: ‘Je moet ook naar het vrouwtje blijven kijken, nooit naar het mannetje. Het vrouwtje bepaalt wat er gebeurt.’ Pie: ‘Ik had mijn camera eens op de timer staan en miste het cruciale moment van een paring. Ik klikte, maar door die timer fotografeerde mijn camera pas na twee seconden. Te laat. Toen wist ik wel dat die hele paring binnen die twee seconden gebeurd moest zijn.’ Hun bezetenheid gaat ver. Bij de ingang van het complex staat hun auto: ijsvogelblauw, op beide voorportieren staan twee grote ijsvogels afgebeeld. Ze trouwden ooit in het blauw. De Vroomen draagt een turquoise jurk en dito haarband; Pie heeft voor de gelegenheid een blauw overhemd aan. Hij toont het zilverkleurige pillendoosje dat hij sinds een licht hartinfarct twee jaar geleden bij zich draagt. Op het deksel staat een fotootje van een ijsvogel. Het hele broedseizoen, van april tot eind augustus, gaat het thuis dagelijks over ijsvogels. Op vakanties boeken zij vogelkijkhutten. Pie: ‘Als we in Frankrijk langs een rivier lopen, zijn we toch altijd gespitst op die hoge piep: ijsvogel!’ De Vroomen: ‘Soms denk ik er een te horen, maar dan zit dat geluid alleen maar in mijn hoofd. Ik droom ook weleens van ijsvogels.’ Deze fascinatie grenst aan prettige gekte, noteert de huiskamerpsycholoog in de ijsvogelhut. Patiënt De Vroomen neemt een verse dosis zelfspot: ‘Het is een gezonde verslaving.’||https://www.volkskrant.nl/nieuws-achtergrond/in-de-ban-van-de-ijsvogel-ik-denk-dat-het-moeilijk-wordt-om-ooit-een-keer-klaar-te-zijn-met-die-vogel~b0b23366/
2022-08-12||Ingezonden brieven: Sproeien of niet? Ik merk dat ik een dilemma heb||Het slot van de column van Peter de Waard, ‘het ouderwetse model met een starre arbeidsmarkt, meer regels en minder marktwerking is beter voor innovatie’, deed mijn wenkbrauwen fronsen. Dit kan niet waar zijn. Want dat zou betekenen dat de Zuid-­Europese landen innovatiever zijn dan de Noord-Europese. Hoe dan? Terwijl iedereen het er toch wel over eens is dat het land met de minste regels en meeste marktwerking, de VS, het meest innovatieve land ter wereld is. Denk maar aan ICT, farma, gen technologie en wapens. De clou is natuurlijk, wat doe je met de resultaten van innovatie. Meer lokale productie, of als gevolg van door innovatie mogelijk gemaakte mondialisering, het verplaatsen van productie naar lage­lonenlanden, met als gevolg het ontstaan van de Rust Belt in Amerika. En vervolgens verzinnen we – zoals door David Graeber beschreven – miljoenen bullshitjobs voor het door innovatie ontstane leger van werklozen, in plaats van een veel kortere werkweek, gekoppeld aan een basisloon voor iedereen. In principe is er niets tegen bullshitjobs als werkverschaffing. Het grote nadeel is echter dat heel veel personen met een bullshitjob, ontelbare onzinregeltjes en afvinklijstjes verzinnen, zodat de weinige mensen met nog échte banen – zoals schoonmakers, verzorgers, verplegers, ­leraren, artsen – een derde van hun werktijd bezig zijn met zinloze administratie en gefrustreerd raken, stoppen, en ook maar een bullshitjob nemen. Op deze manier innovatie toepassen is inderdaad heel slecht voor productiviteit.Hans Moonen, Utrecht Naar aanleiding van de discussie over sproeien of niet, merk ik dat ik een dilemma heb. Wij kiezen ervoor om een bloeiende tuin te hebben in een wijk waar veel – en steeds meer – verstening is. Dit tegen de warmte, voor insecten en vogels. Zou ik niet sproeien, dan dreigt alles dood te gaan. Dan zou ik moeten gaan bestraten, omdat ik natuurlijk geen zin heb in alleen maar uitgedroogde en afstervende planten. Daarmee wordt alles bovendien steeds warmer en krijgt de natuur het nog zwaarder. Ik denk dat er door gemeentes meer aandacht moet komen voor het belang van vergroening in tuinen en paal en perk moet worden gesteld aan al die bestrating. Ik vind het in ieder geval heel vervelend als ik me bezwaard moet voelen, omdat ik probeer ons bijen-, hommels- en vlinderparadijsje, waar we uiteindelijk met z’n allen ook zoveel belang bij hebben, te koesteren met wat water.Mathijn van Zon, Kampen De intimiderende terreuracties van de boeren hebben succes: CDA, VVD en ChristenUnie hebben onlangs hun eerste stappen gezet op het hellend vlak naar capitulatie. En voor de paar boeren die op termijn moeten verdwijnen, hebben ze tegelijk een prachtig, nieuw verdienmodel geschapen : trekkerverhuur voor demonstraties. Een onverslaanbaar wapen om kabinetsplannen die je niet bevallen, te torpederen.PIerre Daanen, Amsterdam Zo jammer dat de boeren niet zien dat zij de helden van de stikstofcrisis zouden kunnen worden. Zij kunnen de crisis oplossen en de ‘Redders van Nederland’ zijn. Even omdenken, even de boel omdraaien, de vlaggen hangen al op z’n kop.Lineke Fokkema, Hurdegaryp Is de elektrische auto uit klimaatoogpunt een zinnig alternatief voor de auto met verbrandingsmotor? Over die vraag ging het artikel ‘Een nieuwe autopie’. Meestal richt de aandacht zich op het gebruik van elektrische auto’s, en komt de schadelijkheid van de productie ervan (en van hun accu’s) niet of maar terloops ter sprake. Zo ook in genoemd artikel. Maar het grootschalig verbruik van staal, glas, rubber en kobalt vormt een zware aanslag op het milieu. Eén ding staat vast: de elektrische auto past naadloos in het bestaande ­ultrakapitalistische patroon, waarin de grote eigenaren, beleggers en speculanten de dienst uitmaken. Hij biedt een fantastisch (zwaar gesubsidieerd) verdienmodel voor de mammoetconcerns en hun aandeelhouders. Uit maatschappelijk oogpunt is er een veel beter alternatief: dat is de vervanging van veel particuliere mobiliteit door openbaar vervoer per trein, metro, monorail, bus en tram. Helaas bleef dit in het artikel onbesproken.Daan Brouwer, Amsterdam Het is een paar dagen na Pride, Olivia Newton John is overleden. Ik lees in de Volkskrant dat tienerjongens verliefd waren op Olivia en tienermeisjes wilden zijn zoals zij. Dit is precies waar Pride over gaat, blijkbaar is het nog steeds vanzelfsprekend om met een heteroblik te kijken, zelfs voor de krant. Ik was als meisje verliefd op Olivia, ik durf met zekerheid te stellen dat er ook veel jongens verliefd waren op John Travolta. En natuurlijk ging Pride ook over gender. Sommige jongens wilden misschien ook wel Olivia zijn.Rianne van Zelst, Utrecht Met genoegen en bewondering lees ik de columns van Mohammed Benzakour. Ook het tv-programma waarin Nadia Moussaid met haar vader diens tocht naar een beter leven volgde, maakte me opnieuw duidelijk hoe dapper die landverhuizers waren om alles achter zich te laten en een sprong in het ongewisse te wagen. Nu we op NPO2 voorgeschoteld krijgen hoe Nederlanders na de Tweede Wereldoorlog hetzelfde pad aflegden, kunnen we misschien met andere ogen naar onze nieuwe landgenoten kijken.Jef Claassen, Boxtel Daar gaan we weer, nu met een inreisverbod voor Russen die naar Europa met ­vakantie willen. Heeft dat zin? Nee, want hoeveel Russen komen er nu vakantie vieren in Europa? De eerdere sancties hebben misschien nog enig effect gehad waar we de Russen het meeste wilde raken, in de kringen van Poetin en zijn aanhangers. Maar net zoals het weren van Russische schrijvers of muziek, zal deze sanctie niet het gewenste effect hebben. De meeste Russen willen deze oorlog helemaal niet, maar tot het echte nieuws hebben ze geen toegang. En de rijkste Russen hebben vaak dubbele paspoorten. Met een Maltees of Cypriotisch paspoort kunnen ze gewoon naar Europa. Veel moeite met weinig resultaat.Ilona Dekker, Nieuwegein De nieuwe Ikea in Santiago telt maar liefst 65.000 m2, zo meldt de krant. Gigantisch, dus als exclusief referentiepunt voor zijn Amsterdamse lezers vermeldt de lokale verslaggever daarbij hulpvaardig de afmetingen van de kleinere vestiging in een wijk die Zuidoost heet. Banana-for-scale-momentje voor de rest van Nederland: de Chileense Ikea is ongeveer negen voetbalvelden groot.Trees Roose, Haren||https://www.volkskrant.nl/columns-opinie/ingezonden-brieven-sproeien-of-niet-ik-merk-dat-ik-een-dilemma-heb~b6a3e850/
2022-08-12||Media zaaien onrust in Kenia over verkiezingsuitslagen terwijl de stemmen, nog steeds, geteld worden||Iets meer dan 65 procent van de geregistreerde 22,1 miljoen Keniaanse stemmers toog afgelopen dinsdag naar de stembus om een leider te kiezen: oppositieveteraan Raila Odinga, of de huidige vicepresident van Kenia, William Ruto. Toch zijn de resultaten van de verkiezingen nog altijd niet bekend. De Keniaanse kiescommissie is al dagen bezig met het verzamelen en verifiëren van de resultaten die de meer dan 46.000 stembureaus hebben vrijgegeven. Die gegevens, openbaar gemaakt in het kader van transparantie, worden ook geanalyseerd door verschillende mediahuizen. Die publiceren prognoses op hun websites. Maar die op zelfgemaakte berekeningen gebaseerde voorspellingen zaaien vooral verwarring: waar de een zegt dat Odinga aan kop gaat, stelt de ander dat Ruto de nek-aan-nekrace aan het winnen is. Wafula Chebukati, het hoofd van de Keniaanse kiescommissie IEBC, roept daarom op om geduld te hebben tot de officiële cijfers bekend worden gemaakt. Alleen het IEBC kan immers een winnaar aanwijzen. ‘Er zou geen paniek moeten zijn over de verschillen die we op de schermen van verschillende media zien’, zegt Chebukati in een persverklaring. ‘De resultaten zijn van hetzelfde openbare portaal, maar de aanpak van elk mediahuis is anders.’ Volgens hem zouden alle media aan het einde van hun tellingen op vergelijkbare resultaten moeten uitkomen. ‘Keniaanse media plaatsen nog steeds resultaten die niet gesynchroniseerd zijn’, schrijft Patrick Mugo Mugo, onderzoeker van het Kenya National Dialogue Forum op Twitter. ‘Zijn de Keniaanse media de oorzaken van het geweld dat volgde op de verkiezingsuitslag van 2007-’08 vergeten, of worden die oorzaken genegeerd?’ Mugo verwijst naar de verkiezingen van 2007, waarbij meer dan 1.200 mensen om het leven kwamen bij verkiezingsgeweld. De conflicten ontstonden vooral tussen de Kalenjin-, Luo- en Kikuyu-bevolkingsgroepen, en werden aangewakkerd door giftige uitspraken van politici over afkomst en etniciteit. William Ruto, de huidige vicepresident en kanshebber voor het presidentschap, werd toen zelfs beschuldigd van het orkestreren van een brute geweldscampagne. Ruto zou politieke bijeenkomsten hebben georganiseerd, waarbij hij zijn mede-Kalenjin aan zou hebben gezet om aanvallen uit te voeren op mensen van Kikuyu-afkomst. Aanhangers van de huidige president Uhuru Kenyatta reageerden toen met wraakacties. Zowel William Ruto als Kenyatta werden vervolgd door het Internationaal Strafhof in Den Haag. De zaak tegen Ruto en andere vermeende aanstichters van het verkiezingsgeweld draaide echter uit op een mislukking: de zaak tegen Ruto werd in 2016 nietig verklaard. Ook het geweld na de verkiezingen in 2017, waarbij meer dan honderd mensen omkwamen, ligt bij veel Kenianen nog vers in het geheugen. De uitslagen werden toen door het Keniaanse Hooggerechtshof als ongeldig bestempeld vanwege grote logistieke fouten, waardoor de verkiezingen over moesten. Kiescommissie IEBC staat dit keer daarom onder grote druk om met een correcte uitslag te komen. Om het zekere voor het onzekere te nemen, vergelijken ambtenaren van de kiescommissie de fysieke resultatenbladen die naar het telcentrum in Nairobi zijn gebracht met foto's die bij de stembureaus zijn gemaakt. Die tijdrovende klus moet voorkomen dat er onderweg met de bladen wordt gesjoemeld. Pas als alle resultaten geverifieerd zijn, zal de kiescommissie een winnaar aanwijzen. De Keniaanse media-autoriteit is ondertussen in gesprek met de verschillende mediahuizen om te kijken of zij hun resultaten meer kunnen synchroniseren. Het hoofd van die autoriteit stelt dat de afwijkende uitkomsten een duidelijk effect hebben ‘op het angstniveau van het publiek’. Niet alle media hebben na deze gesprekken hun prognoses echter offline gehaald: zo is op de website van The Nation nog altijd een op eigen gegevens gebaseerde voorspelling te vinden. ‘Tellen is niet alleen een kwestie van cijfers optellen,’ schrijft hoofdredacteur Mutuma Mathiu van The Nation in een opiniestuk als reactie op de kritiek die zijn krant krijgt. ‘Het gaat gepaard met een groot veiligheidsrisico voor ons personeel, onze apparatuur, gebouwen en reputatie.’ Toch verzekert Mathiu zijn lezers ‘uit de handen van invloedsgroepen te blijven’ en ‘goede, schone gegevens’ te verstrekken.||https://www.volkskrant.nl/nieuws-achtergrond/media-zaaien-onrust-in-kenia-over-verkiezingsuitslagen-terwijl-de-stemmen-nog-steeds-geteld-worden~baa82847/
2022-08-12||Wie goed kijkt, ziet het ‘onaantastbare wezen’ Donald Trump afbrokkelen||Na uren wachten in de zon dendert het konvooi zwarte terreinwagens voorbij. Door het geblindeerde glas zijn de contouren zichtbaar van – misschien – Donald Trump. Eén vrouwenstem snijdt door de stilte. ‘Woeeee!’ juicht Marcia Barasia (71), en wendt zich dan verbijsterd tot haar zwijgende mede-New Yorkers. ‘Jullie moedigen hem niet aan! Wat mankeert jullie?’ Vier uur lang werd Trump woensdag verhoord door de lokale procureur-generaal. En dit was slechts de jongste ontwikkeling in wat zich voor de oud-president ontpopte als een helse week. Dinsdag beval de rechter hem zijn belastingaangiften te overleggen. Maandag deed de FBI een inval in Mar-a-Lago, zijn golfclub en villa bij Miami, op zoek naar documenten die hij niet in bezit mocht hebben. Maar terwijl in Florida demonstranten samendrommen bij Trump voor de deur, hoeft hij in zijn geboortestad weinig steun te verwachten. De meeste New Yorkers vragen de massaal uitgerukte verslaggevers wat ze hier doen – in plaats van andersom. Geen borden. Geen gejoel. Alleen Barasia. ‘Jullie zijn rubberneckers’, roept ze. Ramptoeristen. ‘Zien jullie niet dit een politiek gemotiveerde zaak is?’ Barasia praat precies na wat Trump, de Republikeinse Partij en conservatieve media het land voorhouden: dat al die verschillende, ingewikkelde onderzoeken naar Trump één doodsimpele oorzaak hebben. Dit is een overheidscomplot, een ‘radicale heksenjacht’ (dixit Trump), om te verhinderen dat hij in 2024 wordt herkozen. Dit is geen aanval op hém, maar op ons. Op jullie. Barasia: ‘We worden een bananenrepubliek!’ De recente gebeurtenissen hebben Trumps achterban verenigd. Toch lijkt de Republikeinen de angst om het hart te slaan nu Trumps juridische problemen geen verre dreiging meer zijn maar een acuut gevaar. Lang leek Donald Trump een onaantastbaar wezen. Steeds wanneer hij de afgelopen jaren een onzichtbare rode lijn over ging, dachten zijn tegenstanders: let maar op, nú heeft hij het politiek verbruid. Maar nooit bleek zo’n moment een kantelpunt. Niet toen hij ‘grab ’em by the pussy’ zei over vrouwen. Niet toen hij Mexicanen vergeleek met verkrachters. Niet toen hij Vladimir Poetin opriep om zijn rivaal Hillary Clinton te hacken. Niet toen hij Afrikaanse landen als ‘shit-hole countries’ noemde. Niet toen hij verzuimde op te treden tijdens de coronacrisis. Niet toen hij de Oekraïense president Zelensky onder druk zette om onderzoek te doen naar Joe Biden in ruil voor militaire steun (impeachment nummer één). Niet toen hij loog dat hij de verkiezingen had gewonnen. Zelfs de Capitoolbestorming op 6 januari 2021, toen duizenden aanhangers met geweld het hart van de Amerikaanse democratie binnendrongen (impeachment nummer twee) bleek geen kantelpunt. Trump bleef verzekerd van de onwrikbare steun van zijn partij en van zijn idolate achterban. Nog altijd is hij voor ruim de helft van de Republikeinen de favoriete kandidaat. Maar waar zijn politieke kapitaal oneindig lijkt, is het rechtsysteem een ander dier. Vervolging sluipt dichterbij. Het is de Republikeinse Partij er alles aan gelegen om die te doen voorkomen als politiek gemotiveerd in plaats van gerechtelijk. Trump mag politiek onkwetsbaar zijn, juridisch is hij dat niet. Terwijl New Yorkers woensdag de hitte trotseerden om een glimp van de oud-president te kunnen opvangen, zat Trump binnen tegenover procureur-generaal Letitia James. Zij vermoedt dat hij over de omvang van zijn vermogen heeft gelogen. Trump beriep zich op zijn zwijgrecht. ‘Zelfde antwoord’, herhaalde hij daarna volgens NBC News tot 440 keer toe. Dit is een civiele procedure, maar ook strafrechtelijk blijft Trump mogelijk niet buiten schot. De openbaar aanklager van New York werkt aan een tweede onderzoek. De antwoorden die Trump geeft in de ene zaak, kunnen mogelijk worden gebruikt in de andere. De inval van de FBI deze week staat daar los van. Trump heeft na zijn termijn dozen vol documenten naar huis meegenomen – wat mogelijk strafbaar is. Donderdag wilde minister van Justitie Merrick Garland alleen kwijt dat hij ‘persoonlijk heeft getekend’ voor de huiszoeking en dat zo’n beslissing ‘niet lichtvaardig wordt genomen’. Vanwege de kritiek uit kringen rond Trump kondigde de FBI aan het huiszoekingsbevel te openbaren. Vrijdag schreef The Washington Post al dat het zou gaan om ‘documenten over kernwapens’. Niet minder gevaarlijk voor Trump is een onderzoek naar verkiezingsfraude in de staat Georgia, waar hij een hoge verkiezingsfunctionaris had gevraagd om stemmen voor hem ‘te vinden’. Dinsdag besloot de rechter dat Trumps vertrouweling Rudy Giuliani in die zaak moet getuigen. Dan loopt er op federaal niveau nog een justitieel onderzoek naar de Capitoolbestorming. Ook hier komt de vaart erin. Dinsdag confisqueerde de FBI onverwachts de telefoon van het Republikeinse Congreslid Scott Perry. Getuigen worden ondervraagd over Trumps handelen. Daarnaast hebben Congresleden en politieagenten een zaak aangespannen. De parlementaire commissie die ‘6 januari’ onderzoekt, is nog altijd niet klaar. Eventueel bewijs van strafbaar handelen zal aan justitie worden overgedragen. Commissielid Liz Cheney nam alvast een voorschot: ‘Als de feiten en de bewijzen er liggen en ze besluiten om niet te vervolgen – kunnen we onszelf dan nog een rechtsstaat noemen?’ De meeste Republikeinen redeneren precies andersom. Wie nu goed kijkt, ziet dat de gelederen rond Trump niet waterdicht zijn. Zo bleef Mitch McConnell, leider van de Republikeinen in de Senaat, deze week opvallend stil. Na de inval van de FBI zweeg hij aanvankelijk. Later ontweek hij vragen van de pers over de zaak. Uiteindelijk maakte hij zich ervan af met: ‘Het land verdient spoedig een grondige uitleg.’ Op straat in New York lukt het Marcia Barasia ook niet haar omstanders een reactie te ontlokken. Pas als Trumps konvooi uit het zicht verdwenen is, krijgt ze bijval van Ted Wagner (53). Hij durfde zo-even niets te roepen, zegt hij, maar had wel zijn duim omhoog gestoken. ‘Dit is New York, je wordt hier als Trumper in elkaar gebeukt.’ Barasia knikt. Haar vermoedens zijn weer eens bevestigd.||https://www.volkskrant.nl/nieuws-achtergrond/wie-goed-kijkt-ziet-het-onaantastbare-wezen-donald-trump-afbrokkelen~bb69f94f/
2022-08-12||Kijk je door een zwarte bril, dan is de verdwaalde beloega het zoveelste voorteken van een grimmige toekomst||Daar hing de beloega. In een net, in de nacht, in wat toch wel de meest dramatische scène van deze zomerse walvisopera mag worden genoemd. Het amorfe witte lijf, dat volgens experts flink was vermagerd tijdens het verblijf in de Franse Seine, maar desondanks nog zo’n 800 kilo woog, deed denken aan een marmeren Mariabeeld of een Egyptische mummie (en helaas ook aan de tofukleurige torso van Elon Musk, die een paar weken geleden op vakantiekiekjes uit Griekenland opdook – niet aan denken, niet aan denken). De belichting was subliem, dat hoefde je de aanwezige fotografen niet te vertellen. Ze legden de hele ‘ongeëvenaarde’ en ontroerende reddingsoperatie met verve vast. Voor wie? Voor ons natuurlijk, het publiek dat meeleefde vanaf het moment dat het dier zo’n anderhalve week geleden werd ontdekt in een sluis nabij Parijs en met drones in de gaten werd gehouden. De ster zelf, de witte walvis die de weg kwijt was, stierf vlak na de apotheose in een gekoelde vrachtauto op weg naar Normandië. Een haastig toegediend vitamineshot mocht niet meer baten. Staande ovatie, huilen. Wie de wereld zo nu en dan slechts via nieuwsfoto’s bekijkt, zou deze zomer (net als de vorige trouwens) zomaar tot de conclusie kunnen komen dat het wel klaar is met de mensheid en de aarde die we ons hebben toegeëigend. Scroll door het aanbod van de persbureaus en doembeelden zijn je deel. Overal is vuur – bos- en bermbranden, explosies, in de fik gevlogen oliedepots en graanvelden – en te weinig water. Rivieren verdrogen, gletsjers verdwijnen, meren verdampen en geven hun diepste geheimen prijs in de vorm van lang geleden gedumpte maffialijken. De beelden zijn eindeloos en ze lijken elkaar te versterken; één fatalistische foto mobiliseert meteen tien andere, nog ellendiger, nog funester. Kijk je door die zwarte bril, dan is de tragische fotoroman van de verdwaalde beloega het zoveelste voorteken van een grimmige toekomst. Dat is best een beetje raar. Want ruim twee jaar geleden schreef ik op deze plek nog een enthousiast stuk over de talloze foto’s van dieren die de coronalockdowns aangrepen om de uitgestorven stedelijke omgeving te bekijken. Wereldwijd was het beestenspeelkwartier aangebroken, met dolfijnen in Venetië (bleek niet echt) en een familie nijlganzen, ready for take-off, op het verlaten vliegveld Ben-Gurion (echt). Ik droeg toen een andere bril, eentje van regenboogeenhoorn. We moesten weliswaar binnen zitten vanwege dat afschuwelijke virus, maar daar stond tegenover dat we minder vervuilden, minder CO2 uitstootten, minder … onszelf waren eigenlijk – en daardoor zou de wereld helen. Haha. Ook dat bleek niet echt en toen we uit de laatste quarantaine kwamen kruipen, brak er een vreselijke oorlog uit. Sindsdien staat de wereld in de hens, zwommen er spitssnuitdolfijnen bij Zandvoort en vertoonde een ijsbeer zich voor het eerst in de geschiedenis in het zuiden van Canada, ver van zijn natuurlijke territorium. Binnen die nieuwe context denk ik: we gaan er allemaal aan. Graag zou ik hier een lans breken voor een ander soort fotopersbureau: het fotopersbureau van de gelijktijdigheid (of zoiets, ik sta open voor suggesties). Als geen ander medium is fotografie in staat om de simultaneïteit van de gebeurtenissen te tonen. Kijk, hier gebeurt iets vreselijks en dat moet zeker in beeld worden gebracht, maar een stukje verderop gebeurt op het precies hetzelfde moment iets heel anders, iets waar we hoop uit kunnen putten. En dat moeten we ook zien. Voor elk beeld van een bosbrand een beeld van iemand die bomen plant. Voor elke gortdroge akker een voorbeeld van regeneratieve landbouw. Voor elke verdwaalde witte walvis een exemplaar dat wel verkeersborden kan lezen. Dat zou tenminste wat perspectief bieden, want dit is echt niet te doen.||https://www.volkskrant.nl/cultuur-media/kijk-je-door-een-zwarte-bril-dan-is-de-verdwaalde-beloega-het-zoveelste-voorteken-van-een-grimmige-toekomst~b3e1bcc2/
2022-08-12||Op reis in Europa met de wetenschapsredactie: hier ontdekt u de geschiedenis van onze geneeskunst||Wilt u zich eens écht onderdompelen in de polio-uitbraak in Staphorst van 1971, de ingebruikname van de eerste hart-longmachine in Groningen in 1954, of van een gepensioneerde vroedvrouw horen waartoe al die bijzonder onprettig ogende verlostangen dienden, dan moet u naar een bedrijventerrein net buiten Urk. Daar zit over liefst vijf loodsen verspreid het Trefpunt Medische Geschiedenis Nederland. Initiatiefnemer is Mart van Lieburg, een van de grootste Nederlandse kenners van de medische historie. Zijn motto: ‘Alles ist Medizingeschichte.’ In het Trefpunt zijn vrijwilligers aanwezig – gepensioneerde medisch specialisten, huisartsen, chirurgen, noem maar op – die u rondleiden langs medisch instrumentarium en 2 kilometer boeken en bevlogen college geven over de geneeskunst in vroeger tijden. Vergelijken zogenaamde deskundigen de coronapandemie met de Spaanse Griep, dan pakken ze er op Urk gewoon de hele jaargang van het British Medical Journal uit 1918 bij. Wat blijkt: totaal andere koek. Geschiedenis zoals geschiedenis bedoeld is, zonder tierlantijnen en de ‘vertrossing’ van de grote musea die zich richten op een breed publiek. ‘Ik begrijp dat het nodig is, maar ik heb er niks mee’, zegt Van Lieburg, die naar eigen zeggen liever een dikke pil leest over de geschiedenis van de apothekers. In het Duits. Met lekker veel voetnoten. Het Trefpunt is in de zomer op donderdagen open voor publiek. We laten voor deze rubriek de grote medische musea (Boerhaave in Leiden, Corpus in Oegstgeest, het Museum van de Geest – Europees museum van het jaar 2022 – in Haarlem) even links liggen, die weet u wel te vinden. Een kleiner museum is Museum de Dorpsdokter in Hilvarenbeek. Daar vindt u alles wat Brabantse doktoren en apothekers nodig hadden om tussen 1800 en 1945 hun patiënten te kunnen bedienen. Inclusief het skelet van Piet Stams, een draaideurcrimineel die te arm was om de doktersrekening te kunnen betalen. Huisarts Bloemen wilde de man wel helpen en ze sloten een deal. Na Stams dood mocht de huisarts zijn lichaam hebben. Stams skelet zou daardoor nog twintig jaar in de praktijk meekijken met de consulten van dokter Bloemen. En, naar het schijnt, nog als kerstboom versierd zijn geweest. In het AMC in Amsterdam vindt u museum Vrolik, met een bijzondere collectie medische preparaten. Van de normale anatomie, maar zeker ook van niet-alledaagse afwijkingen, in eerste instantie verzameld door vader en zoon Vrolik, in de eerste helft van de 19de eeuw. Later hebben diverse hoogleraren van de Universiteit van Amsterdam de collectie aangevuld. In dit overzicht mag Florence Nightingale niet ontbreken. U kunt naar haar geboortehuis, de Villa Colombaia in Florence. In de haven van Üsküdar in Istanbul zat in de voormalige militaire barakken ook een aan haar gewijd museum. Daar was het immers waar ze de gewonde soldaten verpleegde die vanuit de Krim over de Zwarte Zee zuidwaarts werden gevaren en waar ze door haar moderne manier van verpleging wereldfaam verwierf. Het museum is gesloten, maar u kunt de plek nog wel bezoeken. Het grote Florence Nightingale-museum zit in Londen, een van de 24 medische musea in de Britse hoofdstad (allemaal te vinden op medicalmuseums.org). Laat u niet verblinden door alle hagiografieën, waarschuwt Van Lieburg. ‘Ze heeft ontegenzeggelijk veel betekend voor de medische wetenschap en verpleegkundigen, maar ze was ook een cocaïneverslaafde en psychiatrische patiënt, die met haar tirannieke gedrag de Britse minister van oorlog Sidney Herbert de dood in heeft gejaagd.’ Eens kijken of daar in die musea iets van is terug te vinden. U kent de schilderijen van de anatomische lessen van onder anderen Rembrandt, wiens les van dr. Tulp is te zien in het Mauritshuis in Den Haag. Voor dit soort lessen ontstonden speciale theaters, niet altijd volgens de wens van de autoriteiten. In Londen zit het Old Operating Theatre bijvoorbeeld op de zolder van de kerk van het St. Thomas Hospital. Het mooiste theater vindt u, hoe kan het ook anders, in Italië. In het Palazzo Bo in Padua, om precies te zijn. Het stamt uit 1594 en laat goed de prominente rol zien die de universiteit van Padua speelde in de revolutie in de geneeskunst die de Renaissance met zich meebracht. Tot slot: als u meer van moderne schilderkunst houdt, ga dan op zoek naar het werk van de Portugese kunstenaar Paula Rego, tipt Volkskrant-kunstredacteur Wieteke van Zeil. Met name de Abortion Series, die Rego maakte uit protest tegen het restrictieve abortusbeleid in Portugal, zijn indrukwekkend én nog altijd relevant. Grotendeels te zien in het Tate Modern in Londen. En in Cascais, in Portugal, is er een compleet museum gewijd aan Rego, die in juni overleed.||https://www.volkskrant.nl/wetenschap/op-reis-in-europa-met-de-wetenschapsredactie-hier-ontdekt-u-de-geschiedenis-van-onze-geneeskunst~b370ae33/
2022-08-12||Noem mij maar ‘hen’: hoe de taal inclusiever kan worden en wat dat doet met het denken||Veel mensen die niet in het westerse standaardplaatje passen, pikken het niet langer: de woordenschat moet op de schop, opdat die inclusiever wordt en meer personen zich aangesproken voelen. Mensen van kleur hebben ‘slaaf’ vervangen door ‘slaafgemaakte’. Mensen die hun geboortegeslacht hebben verworpen, vinden ‘hij’ en ‘zij’ te beperkt. De veranderende normen hebben ook consequenties voor ‘blank’: ‘wit’ doet opgang. En de vraag is of het eigenlijk geëmancipeerd is werkende vrouwen aan te spreken met mannelijke beroepsnamen, zoals jurist of wetenschapper. Het taalgebruik pantoffelt achter de maatschappelijke turbulentie aan. De alledaagse woordenschat verandert niet razendsnel; het duurt even voordat nieuwe aanduidingen ingeburgerd raken. Wat zijn de bevindingen en visies van taalkundigen en gedragswetenschappers als het gaat om de inclusievere woordenschat: welke veranderingen zien ze, en verander je met zulke aanpassingen ook de manier waarop mensen denken over gevoelige maatschappelijke onderwerpen? Volgens Vivien Waszink bedenken mensen bijna dagelijks nieuwe woorden. De meeste verdwijnen weer. Waszink is taalkundige en woordenboekenmaker bij het Instituut voor de Nederlandse Taal. ‘Nieuwe woorden moeten zich een beetje ‘invechten’, het kan lang duren voordat een woord echt inburgert’, constateert ze. Maar zeker op de gebieden van de lhbti-gemeenschap en mensen van kleur laat de woordenschat verschuivingen zien. Waszink analyseerde tientallen publicaties op het gebied van oude en nieuwe woorden waarbij vraagtekens worden gezet. Daarover schreef ze het boek Dat mag je óók al niet meer zeggen. Waszink: ‘Gender wordt wel gedefinieerd als ‘gevoeld geslacht’. Dat snapt niet iedereen meteen. Gender zelf is al moeilijk, mede omdat het niet vanzelf samenvalt met ‘sekse’. Laat staan een woord als ‘pangender’, voor iemand die zich thuis voelt bij alle identiteiten. Ik weet niet of je hiermee het denken van buitenstaanders over de gender-kwestie positief beïnvloedt. Over het algemeen heeft het niet zo veel zin, vanuit welke maatschappelijke positie ook, nieuwe woorden voor te schrijven, of oude te schrappen.’ Een van de elementen die opvalt aan de discussie over non-binaire personen, die zich zowel hij als zij voelen of juist geen van beide, is de vraag met welke persoonlijke voornaamwoorden zij dan wel aangeduid kunnen worden. In media zoals de Volkskrant doet het gebruik van ‘hen’ en ‘hun’ zijn intrede in de derde persoon enkelvoud, zoals in: ‘Bo is er, hen parkeert hun auto.’ Naar dit gebruik van ‘hen’ en ‘hun’ bestaat (nog) geen afgerond onderzoek. Taalkundige Marc van Oostendorp is in Nijmegen hoogleraar Nederlands en academische communicatie. Hij verdiept zich sinds begin 2016, toen publicaties begonnen te verschijnen waarin de hen/hun-optie werd gesuggereerd, in de vraag of er onvermurwbare taalkundige redenen zijn om dit nieuwe gebruik van bestaande persoonlijke voornaamwoorden af te wijzen. Van Oostendorp: ‘Mijn moeite hiermee is eerder een gevoel dan dat ik die taalkundig kan onderbouwen. ‘Hen’ en ‘hun’ als derde persoon enkelvoud lijken me lastig in het alledaags taalgebruik. Omdat ze niet goed passen in het systeem: het zijn woorden die meerdere personen aanduiden: ik geef het boek aan hen. Maar echt verboden lijkt deze toepassing me niet.’ Overigens moeten we volgens Van Oostendorp de mogelijkheid van het bedenken en laten inburgeren van nieuwe woorden niet overschatten: ‘Voordat iedereen zonder haperen ‘hen’ en ‘hun’ zegt tegen non-binaire personen ben je honderd jaar verder. Je hebt voldoende mensen nodig van goede wil, die het ook doorgeven aan hun kinderen, want kinderen moeten het oppikken.’ Wat opvalt, is dat er in de Nederlandse lhbti-gemeenschap geen consensus is over het meest wenselijke taalgebruik. Volgens taalwetenschapper Ingrid van Alphen is die er in Vlaanderen wel. ‘De omroep VRT hanteerde eerst hen/hun voor non-binaire personen, maar dat werkte niet.’ De VRT is toen overgestapt op ‘die’ en ‘diens’: ‘Bo is er, die parkeert diens auto.’ Volgens Van Alphen ervaren taalgebruikers ‘die’ en ‘diens’ als natuurlijker dan ‘hen’ en ‘hun’. Van Alphen is sociolinguïst op het gebied van taal en gender aan de Universiteit van Amsterdam. Beroepsnamen behoren sinds 1983 tot haar speerpunten: is het goed of juist slecht voor de emancipatie om bij werkende vrouwen te expliciteren dat de bedoelde persoon een vrouw is? Zeg je dus advocaat of advocate, directeur of directrice? Van Alphen is stellig: zo’n aanduiding hoort júíst mannelijk of vrouwelijk te zijn. ‘Er is veel onderzoek gedaan naar beroepsnamen en vanzelfsprekend mannelijk taalgebruik, en naar wat dat doet met ons denken. Bijvoorbeeld: bij ‘directrice’ denken veel mensen aan traditionele instellingen, zoals een kostschool. Zulke vooroordelen blijven in stand door een vrouw die de baas is ‘directeur’ te noemen. Zo noemt de directrice van een grote bibliotheek zich ‘directeur’. Terwijl wanneer juist zulke vrouwen de vrouwelijke vorm kiezen, de betekenis van het woord ‘directrice’ verandert: dat kan dus ook iemand zijn die een belangrijke bibliotheek leidt, of een onderzoeksinstituut. Je bevestigt de negatieve klank van vrouwelijke beroepsnamen door ze te vervangen door mannelijke.’ Van Alphen zit in een adviescommissie van de Taalunie die adviezen en oplossingen voorbereidt over aanspreekvormen voor non-binaire personen en beroepsnamen. ‘Wij pleiten voor genderbewust taalgebruik. Kies per context: genderspecifiek als dat relevant is en genderoverkoepelend als het dat niet is. ‘Hen’, ‘hun’, ‘die’, ‘diens’ moeten beklijven. Knabbelen aan de taal leidt tot bewustwording bij sprekers en dat is altijd goed.’ Veel taalkundigen zijn het erover eens dat mentaliteitsverandering het beste met de paplepel ingegoten kan zijn. Dus door kinderen op te voeden met taalgebruik en normen die inclusief zijn. Is dat inderdaad zo, is opvoeding hierin doorslaggevend? Gedragswetenschapper Lotte van der Pol en collega’s onderzoeken aan de Universiteit Leiden gendersocialisatie bij kinderen: wat pikken die thuis op over gender en hoe? Voor een van hun onderzoeken bezoeken ze twee keer per jaar vierhonderd gezinnen. Ze maken video-opnamen van het gezin-in-bedrijf, laten het vragenlijsten invullen en computeropdrachtjes uitvoeren. Van der Pol: ‘We zien in diverse onderzoeken dat de manier waarop ouders met kinderen praten invloed heeft op genderstereotypen bij kinderen. Op verschillende, substantiële, onbewuste manieren brengen ouders stereotypen over. Ouders gaan, bewust maar vooral onbewust, anders om met jongens dan met meisjes. Uitdagend gedrag zoals in bomen klimmen wordt van jongens makkelijker geaccepteerd dan van meisjes; tegen een meisje wordt eerder gezegd: pas nou op, straks val je eruit – of zo. ‘Wat ouders doen op jongere leeftijd, heeft invloed op het kind op latere leeftijd. Je invloed is subtiel, je hebt dat als ouder niet eens door. De verbanden zijn klein, maar ze zijn er wel.’ Van der Pol verwijst naar historische onderzoeken naar taalgebruik en gender van leerkrachten op de basisschool. Daarbij waren twee lagere klassen betrokken. In de ene klas werd gender steeds geëxpliciteerd: ‘De meisjes mogen hun jas gaan pakken.’ ‘De jongens mogen naar buiten.’ In de andere klas werden de kinderen genderneutraal behandeld. Van der Pol: ‘Het effect bleek duidelijk. Bijvoorbeeld: in de expliciete meisjes/jongens-groep speelden meisjes meer met poppen, jongens meer met auto’s. Genderspecifiek taalgebruik maakt echt verschil.’ Andere wetenschappers betwijfelen of het effect van inclusief taalgebruik echt groot is. Neem Sibo Kanobana, sociolinguïst aan de Universiteit Gent. Hij combineert linguïstiek met antropologisch onderzoek. Zijn roots liggen vooral in Congo en Zaïre. Hij publiceert onder andere over racisme in Nederlands taalgebruik. Taal kan fungeren als instrument om te discrimineren, zegt Kanobana. Hij heeft het over ‘linguïstisch racisme’, of het nou gaat om gender, vrouwelijke beroepsnamen of kleur. ‘Ik ben geïnteresseerd in hoe taal ingezet wordt om ongelijkheid te verantwoorden. Mensen zeggen dat ze het ene doen; maar als je ze observeert, doen ze het andere.’ Kanobana verzamelt data door gesprekken en discussies op te nemen, te transcriberen en te analyseren. ‘Wij brengen racisme in beeld en hoe we omgaan met ongelijkheid en uitsluiting.’ Met opmerkelijke conclusies. Kanobana heeft bijvoorbeeld bedenkingen bij het vervangen van het woord ‘blank’ door ‘wit’. Dat mochten blanken willen, stelt hij, dat ze allemaal wit waren. ‘De betekenis van ‘wit’ is veel complexer dan alleen huidskleur. Wit impliceert een hele reeks aan positieve eigenschappen, verwijst naar elite en kansrijkheid. Wit levert status, banen, huizen op. Witheid treedt als statussymbool overal op, tot in China en Japan.’ Nieuwe woorden kunnen nieuwe perspectieven bieden, maar aan racisme verander je niet veel door woorden te vervangen, stelt Kanobana: ‘Kijk naar alle woorden die ondertussen zijn bedacht voor immigranten: buitenlander, gastarbeider, allochtoon, persoon met een migratieachtergrond, allemaal woorden die een paar jaar meegaan. Eufemismen die verwijzen naar mensen van kleur. Stel, de betekenis van die woorden is de inhoud van een doos. Dan plak je telkens een nieuw label op die doos: maar de inhoud, het racisme verander je niet.’ Kanobana gelooft niet dat door ander taalgebruik de wereld plots kan veranderen: ‘Maar natuurlijk is de woordenstrijd een mooi begin: mogelijk heeft die invloed op de mentaliteit.’||https://www.volkskrant.nl/wetenschap/noem-mij-maar-hen-hoe-de-taal-inclusiever-kan-worden-en-wat-dat-doet-met-het-denken~bf403a59/
2022-08-12||Gidi Heesakkers bezorgt de krant bij Els Bax, die hem voor 11 uur niet meer gaat halen||Om kwart over zes stap ik op de fiets naar Els Bax in Noordwijk. ‘De ochtendkrant behoort in de ochtend te komen’, mailde zij. ‘Bij mij komt hij om 11 uur. Digitaal lezen kán, maar ik bestel de papieren krant. Dat leest wat gezelliger bij het ontbijt.’ Is kwart over acht ‘in de ochtend’ genoeg? Els Bax, naar eigen zeggen ‘een ongeduldig mens’, heeft al ontbeten en bekent met een grijns dat ze de Volkskrant alleen op zaterdag op papier leest; doordeweeks wacht ze alleen op het Leids Dagblad en het AD. Dit dinsdagexemplaar is dus op elk uur meegenomen. Ze woont in een appartement met zeezicht. Als ik naar haar leeftijd vraag, antwoordt Els niet dat ze 78 jaar is. ‘Ik word volgend jaar 80, maar ik moet dit jaar nog 79 worden.’ Ik zeg wat iedereen altijd zegt: dat je dat niet zou zeggen. Twee jaar geleden woonde ze nog op de begane grond. ‘Dan loop je even naar de hal: o, de kranten zijn er nog niet. Maar hier sta ik eerst op die trage rotlift te wachten. Kom ik beneden, geen kranten. In het begin ging ik wel vier keer op en neer. Nu loop ik niet meer voor elf uur.’ Ver na de koude douche waarmee ze de dag begint. ‘Alleen op de dagen dat ik mijn haren was, begin ik warm.’ Met Wim Hof, ‘The Iceman’, heeft die gewoonte niks te maken. ‘Het is gewoon lekker, ik word er wakker van. En het is goedkoop.’ Aan zee wonen wilde ze van jongs af aan, al sinds ze als meisje uit Tilburg voor het eerst werd meegenomen naar Scheveningen. Het kwam ervan toen ze na haar scheiding een kunstenaar uit Noordwijk ontmoette. ‘Een typische kunstenaar. Hij zat in een rolstoel en woonde in een rommelhuis, je wilt het niet weten! Helemaal volgestouwd, verschrikkelijk, verschrikkelijk!’ Ze wilde pas bij hem intrekken als ze het huis op orde mocht brengen. ‘Dat mocht. Nou, en toen woonde ik aan zee.’ Iedere dag maakte ze foto’s op het strand, die ze instuurt naar de makers van de RTL- en SBS6-weerberichten en die dikwijls de uitzending halen. Ze vertelt over de keer dat ze toevallig Erwin Krol en Philip Freriks tegenkwam op straat, toen ze met haar dochter in Amsterdam was. Het duo maakte destijds een Omroep Max-programma over het weer en sprak haar aan. ‘De vraag was: wat doet u als u mag kiezen tussen 50 euro of een weekend mooi weer? Ik antwoordde: ‘Nou, geef mij die 50 euro maar, mooi weer is het vaak genoeg.’ Na de opname zei ik dat ik nu wel die 50 euro wilde. Nou, dat was dus eigenlijk niet bedoeling.’ Lacht: ‘Ik zei: ‘Dan moet je ook niet vragen wat ik wil hebben. Die Jan Slagter heeft geld genoeg.’ En ik kreeg het. We zijn er lekker van gaan drinken op het Leidseplein.’ Ik ken Els Bax een half uur, maar het lijkt me echt een Els Bax-actie.||https://www.volkskrant.nl/cultuur-media/gidi-heesakkers-bezorgt-de-krant-bij-els-bax-die-hem-voor-11-uur-niet-meer-gaat-halen~b8dc6921/
2022-08-12||Interview met... voetbalcommentator Mark van Rijswijk||DiDu: Mark, toen ik in de Volkskrant las dat jij een collectie hebt van ruim 6.500 voetbalboeken, ben ik mijn eigen bibliotheek gaan opruimen. Ik heb onder meer Voetbaltaal van Arno Kantelberg, Kijken naar voetbal van Ruud Gullit en Het Nieuwste Schavot Sportboek van Paul Onkenhout, John Schoorl en Bert Wagendorp voor je klaargelegd. Kom ze maar een keer halen. Over voetbal gesproken: maakt Luuk ‘Luukinho’ de Jong PSV dit seizoen kampioen van Nederland? MvR: ‘Gakpo.’ Mark van Rijswijk (42) is voetbalcommentator bij ESPN. Dit weekeinde doet hij verslag van Emmen - RKC en Twente - Fortuna.||https://www.volkskrant.nl/cultuur-media/interview-met-voetbalcommentator-mark-van-rijswijk~b1949295/
2022-08-12||Johan Remkes gaat bemiddelen tussen Sigrid Kaag en haar portefeuille||‘Als je in Den Haag een probleem hebt, dan bel je Johan Remkes om het op te lossen’, zegt politiek verslaggever Jan Hoedeman. ‘Hij is heel wat gewend, maar dit is wel een érg pittige klus. Niemand heeft enig idee hoe Kaag en haar portefeuille ook maar enigszins bij elkaar in de buurt kunnen worden gebracht.’ De moeizame relatie tussen de minister en financiën dateert al van haar beëdiging. De laatste tijd nemen de spanningen echter toe. Hoedeman: ‘Aan de ene kant heb je de problemen rondom financiën: torenhoge inflatie, Nederlanders die in ernstige problemen dreigen te komen door de energierekening en de prijzen in de supermarkt. En aan de andere kant heb je minister Kaag. Dat gaat niet samen.’ Ambtenaren op het ministerie van Financiën hebben van alles geprobeerd. ‘Ik heb in grafieken het woord ‘inflatie’ vervangen door ‘vrouwenhaat’. Het bericht dat de vrouwenhaat in juli met 10,3 procent was gestegen trok wel haar aandacht’, vertelt een anonieme beleidsmedewerker. ‘Daarover schreef ze vervolgens een lang verhaal op sociale media, maar concrete maatregelen om de inflatie te dempen bleven uit.’ Remkes begint vol goede moed aan zijn klus. Toch is er meteen tegenslag: de financiën hebben laten weten hem niet te zien zitten als bemiddelaar, omdat hij door het kabinet is benoemd waar Kaag deel van uitmaakt.||https://www.volkskrant.nl/cultuur-media/johan-remkes-gaat-bemiddelen-tussen-sigrid-kaag-en-haar-portefeuille~baa4796a/
2022-08-12||Ionica daagt u uit: breng meer willekeur in uw leven||Ik weet niet hoe het bij u thuis gaat, maar wij zitten altijd op dezelfde plek aan tafel. Ik zit op de stoel het dichtst bij de keuken. Mijn man zit op zijn zelfgemaakte rode Rietveldstoel daarnaast. Onze zoon zit aan de kop van de tafel en onze dochter zit daarnaast, tegenover mijn man. Als een van de vrienden van onze kinderen blijft eten, dan schuift die aan naast mijn dochter. Laatst hoorde ik van een gezin dat geen vaste plaatsen heeft, zij gingen elke maaltijd gewoon zitten waar het uitkwam. Onwillekeurig rekende ik even uit hoeveel opties dat bij ons thuis zou geven. Als we de stoel naast mijn dochter meenemen en elk steeds willekeurig een van de vijf stoelen kiezen, dan kunnen we op 120 verschillende manieren aan tafel gaan zitten. Het wiskundig onderzoeksinstituut Oberwolfach organiseert conferenties waarbij de deelnemers tijdens de maaltijden aan ronde tafels zitten, ingedeeld volgens een gerandomiseerd schema om het aantal mogelijke ontmoetingen en gesprekken te maximaliseren. Het Oberwolfach-probleem is een onopgelost probleem in de wiskunde dat vraagt of het altijd mogelijk is om een tafelschikking te maken zodat tijdens een reeks maaltijden alle mogelijke duo’s van deelnemers precies één keer naast elkaar zitten. Ineens besefte ik dat we op vakantie géén vaste plaatsen hebben. Of we nu eten op de terrastafel bij ons huisje, of neerploffen bij een strandtent, we zitten steeds anders. Misschien moeten we dit thuis ook invoeren: iets minder vaste patronen en wat meer willekeur. Richard Wiseman noemt in zijn boek The Luck Factor het maximaliseren van toevallige mogelijkheden als een van de belangrijkste eigenschappen van mensen die zichzelf geluksvogels vinden. Op vakantie is het makkelijk om nieuwe dingen te proberen met stadjes die je niet kent, menukaarten vol mysterieuze gerechten en overal onbekende gezichten. In een vertrouwde omgeving kan willekeur je helpen om meer nieuwe dingen mee te maken. Kies een andere stoel en je ziet de kamer vanuit een nét ander perspectief. Vraag aan je buren wat zij die avond gaan eten en maak hetzelfde. Neem niet je vaste route, maar sla eens een andere zijstraat in om daar te kijken. Of maak eens een random walk waarbij je gaat wandelen en op elke kruising willekeurig kiest welke richting je neemt (bijvoorbeeld door een muntje te gooien of een dobbelsteen te rollen). Tijdens lockdowns deed ik dit geregeld met mijn zoon en we kwamen op plekken in onze wijk die we nooit eerder gezien hadden. We aaiden allerlei buurtkatten en bewonderden kunst die mensen voor hun raam hadden gezet. Het goede nieuws is dat George Pólya heeft bewezen dat je met zo’n random walk bijna zeker terugkomt bij je beginpunt. Het slechte nieuws is dat het wel heel lang kan duren, maar je kunt natuurlijk op een willekeurig moment besluiten dat het mooi geweest is en snel weer teruglopen naar je eigen vertrouwde eettafel. Bent u deze uitdaging aangegaan? Stuur dan een bericht met de resultaten naar ionica@volkskrant.nl.||https://www.volkskrant.nl/wetenschap/ionica-daagt-u-uit-breng-meer-willekeur-in-uw-leven~b384c270/
2022-08-12||‘Hoe sta jij als boeddhist eigenlijk tegenover het doodslaan van muggen?’, vroeg een vriendin||Het was nacht, mijn kind werd om het half uur huilend wakker van de jeuk en ik had de taak van levend matras op me genomen. Een bewegend matras was ik, een waterbed dus eigenlijk. Een bootje. De zee. Terwijl ik me als deinend water probeerde te bewegen om mijn kind in slaap te houden, dacht ik na over de vraag of ik beter kaas kon eten die in Nederland gemaakt was of nepkaas die van kokosolie en andere dingen was gemaakt die uit heel verre landen hiernaartoe moesten worden gevlogen. Want als je daarmee allemaal extra aardeopwarming veroorzaakt, gaan er indirect ook dieren dood, zei ik tegen mezelf. En mensen. Dus misschien kun je beter maar helemaal niets lekkers meer eten. Een mug vloog de kamer in, ik hoorde haar naderen. Met mijn vrije arm begon ik grote ruitenwisserbewegingen boven mijn kind te maken. ‘Hoe sta jij als boeddhist eigenlijk tegenover het doodslaan van muggen?’, had een vriendin me vorig jaar gevraagd. Ze had een man ontmoet die erg met dieren was begaan. De man gaf zichzelf jaarlijks een quotum: hij mocht zeven muggen doden en nadat dat quotum was bereikt moest hij het prikken lijdzaam ondergaan. Mijn vriendin vroeg zich nu af of ze met een gevaarlijke gek te maken had of dat er in onze bubbel meer mensen waren die muggen uit principe in leven lieten. Ik vertelde haar dat ik de laatste jaren geoefend had om het geluid van een mug gewoon als geluid te ervaren, en de prik van de mug gewoon als sensatie, wat tot voor kort behoorlijk goed was gelukt. Ik had zelfs een keer op een zomeravond een mug op mijn arm laten landen en toegekeken terwijl ze haar slurf in mijn huid stak en zichzelf volzoog met mijn bloed. Maar sinds de baby was geboren, had ik elke mug die bij hem in de buurt probeerde te komen effectief naar de andere wereld geholpen. ‘Dus om terug te komen op jouw man: hij hóéft geen gevaarlijke gek te zijn’, zei ik. ‘Maar ik zou wel even oppassen met zo’n dierenvriend. Belangrijk is vooral om na te gaan of hij dieren makkelijker te begrijpen vindt dan mensen. En of zijn vader een hekel had aan dieren. Dat zijn serieuze alarmsignalen.’ Een tweede mug voegde zich bij de eerste. Ik was een matras dat de zee probeerde na te bootsen, met maar één arm vrij. Eén onverwachte beweging en mijn kind zou wakker schrikken en in de commotie die daarop zou volgen zouden de muggen vrij spel hebben. ‘Luister eens’, sprak ik stilzwijgend tot de muggen. ‘Dit kind heeft al genoeg jeuk van zijn waterpokken. Jullie geprik kan hij er nu echt niet bij hebben, dus ga maar ergens anders heen.’ En toen dit geen indruk op hen maakte: ‘En anders zal ik er persoonlijk voor zorgen dat al jullie nakomelingen door vleesetende planten worden opgegeten.’||https://www.volkskrant.nl/columns-opinie/hoe-sta-jij-als-boeddhist-eigenlijk-tegenover-het-doodslaan-van-muggen-vroeg-een-vriendin~bffd0b7b/
2022-08-12||Bij vrouwen boven de 40 die de pil slikken is er een vergroot risico op trombose: ‘De vanzelfsprekendheid moet eraf’||Internist en trombose-expert Hugo ten Cate ziet op de polikliniek in het Maastrichtse MUMC geregeld vrouwen van middelbare leeftijd die door de anticonceptiepil in grote problemen zijn geraakt. In hun bloedbaan heeft zich vanuit het niets een stolsel gevormd dat een belangrijk bloedvat heeft afgesloten. Ten Cate behandelt pilgebruiksters van 40-plus, soms 50-plus, die trombose in hun been hebben gekregen of een longembolie, soms zelfs een herseninfarct. Aan de andere kant van het land schetst hematoloog Karina Meijer, hoofd van de afdeling stollingsziekten in het Groningse UMCG, hetzelfde beeld: vrouwen die nooit eerder trombose hebben gehad, die al jaren de pil slikken, die ruim voorbij de 40 zijn en opeens in het ziekenhuis belanden. ‘Of erger: ik zie ze helemaal niet omdat het stolsel in de bloedbaan hun fataal is geworden.’ Vanuit Leiden komt een vergelijkbaar relaas; daar komt internist Erik Klok, in het LUMC gespecialiseerd in trombose en longembolie, ook geregeld oudere pilgebruiksters tegen die de rest van hun leven last houden van de trombose die door de anticonceptie is veroorzaakt. Het alarmerende is, zeggen ze alle drie: het had bij die vrouwen niet zover hoeven komen. Erik Klok: ‘Niemand heeft ze ooit gewaarschuwd dat het tijd was om te stoppen met de pil.’ Hugo ten Cate: ‘Als ik informeer of ze weleens aan een alternatief hebben gedacht, dan is het antwoord: nee nooit.’ Karina Meijer: ‘Altijd als ik die vrouwen spreek, vragen ze me: waarom wist ik dit niet?’ Dat de pil de kans op trombose vergroot, zou bekend moeten zijn. Het is uitvoerig onderzocht en bewezen, het staat in alle bijsluiters. Negen jaar geleden ontstond er onrust na de dood van een aantal jonge vrouwen die trombose hadden opgelopen door de Diane-35-pil, een anticonceptiepil die vooral werd voorgeschreven tegen acne. De instructies werden aangescherpt, artsen moesten jonge vrouwen voortaan beter voorlichten. Maar er is een andere groep pilgebruiksters die veel meer risico loopt, zeggen trombose-experts: niet zozeer de jonge vrouwen maar de oudere vrouwen. En daar is nauwelijks aandacht voor. Daar moeten ze meestal zelf achter komen, als het te laat is. Om hoeveel pilgebruiksters het gaat, is onduidelijk: een landelijk overzicht ontbreekt. Illustratief zijn de nog ongepubliceerde data die arts en klinisch epidemioloog Arina ten Cate-Hoek op een rij zette, gebaseerd op gegevens van patiënten uit haar trombosepolikliniek in het Maastrichtse MUMC. Van de 825 vrouwen die ze de afgelopen jaren behandelde vanwege diep veneuze trombose (een bloedprop in een diep gelegen ader) en die ze daarna vijf jaar volgde, was bij 15 procent de pil de oorzaak. Verreweg de meeste pilpatiënten waren boven de 40, de oudste was 49, tientallen jaren jonger dan de gemiddelde patiënt die zich met een trombosebeen op haar poli meldt. De meeste vrouwen slikten de pil al tientallen jaren of hadden die recentelijk van hun huisarts of gynaecoloog voorgeschreven gekregen, bijvoorbeeld vanwege heftige menstruatieproblemen. Hoe vallen die Maastrichtse cijfers te verklaren? Waarom lopen oudere pilgebruiksters een groter risico op problemen met de bloedstolling? Ieder mens heeft een basisrisico op trombose, de kans dat ergens in het vaatstelsel plotseling een stolsel de bloedstroom blokkeert. Dat risico neemt toe naarmate we ouder worden, zoals de kans op zoveel andere aandoeningen toeneemt met de leeftijd. Is dat basisrisico voor een 20-jarige nog maar 1 op de 10 duizend, bij een vrouw boven de 40 is dat risico al ruim verdubbeld. De hormonen in de anticonceptiepil hebben invloed op de samenstelling van de eiwitten in het bloed en daardoor raakt het precaire, complexe systeem van stolling en antistolling uit balans, legt internist Erik Klok uit. Het bloed is als het ware iets eerder geneigd om te gaan klonteren, en dat kan ernstige gevolgen hebben. Nederlands onderzoek, onder leiding van de Leidse klinisch epidemioloog Frits Rosendaal, maakt duidelijk dat ook dat risico toeneemt met de leeftijd: vrouwen onder de 30 hebben door de pil een drie keer grotere kans op trombose dan vrouwen die de pil niet slikken, maar voor vrouwen boven de 40 is het risico ten opzichte van niet-pilgebruiksters bijna zes keer groter. Vermenigvuldig basisrisico en pilrisico en het verschil tussen jong en oud springt in het oog. Rosendaal en zijn collega’s zetten die berekening in vakblad the BMJ in een tabel: in de groep pilgebruiksters onder de 30 krijgen jaarlijks 4 op de 10 duizend vrouwen trombose, bij pilgebruiksters boven de 40 zijn dat er 13 op de 10 duizend. Die risico’s lijken gering, maar hier speelt wat Klok ‘de wet van de grote getallen’ noemt: in 2020 gebruikten 1,3 miljoen vrouwen in Nederland de anticonceptiepil. CBS-cijfers wijzen uit dat van alle 40-plusvrouwen die een anticonceptiemiddel gebruiken 21 procent voor de pil kiest. ‘Bij jonge vrouwen vind ik het risico acceptabel’, zegt hematoloog Meijer. ‘Laten we niet de grote meerwaarde van anticonceptie uit het oog verliezen. Zonder de pil waren er nu geen hematologen en geen journalisten geweest met een carrière, want dan hadden alle vrouwen thuis gezeten met een groot gezin. Maar boven de leeftijd van 40, als hun gezin compleet is, moeten vrouwen zichzelf echt vragen gaan stellen.’ Probleem is alleen dat zij na de allereerste afspraak voor een pilrecept meestal geen dokter meer zien. De pilcontrole is ruim dertig jaar geleden afgeschaft, het werd beschouwd als een tijdrovende routinehandeling om al die gezonde vrouwen ieder half jaar op het spreekuur van de huisarts te laten langskomen. In de richtlijn van het Nederlands Huisartsen Genootschap staat dat huisartsen bij vrouwen boven de 35 moeten nagaan of de pil nog het juiste anticonceptiemiddel is maar in de praktijk gebeurt dat onvoldoende, zegt Meijer. ‘Na een eerste recept kunnen vrouwen de pil gewoon bij de apotheek blijven ophalen, er is geen herhaalrecept voor nodig. Veranderingen in hun leven of in hun lichaam worden niet meer opgemerkt en meegewogen.’ Zo slikken vrouwen de pil vaak gedachtenloos door, tientallen jaren lang. Die vanzelfsprekendheid moet ervan af, vinden de trombose-experts. ‘De pil is een fantastisch voorbehoedsmiddel’, zegt Hugo ten Cate, ‘maar er wordt te luchtig gedaan over het onbeperkt voorschrijven. De apotheek en de huisarts zouden zich bij iedere pilslikkende vrouw jaarlijks moeten afvragen: moet ze ermee doorgaan? Niemand herinnert vrouwen er nu aan dat hun risico op bijwerkingen toeneemt met hun leeftijd.’ Wat niet meewerkt, zegt zijn Leidse collega Erik Klok, is de versnippering van kennis over trombose en pilgebruik. Vrouwen met een longembolie komen nogal eens bij de longarts terecht, vrouwen met een herseninfarct bij de neuroloog. ‘Zo zien veel artsen maar een klein deel van de problematiek. Ik vraag me af of de ernst ervan bij collega’s wel doordringt.’ Tijdens de colleges die Arina ten Cate geeft, ontstaat er onder haar studenten vaak discussie over de risico’s van de coronavaccins, die een heel kleine kans blijken te geven op een bijzondere vorm van trombose. ‘Maar bij het gebruik van de pil is de kans op trombose vierhonderd keer hoger en daar hoor je niemand over.’ Op basis van de onderzoekscijfers zouden artsen, in de meest voorzichtige schatting, jaarlijks ruim vijfhonderd gevallen van trombose bij pilgebruiksters moeten zien. Bij Bijwerkingencentrum Lareb is slechts een fractie van al die trombosegevallen bekend. Adjunct-directeur Linda Härmark analyseerde op verzoek de cijfers en telde in meer dan twintig jaar tijd slechts 593 meldingen over trombose of een longembolie na pilgebruik. Waarbij ze de tientallen meldingen over de Diane-pil buiten beschouwing heeft gelaten: de media-aandacht rondom die pil en trombose heeft in het verleden het aantal meldingen beïnvloed. Bij eenderde van alle meldingen ging het om vrouwen boven de 40, aldus Härmark, die spreekt van ‘een aanzienlijk aandeel’. ‘We zijn het kennelijk normaal gaan vinden’, zegt Hugo ten Cate, die de hand in eigen boezem steekt. ‘We zien er de meerwaarde niet meer van om het nog door te geven.’ Onterecht, zegt Härmark: de bijsluiters van de anticonceptiepil mogen dan in orde zijn en de richtlijn voor de huisartsen ook, het Lareb zou artsen en apothekers er best weer op kunnen attenderen dat ze oudere pilgebruiksters in de gaten moeten houden. ‘Maar als er zo weinig wordt gemeld, weten we niet dat het probleem speelt.’ Op haar spreekuur ziet Arina ten Cate vrouwen die door het slikken van de pil hoog in hun bekken trombose hebben opgelopen en daar een chronische aandoening aan hebben overgehouden, het post-trombotisch syndroom. Het stolsel is weliswaar weg, maar de tijdelijke obstructie van een belangrijk bloedvat heeft blijvende schade veroorzaakt: ze kampen met een vermoeid, soms pijnlijk been waarin zich vocht kan ophopen. Vorige week sprak Hugo ten Cate een vrouw van 48 die onlangs de pil weer was gaan slikken vanwege heftige menstruatieklachten en een beroerte had gekregen. ‘Ik wil vrouwen niet bang maken, het risico is klein. Maar ze moeten wel over dat risico nadenken, want áls er iets gebeurt, dan heeft dat gevolgen voor de rest van hun leven.’||https://www.volkskrant.nl/wetenschap/bij-vrouwen-boven-de-40-die-de-pil-slikken-is-er-een-vergroot-risico-op-trombose-de-vanzelfsprekendheid-moet-eraf~b3f8f99c/
2022-08-12||Was de oerknal het begin van alles, of zat er toch nog iets voor? (En waarom de term oerknal misleidend is)||Auteurs kunnen zich er dagen blind op staren: de openingszin van een verhaal. De eerste gedachte, het eerste woord, of zelfs de eerste letter moet bij de lezer binnen komen met een knal. Zodat het verhaal je niet meer loslaat tot het zinderende slot. En zoals elk verhaal kent ook de wetenschappelijke ontstaansgeschiedenis van de kosmos een begin. En dan niet zomaar eentje, maar hét begin. Het eerste. Dat van letterlijk alles. De oerknal, zoals hij in wetenschappelijke kringen heet, vond zo’n 13,8 miljard jaar geleden plaats en markeert het moment dat het gehele heelal werd geboren. Maar: was die oerknal het begin van écht álles? Dat gaat er bij sommigen toch moeilijk in, blijkt al snel uit de Grote Vragen die Volkskrantlezers mailden naar de wetenschapsredactie. ‘Hoe is het mogelijk dat de wetenschap beweert dat de oerknal het begin van het ontstaan is’, verbaast lezer Jur Bezema zich bijvoorbeeld hardop. ‘Is er een overgangsmoment geweest van ‘er is niets’ naar ‘er is wél iets’?’, vat Lizette Beetsma het mooi samen. En als de oerknal inderdaad het ultieme begin is, zelfs van de tijd, wat was daarvoor dan de aanleiding? ‘Wat is de eerste oorzaak van het ontstaan van de kosmos’, verwoordt Arman Urumthi dat vraagstuk wat poëtischer. Of, in de woorden van Pieter Hoogstraten: ‘Wat was de brandstof voor de oerknal?’ Het zijn vragen die raken aan de achterliggende kwestie die misschien wel het moeilijkst te begrijpen is van de hele oerknal: was er ooit ook echt niets? Kan de schijnbaar oneindige kosmos, tjokvol reusachtige sterrenstelsels, allesverslindende zwarte gaten en de gehele mensheid, geboren zijn uit helemaal niets? En dus gaan we op pad met de vraag zoals Jannie Roodhof hem in haar mail kort en helder samenvatte: ‘Wat was er voor de oerknal?’ Leg die vraag voor aan experts en al snel blijkt men eerst een aantal breed gedeelde misvattingen uit de weg te willen ruimen die het correcte begrip van onze kosmische geschiedenis in de weg staan. Misvattingen, overigens, die allemaal terug te voeren zijn op dat ene, o zo misleidende woord: oerknal. ‘Dat woord is verzonnen door astronoom Fred Hoyle’, zegt Vincent Icke, hoogleraar astrofysica aan de Universiteit Leiden. Hoyle, in 2001 overleden, bedacht het om de oerknaltheorie belachelijk te maken. Maar ‘big bang’ bekte in het Engels zodanig lekker dat het vervolgens bleef plakken. ‘Dom, want die term is zó ontzettend fout’, zegt Icke. Hij leidt volgens hem al decennialang tot problemen. ‘Het beeld dat mensen vaak hebben, is dit: een punt dat ergens in een lege ruimte hangt, dat vervolgens uit elkaar knalt en dan begint te groeien’, vat hoogleraar kosmologie Rien van de Weijgaert van de Rijksuniversiteit Groningen de populairste misvatting over de oerknal samen. ‘Maar dat klopt voor geen meter!’ Een explosie in het normale leven is iets dat ontploft en vervolgens ín iets expandeert. Laat je een rotje knallen, dan voel en hoor je de schokgolf die de oorspronkelijke omhulsels van het vuurwerk aan stukken bliezen. ‘Maar bij de oerknal is geen sprake van zo’n schokgolf in een medium. Dat medium, de ruimte die mensen zich buiten de oerknal voorstellen, bestaat helemaal niet. Alles zit ín dat punt. Dat punt bevat het hele heelal’, zegt hij. ‘Het is alles dat er is.’ En dan wekt de term ‘knal’ ook nog eens de indruk dat er sprake was van een heftige gebeurtenis. Maar ook dat is onjuist, stelt Icke. ‘In mijn theatercolleges zeg ik vaak: het was nooit zo stil als tijdens de oerknal. Het hele heelal was overal hetzelfde: zó glad, zó perfect, zó stil… er was eigenlijk geen klap aan.’ ‘Het woord oerknal zit er ontzettend naast’, zegt ook theoretisch natuurkundige Jan Pieter van der Schaar, verbonden aan de Universiteit van Amsterdam. ‘De oerknal was een heel hete, heel dichte fase van het heelal. Maar er was geen knal’, zegt hij. De oerknal vond ook niet plaats in één punt, zoals het clichébeeld doet vermoeden, maar overal tegelijk. Hij gebeurde gelijktijdig op elke plek die nu deel uitmaakt van het heelal. ‘De oerknal was alles en overal’, zegt Van der Schaar. ‘Dat is moeilijk voor ons voorstellingsvermogen’, geeft Icke meteen toe. Zoals alles rond de oerknal, eigenlijk. ‘Het menselijke verstand en onze zintuigen zijn niet toegerust om te doorgronden hoe het heelal in elkaar zit’, zegt hij. ‘Het is een groot wonder dat we überhaupt iets weten van de structuur van ruimte en tijd, of van het bestaan van elementaire deeltjes. Dat er zoiets zou kunnen bestaan als het begin van het heelal, dat is totáál waanzinnig. In het dagelijks leven bestaat werkelijk niets dat ons aan zo’n idee zou kunnen laten wennen.’ Sterker nog: zelfs met het gereedschap van de wis- en natuurkunde, plus de allerbeste wetenschappelijke waarnemingen van de kosmos, blijkt het nog moeilijk. Zoom in op de details en zelfs de experts blijken verschillende ideeën te hebben over dat ultieme begin. Zo hanteert Van der Schaar bijvoorbeeld een andere definitie van het woord oerknal dan Icke en Van de Weijgaert. ‘Voor mij is de oerknal helemaal niet het begin van alles’, zegt hij. In plaats daarvan ziet hij ‘de hete oerknal’, zoals hij hem noemt, als het moment waarop het heelal – een fractie van een seconde ná het ontstaan – voor het eerst begint met uitdijen. Vraag Van der Schaar wat er voor de oerknal was en zijn antwoord wijkt daarom per definitie af van dat van Icke en Van de Weijgaert. Volgens Van der Schaars oerknaldefinitie was er vóór de oerknal sowieso ‘iets’ en niet ‘niets’. Alleen weet niemand precies wat dat ‘iets’ dan zou moeten zijn, als u het nog kunt volgen. Voor kennis van dat iets ontberen we namelijk simpelweg de natuurwetten. Het heelal was destijds op de allerkleinste schaal zodanig dicht samengepakt dat je een theorie nodig hebt die tegelijk zowel het gedrag van de werkelijkheid op heel, héél kleine schaal beschrijft als wat er gebeurt wanneer je te maken hebt met de heel, héél grote massa’s en dichtheden die aan het begin van het heelal heersten. En hoewel die twee theorieën afzonderlijk wel degelijk bestaan – de quantumfysica voor de kleine schaal en de algemene relativiteitstheorie voor zware, dichte dingen – blijken beide vooralsnog niet te vangen in een enkele wiskundige beschrijving. Daarom weten we zelfs niet eens echt zeker of de eerste fractie van een seconde in de geschiedenis van het heelal wel echt het eerste kosmische moment was, zegt Van der Schaar. ‘Misschien is er wel nooit een begin van de tijd geweest.’ Toch is dat wat de meeste wetenschappers aannemen. ‘Als ik aan de oerknal denk, denk ik aan het moment t = 0’, zegt Van de Weijgaert. ‘Of nauwkeuriger: de periode voorafgaand aan de eerste 10-43 seconde van het heelal’, zegt hij, doelend op de zogeheten Plancktijd, een duizelingwekkend korte tijdspanne die in de natuurkundeboeken staat als vermoedelijk kleinst mogelijke tijdsduur. De traditionele kosmische geschiedenis, volgens het script van sterrenkundigen zoals Icke en Van de Weijgaert, begint daarom met de oerknal, die plaatsvindt op t = 0. Maar totdat er minimaal één Plancktijd is verstreken, kun je over dat jonge heelal nog weinig zeggen. Het leeft nog te kort en is daardoor volkomen ongrijpbaar. Flarden van ideeën zijn er wel. Mogelijk hadden, zoals de quantumtheorie het omschrijft, ruimte en tijd destijds een schuimachtige structuur. In die structuur moet vervolgens iets gebeurd zijn – een kleine verstoring, een quantumfluctuatie, zoals fysici het noemen – dat de status quo doorbrak en het heelal liet uitdijen. ‘Maar dat is eigenlijk giswerk’, zegt Van de Weijgaert. Wat was de oorzaak van de oerknal? Een plotselinge fluctuatie in het niets, dus. Misschien. ‘Je moet me wat dat vraagstuk betreft echt nergens op vastpinnen’, zegt Van de Weijgaert lachend. Over wat er ná dat eerste begin gebeurde, bestaan al wat meer vastomlijnde ideeën. Zo menen veel theoretici dat toen een korte maar bijzondere periode van de kosmische geschiedenis begon. ‘Ergens toen vinden we het startpunt van kosmische inflatie’, zegt Van der Schaar. Tijdens die inflatie zou het heelal versneld zijn uitgedijd en daardoor véél rapper gegroeid zijn dan nu, waarna die versnelling even plots als zij begon weer stopte en het heelal doorgroeide op zijn huidige, niet-versnellende tempo. In totaal, zo menen theoretici zoals Van der Schaar, moet die inflatieperiode opnieuw slechts een fractie van een fractie van een seconde hebben geduurd: ongeveer 10-32 seconden in totaal. Een periode die weliswaar 10 miljoen keer langer duurt dan de Plancktijd, maar die praktisch gezien nog altijd te kort is om te passen binnen ons menselijk voorstellingsvermogen. ‘Inflatie verklaart waarom het heelal überhaupt uitdijt’, zegt Van der Schaar. En die groeispurt heeft wél een oorzaak: het universum leent zijn energie uit de van nature aanwezige energie in het vacuüm, zegt hij. ‘Onze modellen laten zien: als het universum inderdaad vacuümenergie heeft, gaat het onherroepelijk versneld uitdijen.’ Maar laat je niet in de luren leggen, waarschuwt Icke. ‘Die theorie rust op formules die volkomen uit de duim zijn gezogen’, zegt hij. Inflatie is, stelt Icke, ‘onnozel wiskundig knip- en plakwerk’ dat zorgt dat het versneld uitdijen op het juiste moment begint en op het juiste moment weer stopt. ‘Maar waaróm? Daar is geen bekende natuurkundige reden voor’, zegt hij. ‘Men verzint een handigheidje: en ja hoor, hop, kijk: het stópt na 10-32 seconde’, zegt hij. ‘Maar zo werkt de wetenschap niet. Je kunt niet zomaar iets verzinnen. Ik heb weinig respect voor dat verhaal.’ Toch: zoom iets verder uit, kijk voorbij de grenzen van die eerste fractie van een seconde en iedereen blijkt het plots gewoon weer eens. Niet zo gek, vindt Van de Weijgaert. ‘Want dát er iets als een oerknal heeft plaatsgevonden, staat wel vast.’ De eerste die dat idee opperde, was de Belgische astronoom en priester Georges Lemaître. ‘Hij had het dan over het oeratoom’, zegt Van de Weijgaert. ‘Maar daar werd vooral vanuit het Engelse wetenschappelijke establishment erg kritisch naar gekeken.’ Wat volgde, was een periode tot ruim in de jaren zestig van de vorige eeuw waarin de zogeheten steady-statetheorie, die stelt dat het heelal er altijd al was en tot in de eeuwigheid zou blijven uitdijen, erg populair bleek. Het was de favoriete theorie van onder meer Fred Hoyle, die met zijn term ‘big bang’ het concurrerende idee belachelijk probeerde te maken. ‘In die populariteit kwam pas in 1965 echt verandering’, zegt Van de Weijgaert. Toen namen twee radio-astronomen, de Amerikanen Robert Wilson en Arno Penzias, voor het eerst de zogeheten kosmische achtergrondstraling waar, licht afkomstig van zo’n 380 duizend jaar na de veronderstelde oerknal. Het eerste licht in het heelal, zo stelde men: in de periode daarvoor was alles namelijk zodanig dicht samengepakt dat zelfs lichtdeeltjes, fotonen, er niet doorheen konden komen. ‘De natuurkundige George Gamov had die straling eerder al voorspeld, maar hij kreeg toen weinig bijval’, zegt Icke. Na de waarneming kantelde dat volkomen. Tegenwoordig beschouwt men de kosmische achtergrondstraling als het belangrijkste bewijsstuk voor het plaatsvinden van de oerknal. ‘Het beste bewijs volgde met de ruimtesatelliet Cobe’, zegt Van de Weijgaert. De waarnemingen met die satelliet lieten zien dat de achtergrondstraling moest zijn uitgezonden bij een temperatuur van een grove miljoen graden Celsius en dichtheden die je alleen in het heelal zou kunnen treffen wanneer dat heel stevig is samengepakt. ‘Vanaf toen was de conclusie onontkoombaar dat er ooit zo’n heel hete en dichte fase moet zijn geweest’, zegt Van de Weijgaert. Rest nog slechts de vraag waarmee weliswaar niet alles, maar toch in elk geval dit verhaal begon: wat was er vóór de oerknal? ‘Dat is een misleidende vraag’, zegt Icke. En dat zit hem in het woordje ‘was’. ‘‘Was’ is de verleden tijd van ‘zijn’, en zo is het niet’, zegt hij, spelend met taal en tijd. ‘Op het moment van de oerknal bestaat immers nog geen verleden tijd. Ik zeg daarom altijd: het is net zoiets als vragen wat er ten noorden is van de Noordpool.’ Of nou ja, dubt Van de Weijgaert: dat is alleen het geval wanneer je de meest gangbare theorieën volgt. ‘Dat we denken dat ruimte en tijd in de oerknal ontstonden, betekent niet dat je niet kunt speculeren’, zegt hij. ‘Want bewezen hebben we die aanname nog niet.’ Zo zijn er wetenschappers die denken dat het universum cyclisch is: een kosmisch toneelstuk met een eeuwige opeenvolging van akten, zonder begin en zonder eind. ‘Dan was er vóór ons heelal misschien wel nog een heelal’, zegt hij. ‘Roger Penrose is daar bijvoorbeeld van overtuigd. Hij denkt zelfs dat je het bewijs voor het bestaan van zo’n eerder heelal zou kunnen vinden wanneer je een bepaald ringvormig patroon in de kosmische achtergrondstraling ontdekt. En hoewel ik dat niet per se het meest waarschijnlijke scenario acht, won Penrose twee jaar terug nog een Nobelprijs. Dus wie ben ik om dat bij voorbaat volledig uit te sluiten’, lacht Van de Weijgaert. Wat was, als u ons de werkwoordsvorm vergeeft, er voor de oerknal? Waarschijnlijk niets. Maar misschien juist de eeuwigheid.||https://www.volkskrant.nl/wetenschap/was-de-oerknal-het-begin-van-alles-of-zat-er-toch-nog-iets-voor-en-waarom-de-term-oerknal-misleidend-is~b6c54b54/
2022-08-12||Neergestoken schrijver Salman Rushdie aan beademing na operatie, verliest mogelijk een oog||Rushdie zou vrijdag een lezing geven op het Chautauqua instituut in het westen van de staat New York. Vlak voor hij het woord nam, werd de 75-jarige auteur op het podium aangevallen door een man met een mes. Hij liep meerdere steekwonden op, waaronder een in zijn nek. Rushdie werd op het podium behandeld door een dokter die in de zaal zat en slaagde er, weliswaar met hulp, in om lopend het podium te verlaten. Hij werd met een helikopter afgevoerd naar het ziekenhuis, waar hij volgens een politiewoordvoerder vrijdagavond (lokale tijd) in leven is en is geopereerd. Volgens zijn literair agent Andrew Wylie ligt Rushdie na de operatie aan de beademing en verliest hij waarschijnlijk één oog na de steekpartij. Wylie meldt in een verklaring dat ‘het nieuws niet goed is’. De zenuwen in Rushdie’s arm zijn door de steekpartij ernstig beschadigd geraakt, aldus de literair agent. Ook is de schrijver in zijn lever gestoken. De dader, een 24-jarige man uit New Jersey, werd direct gearresteerd. De politie meldde vrijdagavond op een persconferentie dat hij vermoedelijk alleen handelde. Volgens de politie had hij een toegangskaartje gekocht om bij de lezing van Rushdie aanwezig te zijn. Het is niet de eerste keer dat de schrijver is aangevallen. Tien jaar lang moest Rushdie onderduiken na de publicatie van De Duivelsverzen (originele titel The Satanic Verses). De Iraanse leider Ayatollah Khomeini verklaarde het boek in 1989, amper een half jaar nadat het was uitgebracht, tot blasfemie en zette een prijs op zijn hoofd. Boekverbrandingen, rellen en doodsbedreigingen waren het gevolg. Niet alleen aan het adres van Rushdie, ook vertalers van het boek waren hun leven niet meer zeker. De Japanse vertaler werd in 1991 in zijn huis doodgestoken. Rushdie werd onder bescherming geplaatst van de Britse geheime diensten, nam een alias aan en verdween uit het publieke leven. Nog altijd is de gewraakte roman in veel landen verboden, maar de afgelopen decennia durfde de in Mumbai geboren Brit weer meer op de voorgrond te treden. Hij verhuisde naar New York en bouwde daar een nieuw leven op. Sinds 2002 gaat hij alleen over straat, alleen bij lezingen staat hij nog onder de bewaking van bodyguards. Rushdie spreekt zich regelmatig uit voor de vrijheid van meningsuiting, bijvoorbeeld ook na de aanslag op Charlie Hebdo in Parijs. In 2016 verhoogde het Islamitische regime de prijs op zijn hoofd nog naar 3,8 miljoen euro. Ook staat de auteur op de dodenlijst van terreurorganisaties Al-Qaeda en Islamitische Staat. Het vierde boek van de hand van Rushdie is geïnspireerd op het leven van de profeet Mohammed. De titel verwijst naar een groep verzen uit de Koran. Het werk kreeg veel positieve recensies en won de Whitbread Award, een Britse prijs voor het boek van het jaar. In de islamitische wereld zorgde het boek voor grote controversie, omdat moslims het zagen als heiligschennis en een belediging voor hun geloof.||https://www.volkskrant.nl/nieuws-achtergrond/neergestoken-schrijver-salman-rushdie-aan-beademing-na-operatie-verliest-mogelijk-een-oog~b086da2f/
2022-08-12||Oud-president Medvedev dreigt dat ‘ongelukken’ kunnen gebeuren bij Europese kerncentrales • Rusland weigert troepen bij kerncentrale terug te trekken||||https://www.volkskrant.nl/nieuws-achtergrond/oud-president-medvedev-dreigt-dat-ongelukken-kunnen-gebeuren-bij-europese-kerncentrales-rusland-weigert-troepen-bij-kerncentrale-terug-te-trekken~ba15434f/
2022-08-12||De nood bij veel gezinnen is hoog door de hoge energieprijzen, maar hoe die te lenigen?||Dat politiek Den Haag de komende weken nieuwe maatregelen neemt om de prijsstijging te dempen, staat wel vast. Met name de aanhoudend hoge gasprijs, die maakt dat steeds meer Nederlanders hun energierekening met honderden euro’s per maand zien stijgen, leidt tot problemen. Budgetonderzoeksbureau Nibud schat dat ongeveer eenderde van alle Nederlandse huishoudens op dit moment moet bezuinigen om de rekeningen voor energie en voedsel te kunnen betalen. Een aanzienlijk deel van die groep kan dat nog wel binnen het huishoudboekje oplossen, bijvoorbeeld door abonnementen op te zeggen of minder uit te geven in de horeca. Maar, zo becijferde het Centraal Planbureau, bij de huidige prijzen dreigen zo’n 1,2 miljoen huishoudens (15 procent van het totaal) serieus in de problemen te komen. Zij kunnen de noodzakelijke uitgaven voor huur, hypotheek of energie dan niet meer opbrengen. Dat zijn niet alleen uitkeringsgerechtigden, maar ook mensen die fulltime werken. Donderdag waarschuwde de Landelijke Huisartsen Vereniging voor de schrijnende situaties die nu al ontstaan door geldzorgen. Zij zien in hun wachtkamer bijvoorbeeld reumapatiënten die niet meer warm durven te douchen uit angst dat ze de energierekening niet kunnen betalen. Het kabinet zal zulke treurige toestanden in de eerste plaats om humanitaire redenen willen voorkomen. Maar ook als de regering de huidige situatie zuiver financieel bekijkt, is ingrijpen wijs, benadrukt directeur Arjan Vliegenthart van Nibud. ‘Uit onderzoek blijkt dat mensen met geldzorgen vaker ziek zijn en minder productief zijn. En hun kinderen doen het vaak minder goed op school. Wanneer iemand uit huis wordt gezet, kost dat de samenleving zo’n 30 duizend euro. Als er kinderen in het spel zijn, is dat zelfs een ton.’ Lastiger dan de vraag of er iets moet gebeuren, is de kwestie hoe dat te doen. In de zoektocht naar de beste maatregel bestaat een constante spanning tussen de kosten, de doelmatigheid en de uitvoerbaarheid. Hoe die allemaal in elkaar grijpen, blijkt mooi uit een studie die onderzoekscentrum CE Delft woensdag publiceerde in opdracht van energiebedrijf Eneco. Daarin worden zes mogelijke compensatieregelingen geanalyseerd. Zo kan de huidige ‘tijdelijke verlaging’ van de btw op energie – van 21 naar 9 procent – nog een halfjaar worden voortgezet. Dat kost ongeveer 1,12 miljard euro per halfjaar, zo becijfert CE Delft. De maatregel is gemakkelijk uitvoerbaar, maar niet erg doelmatig. Ten eerste profiteren alle Nederlanders ervan in plaats van alleen de groep die het geld het hardst nodig heeft. Bovendien wordt energie door deze maatregel goedkoper, waardoor er geen prijsprikkel is om minder energie te gebruiken, terwijl het kabinet juist wil stimuleren dat mensen hun gasverbruik verlagen. Een andere regeling die het kabinet eerder dit jaar heeft getroffen, is de uitkering van een vast bedrag aan huishoudens met de laagste inkomens via de gemeenten. Dit jaar kunnen huishoudens met een inkomen tot 120 procent van het sociaal minimum een bedrag van 1.300 euro aanvragen. Maar die maatregel heeft als nadeel dat gemeenten er heel veel werk aan hebben. Bovendien is de uitkering niet gekoppeld aan de energierekening, waardoor de ontvangers het geld mogelijk niet uitgeven aan hun energierekening maar aan iets anders, schrijven de onderzoekers. ‘Het risico bestaat dat ze dan aan het einde van het jaar alsnog een flinke naheffing van hun energiemaatschappij krijgen en toch in de schulden belanden’, zegt onderzoeker Katja Kruit van CE Delft. Van de zes compensatiemaatregelen die CE Delft bekeek, heeft een inkomensafhankelijke korting op de energiebelasting volgens de onderzoekers ‘de meeste voordelen’. Zo’n compensatie zou via de energiebedrijven gaan lopen. Die krijgen van de overheid toegang tot een portaal waar zij kunnen zien wie van hun klanten in aanmerking komt voor een korting. Een vergelijkbaar systeem functioneert al jaren bij de inkomensafhankelijke huurverhoging. Energiebedrijf Eneco schaarde zich donderdag achter die maatregel. ‘Dit is gericht en het stelt ons in staat direct de rekening te verlagen’, zei bestuursvoorzitter As Tempelman woensdag in Nieuwsuur. Vanuit het energiebedrijf bekeken is zo’n maatregel ook wel prettig. Een lagere energierekening betekent ook dat het bedrijf aan het eind van het jaar met minder en minder hoge onbetaalde rekeningen zit. Nu al ziet Eneco dat 15 procent van de klanten per maand een bedrag betaalt dat te laag is voor de eindafrekening. Werkgevers stelden onlangs op hun beurt voor dat zij via een ‘belastingvrije inflatieschenking’ hun medewerkers kunnen compenseren voor de hoge prijzen. Nibud-directeur Vliegenthart is huiverig voor allerlei incidentele oplossingen waarbij nieuwe regelingen opgetuigd moeten worden. ‘Het is praktisch gezien lastig om dat politiek snel te regelen en het is extra werk voor de toch al overvraagde Belastingdienst.’ Als incidentele maatregel ziet Vliegenthart nog het meest in een tijdelijke verhoging van de zorgtoeslag per 2023. ‘Op die manier bereik je de groep die het het hardst nodig heeft en het is redelijk snel uitvoerbaar.’ Maar hij vindt vooral dat er naar fundamentele oplossingen gezocht moet worden. ‘Ik betwijfel of de huidige koopkrachtproblemen incidenteel zijn. Nu hebben we het over energiearmoede, maar eerder ging het over menstruatie-armoede of over inkomensarmoede. Het verhult dat het probleem structureel is.’||https://www.volkskrant.nl/nieuws-achtergrond/de-nood-bij-veel-gezinnen-is-hoog-door-de-hoge-energieprijzen-maar-hoe-die-te-lenigen~b3c8c529/
2022-08-12||Grotere rol voor Indonesische ambassadeur bij herdenking einde Tweede Wereldoorlog? Dat ligt gevoelig||Op verzoek van de Stichting Nationale Herdenking 15 augustus 1945 legt de ambassadeur komende maandag meteen na premier Rutte een krans uit naam van zijn land bij het Indisch Monument in Den Haag. Eerder viel de Indonesische bijdrage niet zo op tussen alle andere kransleggers. De organisatie komt zo tegemoet aan de roep om de nationale herdenking van de slachtoffers van de Tweede Wereldoorlog in voormalig Nederlands-Indië te moderni­seren. Wat neerkomt op: een minder koloniaal aanzicht te geven. De Indonesische ambassadeur Mayerfas heeft het aanbod aanvaard. ‘Door hem een centrale plek te geven, laten we zien dat we niet alleen maar Europese slachtoffers herdenken’, zegt Thom de Graaf die sinds twee jaar voorzitter is van de Stichting Nationale Herdenking 15 augustus 1945. Ook nieuw dit jaar: de nationale herdenking is naar de avond verplaatst, zodat de rechtstreekse NOS-uitzending een groter publiek bereikt. De grotere rol van Indonesië past in de trend om op 15 augustus meer groepen slachtoffers van de Japanse bezetting te herdenken. Niet alleen Nederlanders en Indo-Europeanen, maar ook de miljoenen gesneuvelde Molukkers, Chinezen, Papoea’s en romoesja’s (dwangarbeiders). De wijziging ligt gevoelig bij een deel van de circa 2 miljoen leden van de Indische gemeenschap in Nederland. Die zijn het geweld door Indonesische vrijheidsstrijders direct na de oorlog niet vergeten. Velen zijn getraumatiseerd door de oorlog; door het verlies van hun geprivilegieerde leven in de kolonie en door de kille ontvangst in Nederland. Sommigen gaven dat trauma weer door aan hun kinderen en kleinkinderen. Er zijn echter ook Indische-Nederlanders, vaak derdegeneratie-Indo’s, die pleiten voor meer inclusie bij de nationale herdenking en meer ruimte voor kritische reflectie op het koloniale verleden. ‘Ik ben niet blij met een grotere rol voor de Indonesische ambassadeur’, zegt woordvoerder Michael Lentze van de Federatie Indische Nederlanders (FIN). Volgens hem moet Indonesië eerst maar eens verontschuldigingen aanbieden voor het gepleegde geweld tegen Nederlanders tijdens en na de Tweede Wereldoorlog. ‘Het is bizar genoeg dat we op 15 augustus nu ook Indonesische slachtoffers herdenken.’ De nationale herdenking is volgens Lentze niet bedoeld voor derde- en vierdegeneratie-Indo’s die met de koloniale geschiedenis van Nederland in hun maag zitten. Andere betrokkenen, zo blijkt uit een rondgang, verwelkomen de aanpassing. Zij hebben meer moeite met de rol van het Regiment Van Heutsz dat jaarlijks de vaandelwacht verzorgt bij het Indisch Monument. Dat regiment zet de tradities voort van het Koninklijk Nederlands-Indisch Leger (KNIL) en draagt onder meer de Atjeh-medaille in zijn vaandel; gegoten uit het brons van de buitgemaakte kanonnen tijdens de bestorming van het paleis van de sultan in 1874. ‘Dat regiment symboliseert het instrument van de koloniale onderdrukking, dat kun je daar niet neerzetten’, zegt hoogleraar koloniale en postkoloniale cultuurgeschiedenis Remco Raben (UvA, UU). De Graaf kent de discussie. Hij zegt desgevraagd dat de vaandelwacht alle militairen vertegenwoordigt die tijdens de Tweede Wereldoorlog zijn gesneuveld in Nederlands-Indië. ‘Die horen erbij op 15 augustus.’ Hij stelt ook dat de intrede van het vaandel niet langer het hoogtepunt is van de herdenking. ‘Natuurlijk kunnen we deze herdenking niet los zien van de koloniale geschiedenis, maar we kunnen ook niet alle onderdelen van de geschiedenis op één hoop gooien. Ik probeer het midden te houden.’ Ambassadeur Meyerfas onderstreept dat zijn land al jaren een krans legt op de nationale herdenking in Den Haag. Hij waardeert het aanbod van Nederland om hem een prominente rol te geven. ‘Ik zal dat doen als juist en diepgevoeld gebaar om álle slachtoffers van de Tweede Wereldoorlog te herdenken en hen respect te betonen.’ In Indonesië worden deze slachtoffers volgens hem niet herdacht. ‘Alle aandacht gaat uit naar het vieren van onze onafhankelijkheid op 17 augustus.’||https://www.volkskrant.nl/nieuws-achtergrond/grotere-rol-voor-indonesische-ambassadeur-bij-herdenking-einde-tweede-wereldoorlog-dat-ligt-gevoelig~beea926b/
2022-08-12||Washington Post: FBI zocht in Trumps huis naar documenten over kernwapens||Het is niet duidelijk of het om geheime informatie gaat, maar volgens de Amerikaanse krant benadrukt de zoekactie wel ‘hoe groot de angst is dat de documenten in verkeerde handen komen’. Met de inval in de woning Mar-a-Lago in Palm Beach besloot de FBI eerder deze week over te gaan tot uitzonderlijk justitieel optreden tegen de voormalige president. Met toestemming van de Amerikaanse minister van Justitie, Merrick Garland, doorzochten tientallen FBI-agenten urenlang het huis en de kluis van Trump. Garland bevestigde donderdag dat de inval werd gedaan in het kader van het onderzoek naar documenten. Trump zou mogelijk officiële overheidsdocumenten hebben meegenomen toen hij het Witte Huis verliet. Dit kan een schending zijn van de Presidential Records Act, die voorschrijft dat alle officiële communicatie – van brieven en e-mails tot memo’s – worden gearchiveerd. Anonieme bronnen melden nu aan The Washington Post dat het om documenten met informatie over nucleaire wapens gaat, maar willen verder geen details prijsgeven. Het blijf vooralsnog onduidelijk of er ook daadwerkelijk informatie is gevonden tijdens de huiszoeking. De FBI heeft nog geen officiële verklaring gegeven over de huiszoeking. Het Amerikaanse ministerie van Justitie heeft wel een verzoek ingediend om het huiszoekingsbevel ‘in het publieke belang’ openbaar te maken. Daartoe moet een rechter besluiten, maar Trump kan bezwaar indienen tegen het openbaren van de informatie. Dat het huis van een oud-president door de FBI wordt doorzocht, is hoogst ongebruikelijk. Naast goedkeuring van het ministerie moet ook een onafhankelijke rechter een handtekening zetten. Bovendien zou de huidige president, Joe Biden, naar verluidt niet op de hoogte zijn geweest van de huiszoeking. Mede dankzij het uitzonderlijke karakter leidde de inval deze week tot grote opschudding. Tegenstanders van Trump juichen de actie toe en willen dat de oud-president vervolgd wordt voor het schenden van het protocol. Oud-medewerkers stellen dat de Trump tijdens zijn presidentschap regelmatig officiële documenten verscheurde of door de wc spoelde. Aanhangers en partijgenoten van Trump noemen de inval ‘corrupt’. De huiszoeking zou buiten proportie zijn in vergelijking tot eerdere onderzoeken naar hoge overheidsfunctionarissen. Ook Trump zelf veroordeelde de onaangekondigde huiszoeking. Hij stelt dat ‘radicaal-linkse Democraten’ alles uit de kast trekken om zijn mogelijke kandidaatstelling voor de presidentsverkiezingen van 2024 te blokkeren. Sinds het doorzoeken van Trumps landgoed in Florida ontving de FBI al tientallen bedreigingen van Trump-sympathisanten. In Ohio werd donderdag nog een aanval verijdeld op het FBI-kantoor in Cincinnati. Een gewapende man die het kantoor probeerde binnen te vallen, werd na een urenlange achtervolging neergeschoten door de politie en overleed aan zijn verwondingen. Zijn motief is nog onduidelijk, maar houdt vermoedelijk verband met het onderzoek naar Trump. NBC News meldt dat de verdachte vorig jaar ook aanwezig was bij de Capitoolbestorming.||https://www.volkskrant.nl/nieuws-achtergrond/washington-post-fbi-zocht-in-trumps-huis-naar-documenten-over-kernwapens~b7a219d5/
2022-08-12||Beroemde Franse cartoonist Jean-Jacques Sempé (89), illustrator van ‘De kleine Nicolaas’, overleden||De kinderboeken van Sempé boden een geïdealiseerde visie op de kindertijd in het Frankrijk van de jaren vijftig en werden een internationale bestseller, ook in Nederland. Sempé, die oorspronkelijk jazzpianist wilde worden en een moeilijke jeugd had, stopte op 14-jarige leeftijd met school. Vervolgens loog hij over zijn leeftijd om in het leger te gaan. Het soldatenleven beviel hem echter slecht en hij besloot een ander beroep te omarmen: hij begon zijn tekeningen te verkopen aan Parijse kranten. Toen hij bij een persbureau werkte, raakte hij bevriend met de legendarische stripschrijver René Goscinny, bekend van Asterix, en samen creëerden ze in 1959 het karakter ‘Le Petit Nicolas’. ‘De avonturen van Nicolas waren een manier om de ellende die ik doormaakte tijdens mijn jeugd opnieuw te beleven en ervoor te zorgen dat alles goed kwam’, zei Sempé in 2018. Maar in 1959 bleven de boeken grotendeels onopgemerkt. Hij bleef daarom tekeningen verkopen aan kranten om de eindjes aan elkaar te knopen, een fase in zijn carrière die hij als ‘vreselijk’ beschreef. Pas in 1978, toen hij werd aangenomen door The New Yorker, werd hij succesvol. ‘Ik was bijna 50 en voor het eerst in mijn leven bestond ik. Ik had eindelijk mijn familie gevonden.’ Sempé werd in 1932 geboren in het dorpje Pessac, vlakbij Bordeaux, nadat zijn moeder een affaire had met haar baas. De onwettige zoon kwam in een gewelddadig pleeggezin te wonen. Toen zijn moeder hem terugnam, bleek ook zij gewelddadige trekjes te hebben. ‘Kom dichterbij, ik sla je zo hard dat de muur je terugslaat’, herinnerde hij zich dat ze tegen hem had gezegd. Ze woonden bij zijn alcoholische stiefvader. Wie zijn echte vader was, bleef een mysterie dat Sempé zijn leven lang zou achtervolgen. ‘Je weet niet wie je bent, waar je op gebouwd bent’, zei hij later. De wereld die Sempé in Le Petit Nicolas schetste, stond in schril contrast met de ellende van zijn eigen opvoeding. Met zacht getekende lijnen onthulde hij grappige en soms bijtende waarheden over de wereld, zonder ooit zijn toevlucht te nemen tot spot. ‘Je komt nooit over je jeugd heen’, zei hij tegen het einde van zijn leven. ‘Je probeert dingen op een rijtje te zetten, je herinneringen mooier te maken. Maar je komt er nooit overheen.’ Tegenwoordig zijn de boeken internationale bestsellers met meer dan 15 miljoen verkochte exemplaren in 45 landen en zijn ze bewerkt tot een populaire film- en tekenfilmserie.||https://www.volkskrant.nl/nieuws-achtergrond/beroemde-franse-cartoonist-jean-jacques-sempe-89-illustrator-van-de-kleine-nicolaas-overleden~b7cb3f62/
2022-08-12||Politie doodt gewapende aanvaller FBI-kantoor Ohio||De man probeerde het gebouw binnen te dringen met volgens de politie ‘een geheven vuurwapen’. Niet veel later vluchtte hij in zijn auto, achtervolgd door de politie, naar het platteland. Daar stopte hij op enig moment om zich in een maïsveld te verschuilen. Een vuurgevecht volgde, waarbij geen agenten gewond raakten. De man droeg volgens de politie een kogelvrij vest. NBC News meldde dat hij gewapend was met een halfautomatisch geweer in AR-15-stijl en in het FBI-gebouw een alarmpistool afschoot. Verdere details en het motief van de verdachte zijn onduidelijk. Een verslaggever van NBC News meldt dat de verdachte deelnam aan de bestorming van het Capitool op 6 januari 2021. De FBI heeft veel bedreigingen ontvangen sinds agenten van het bureau eerder deze week het landgoed van oud-president Donald Trump in Florida doorzochten. Zij hadden een huiszoekingsbevel gekregen als onderdeel van een onderzoek naar documenten die Trump aan het einde van zijn ambtstermijn uit het Witte Huis zou hebben verwijderd. Dat laatste is in strijd met de Amerikaanse wet. Conservatieve politici en Trump zelf noemden de FBI na de huiszoeking onder meer ‘corrupt’ en ‘gepolitiseerd’.||https://www.volkskrant.nl/nieuws-achtergrond/politie-doodt-gewapende-aanvaller-fbi-kantoor-ohio~b44d8472/
2022-08-12||Vertrek uit Randstad blijft toenemen, ook eind-twintigers zoeken hun heil elders||Het vertrek uit de Randstad blijft toenemen, blijkt uit cijfers van het Centraal Bureau voor de Statistiek. Het aantal mensen dat de Randstad verliet nam in 2021 toe van 70 duizend naar 75 duizend. Tegelijkertijd trokken er minder mensen naar de 102 gemeenten in Midden- en West-Nederland: 53 duizend, tegenover 54 duizend in 2020. Het verhuissaldo van de Randstad wordt daarmee steeds negatiever. In 2016 was het aantal vertrekkers en nieuwkomers nog ongeveer gelijk. Vooral minderjarigen en 30-plussers verlaten het westen van Nederland in toenemende mate. Jongvolwassenen van 18 tot 25 jaar verhuizen juist vaker naar de Randstad dan omgekeerd, meestal vanwege studie of werk. Hun verhuisgedrag is laatste jaren nauwelijks veranderd. Eind-twintigers verhuisden lange tijd ook vaker naar de Randstad dan ervandaan, maar in 2021 was het aantal 25- tot 30-jarigen dat kwam en ging even groot. De trend van meer vertrek uit de Randstad werd al ingezet in 2013, toen de woningmarkt na de financiële crisis weer aantrok. In de jaren ervoor werd er relatief minder naar koopwoningen verhuisd, en dat is een voorname reden om de Randstad te verlaten. Sinds 2013 zijn de huizenprijzen harder gestegen in de Randstad. Dat is eveneens een belangrijke reden voor vertrek, aldus het Nederlands Interdisciplinair Demografisch Instituut (Nidi). In de jaren zeventig was de uittocht uit de Randstad veel groter, zegt het Nidi. Dat ziet geen aanwijzingen dat veel meer mensen, bijvoorbeeld door de coronacrisis, in een landelijke omgeving willen wonen. De meeste vertrekkers verhuizen immers naar gemeenten vlak buiten de Randstad, in plaats van naar de buitengebieden van het land.||https://www.volkskrant.nl/nieuws-achtergrond/vertrek-uit-randstad-blijft-toenemen-ook-eind-twintigers-zoeken-hun-heil-elders~b417089a/
