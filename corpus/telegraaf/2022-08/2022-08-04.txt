2022-08-04||De Volkskeuken: luchtige wortelpannekoekjes||Begin vorige maand schreef ik over de fluffy wortelpancakes uit het boek Vegan Rainbow Food van Jason Tjon Affo. Ik had ze volgens het recept gebakken en ze waren wel lekker, alleen te droog. Mijn proefcollega’s vonden me een beetje te kritisch, maar ‘begrepen wel wat ik bedoelde’. Ik vond ze in ieder geval te lekker om niet te proberen of ik ze nog lekkerder kon maken. Volgens mij zat het probleem in de hoeveelheid kikkererwtenmeel en de eetlepel bakpoeder die in het recept stonden. En om zonder eieren iets zo luchtig te krijgen dat je het ‘fluffy’ kunt noemen, moet je wel wat kunstgrepen uithalen. Ik besloot minder meel te gebruiken en voor de binding gemalen lijnzaad aangelengd met wat water toe te voegen. In plaats van een volle eetlepel bakpoeder, nam ik een theelepel en voegde op het laatst een mengseltje toe van baksoda en appelazijn. Daarmee blaas je altijd wel wat lucht in het beslag. Persoonlijk ben ik niet zo’n fan van kikkererwtenmeel, dus probeerde ik maismeel om het idee van glutenvrij in stand te houden. Maar echt enthousiast werd ik van de versie met patentbloem (niet glutenvrij!) en kokosmelk vermengd met water. Het staat u natuurlijk vrij het meel en de plantaardige melk te kiezen die u wilt. Volgens het boek zijn het ontbijtpannekoekjes, maar u mag mij er ook ’s nachts voor wakker maken. 150 g patentbloem gezeefd 1 theel. bakpoeder ¼ theel. zout 1¾ theel. gemalen kardemom 3 eetl. suiker 160 g wortel, geraspt 125 ml kokosmelk met 75 ml water geraspte schil van 1 sinaasappel 2 eetl. gemalen lijnzaad aangelengd met 2 à 3 eetl. water 50 g plantaardige boter, gesmolten 1 theel. baksoda 1 theel. appelazijn (zonnebloem)olie fruit naar keuze ahornsiroop Meng meel, bakpoeder, zout, kardemom en suiker in een ruime kom. Roer wortel, kokosmelk, sinaasappelschil, lijnzaad en gesmolten boter erdoor. Meng in een kleine bak baksoda en appelzijn en roer dat tot slot door het beslag. Voor het bakken gebruik ik bakringen van 8 centimeter middellijn, die ik van te voren insmeer met een beetje olie. U kunt de pannekoekjes ook uit de losse hand als drie-in-de-pan bakken. Verhit een scheutje olie in een koekenpan op middelhoog vuur. Zet daarin drie bakringen en giet er 1,5 eetlepel beslag in, of giet drie keer 1,5 eetlepel in de pan. Jason Tjon Affo adviseert een deksel op de pan te doen, de pannekoekjes te bakken tot de onderkant goudbruin is en ze daarna om te keren en de andere kant goudbruin te bakken. Ik heb eerlijk gezegd niet zoveel verschil gemerkt met of zonder deksel. Bak tot al het beslag op is. Serveer de pannekoekjes met fruit naar keuze, ahornsiroop en eventueel een muntblaadje.||https://www.volkskrant.nl/beter-leven/de-volkskeuken-luchtige-wortelpannekoekjes~b509e50c6/
2022-08-04||Wordt schaker Viktor Kortsjnoj gehinderd door een telepaat?||Bij de aanvang van de negende partij zit dr. Vladimir Zoechar weer op de eerste rij. In een officieel protest had Keene laten weten dat de aanwezigheid van Zoechar een storende invloed had op het spel van Kortsjnoj, maar aangezien nergens in de Fide-reglementen te vinden is dat een toeschouwer bijvoorbeeld wegens zijn afschrikwekkende uiterlijk de zaal dient te verlaten, was onduidelijk wat de consequenties zouden zijn als het protest van Keene werd toegewezen. In al haar toegewijdheid heeft Petra Leeuwerik (Kortsjnojs echtgenote, red.) zelfs een zakgeigertellertje mee naar de toernooizaal genomen, maar helaas slaat het metertje niet uit. Arbiter Lothar Schmid is ten slotte zo goed de immer starende Zoechar te vragen of hij zich achter in de zaal bij de Sovjet-delegatie wil voegen. Daarop gaat de man, geheel in de stijl der kinderachtigheden, één rij naar achteren zitten. Na enige aandrang verplaatst hij zich naar de zevende rij. Volgens Jan Hein Donner in de Volkskrant bereikt het gedrag van Petra Leeuwerik tijdens deze partij ‘een lachwekkend hoogtepunt’. Donner: ‘Zij meende duidelijk te kunnen zien dat Kortsjnoj gehinderd werd door de gedachtengolven die uit deze Rus kwamen. Toen de wedstrijdleider Lothar Schmid daarop Kortsjnoj persoonlijk vroeg of hij zich gehinderd achtte, antwoordde deze: ‘Neen.’||https://www.volkskrant.nl/cultuur-media/wordt-schaker-viktor-kortsjnoj-gehinderd-door-een-telepaat~bae0c532/
2022-08-04||De Volkskrant tv-selectie voor vrijdag 5 augustus||NPO 1, 19.04 uur In de laatste aflevering van Een huis vol is de grote familie Cudogham op zoek naar een tweede huisje en geniet de familie Zeldenrust met volle teugen van hun vakantie op het water. Voor Thalia Buddenbruck is er juist werk aan de winkel, want nu de meeste kinderen wat ouder zijn heeft ze na 25 jaar haar kappersopleiding weer opgepakt. Vandaag neemt ze haar kapperscertificaat in ontvangst, en daarmee is haar eigen salon weer een stap dichterbij. Bij de Jelies wordt gewerkt: dochter Johni krijgt een eigen kamer, en dat betekent een interne verhuizing. NPO 2, 19.46 uur In de jaren na de oorlog zochten zo’n half miljoen Nederlanders hun heil in het buitenland. In Vaarwel Nederland bekijkt Omroep Max hoe het een aantal van de immigranten is vergaan. Veel Joodse overlevenden van de Holocaust begonnen na de Tweede Wereldoorlog een nieuw leven in Israël. Een van de geportretteerden is Mirjam Bolle uit Amsterdam, die in de oorlog via Westerbork in Bergen-Belsen belandde. Door een bijzondere gevangenenruil kwam ze in aanmerking voor vertrek naar het gebied dat toen nog Palestina heette. Hoe kijkt ze terug op haar emigratie? NPO 3, 20.22 uur Veel plattelandsgemeenten kampen met leegloop, maar er zijn ook genoeg jongeren die het er prima naar hun zin hebben. In de documentaire Brommers kiek’n brengt Geertjan Lassche een cinematografische ode aan de plattelandscultuur. Een jaar lang volgde hij twee vriendengroepen in het Overijsselse Espelo en Nieuwleusen; eentje bestaande uit tieners, de andere een groep twintigers. De jongeren vertellen hoe belangrijk ze het vinden om de ruimte te hebben en gewoon wat te kunnen rommelen. De sociale controle in hun kleine gemeenschap nemen ze voor lief. Canvas, 21.20 uur (Drama, Pedro Almodóvar, 2006) Een jonge weduwe (Penélope Cruz) krijgt vreemde bezoekjes van haar overleden moeder en draagt ondertussen zo goedgemutst mogelijk zorg voor haar verwarde 14-jarige dochter. Cruz, die voor deze rol een Oscarnominatie kreeg, werd door Almodóvar gemodelleerd naar Sophia Loren in haar jonge jaren. Los daarvan is het spel van Cruz fenomenaal, met een speelse balans tussen komedie en drama. In Volver (‘terugkeren’) pendelt ze tussen het drukke, moderne Madrid en een rustiek, bijgelovig dorpje in La Mancha, Almodóvars oorspronkelijke geboortestreek. Niet zonder reden, want, zo zei de flamboyante Spanjaard in 2004 in de Volkskrant: ‘Alles wat niet autobiografisch is, is een pastiche.’ NPO 2, 22.08 uur Relaties worden weleens omschreven als transacties, waarbij de partners een balans vinden in de overdracht van arbeid, geld en andere middelen, maar ook aandacht, affectie en seks. In sommige landen is deze visie wat meer geaccepteerd dan in andere. Lieve Blancquaert is deze week in Lagos, de miljoenenstad van Nigeria, waar elke relatie een transactie en vreemdgaan de nationale sport lijkt te zijn. Ze spreekt er met jong en oud over het complexe Nigeriaanse liefdesleven en ziet hoe de media, de kerk en de seksuoloog klaarstaan met relatieadvies. NPO 3, 22.34 uur (Drama, François Ozon, 2020) Geslaagde bewerking van Aidan Chambers klassieke jeugdroman Je moet dansen op mijn graf. Alsof hij dagelijks knappe jongens uit het water vist, zo nonchalant brengt David de half verzopen Alexis veilig naar huis. Alexis valt als een blok voor hem. Aanvankelijk lijkt François Ozon de kant op te gaan van een erotische thriller, maar de scherpe kantjes uit Ozons eerdere werk blijven afwezig. Het opmerkelijk zedige Été 85 is Ozons eerste uitstapje in het young adult-genre, maar ook volwassenen kunnen zich gemakkelijk verplaatsen in deze allesoverheersende tienerliefde. Net 5, 23.35 uur (Drama, Paul Thomas Anderson, 2018) De starre meestercouturier Reynolds Woodcock (Daniel Day-Lewis) is een verstokte vrijgezel die het nooit lang uithoudt met zijn veroveringen. Dan ontmoet hij serveerster Alma (Vicky Krieps). Bij hun kennismaking in Phantom Thread knettert het, en zij lijkt al meteen zeker te weten dat hij niet de sterke man is die hij pretendeert te zijn. Vervolgens ontvouwt zich een fantastisch, ontregelend kat-en-muisspel, met liefde en overgave als inzet. Phantom Thread, Andersons zoveelste perfecte film, is een bedwelmend, boosaardig en erg grappig sprookje vol verrassingen. In een eerdere versie van dit artikel stond dat Lagos de miljoenenhoofdstad van Nigeria is. Dat klopt niet, Abuja is de hoofdstad van Nigeria.||https://www.volkskrant.nl/cultuur-media/de-volkskrant-tv-selectie-voor-vrijdag-5-augustus~ba2c9b6c/
2022-08-04||VS roepen apenpokkenuitbraak uit tot ‘noodtoestand voor volksgezondheid’||De Amerikaanse minister van Volksgezondheid Xavier Becerra maakte het besluit donderdag bekend op een persconferentie. Hij riep alle Amerikanen op ‘het virus serieus te nemen’. De regering stond de afgelopen weken onder toenemende druk om steviger maatregelen te nemen tegen de ziekte die zich vooral snel verspreidt in enkele grote steden. Het besluit van de federale overheid komt nadat de staten New York, Californië en Illinois de noodtoestand al hadden uitgeroepen. Lokale organisaties konden zo een beroep doen op extra overheidssteun om maatregelen te nemen tegen het virus. Twee weken geleden riep de Wereldgezondheidsorganisatie (WHO) het apenpokkenvirus al uit tot een gevaar voor de internationale volksgezondheid. Volgens de WHO is het virus zelf niet uitzonderlijk gevaarlijk – een besmetting verloopt veelal mild – maar omdat het virus snel rondgaat, moet de uitbraak serieus worden genomen en zijn maatregelen vereist. Het virus komt oorspronkelijk alleen voor in West- en Midden-Afrika, maar verspreidt zich sinds mei dit jaar over de wereld. De bestrijding van het virus in de VS verloopt vooralsnog moeizaam. Er is een beperkte voorraad beschikbaar van het Jynneos-vaccin, het enige dat de geneesmiddelenautoriteit FDA heeft goedgekeurd. De overheid zou volgens critici veel te weinig vaccins hebben ingekocht. In totaal kunnen 550 duizend mensen worden geprikt, terwijl zo’n 1,6 miljoen mensen een verhoogd risico op de ziekte lopen. Pas in oktober wordt een nieuwe levering verwacht. In de VS zijn tot nu toe bijna 7 duizend besmettingen met het apenpokkenvirus vastgesteld, waarmee het een van de zwaarst getroffen landen ter wereld is. Net als elders in de wereld gaat het virus er momenteel vooral rond in de homoscene. In de VS is volgens onderzoek van de CDC, het nationale instituut voor volksgezondheid, 99 procent van de besmettingen geconstateerd bij mannen die seks hebben met andere mannen. Mensen kunnen het virus onder meer oplopen door huid-op-huidcontact of door seks. Iedereen kan de ziekte krijgen. Besmette personen krijgen veelal griepverschijnselen zoals koorts, hoofdpijn en spierpijn. Na enkele dagen ontstaan blaasjes op de huid. De ziekte verloopt bij de meeste mensen mild, maar kan voor kinderen en mensen met een zwakke gezondheid of verzwakt immuunsysteem gevaarlijk zijn. Wereldwijd zijn er sinds mei 26 duizend besmettingen vastgesteld. Minstens tien mensen overleden aan een besmetting. In Nederland zijn bijna duizend besmettingen vastgesteld. Inmiddels kunnen 32 duizend mannen die geregeld seksuele contacten hebben met andere mannen een inenting krijgen met het Imnavex-vaccin, waarvan wordt aangenomen dat het effectief is tegen de ziekte. Tot nu toe zijn er bijna tweeduizend mensen gevaccineerd.||https://www.volkskrant.nl/nieuws-achtergrond/vs-roepen-apenpokkenuitbraak-uit-tot-noodtoestand-voor-volksgezondheid~beae9d9d/
2022-08-04||Taiwanezen in New York: ‘Wij stonden met z’n allen te applaudisseren voor Pelosi’||Met een grote glimlach op zijn gezicht draait Jason Wu (63) om zijn as. Hij plant één voet stevig op de grond, stapt met de andere voet naar voren, dan naar achteren, klapt in zijn handen. Als enige man tussen zestien vrouwen steelt hij de show, op de wekelijkse linedance-klas voor senioren in het Taiwan Center in New York. Wu maakt zijn vrolijke danspassen op het nummer Sha La-La-La-La van de Deense zanger Torben Lendager. Wie denkt dat Wu vandaag een goede bui heeft, had hem dinsdag moeten zien. Toen streek Nancy Pelosi, de leider van het Amerikaanse Huis van Afgevaardigden, neer in zijn geboorteland Taiwan. ‘Ze heeft het echt gedaan!’, zegt Wu na de les, als hij weer op adem is gekomen. Hij slaat met zijn vuist in de lucht. ‘Taiwan en de Verenigde Staten zijn twee democratieën, ze horen bij elkaar. Iemand moet China toch laten ziet dat ons land geen Oekraïne mag worden?’ Wu werkt als klusjesman in het Taiwan Center, dat al 35 jaar dienstdoet als buurthuis voor de hechte Taiwanees-Amerikaanse gemeenschap. Dit is een van de rijkste en hoogstopgeleide migrantengroepen binnen de Verenigde Staten. Naar schatting gaat het om 200- tot 700 duizend mensen, maar exacte cijfers ontbreken: Taiwanezen werden door de Amerikaanse overheid lange tijd als Chinezen geregistreerd. Velen van hen wonen in Californië, in een district dat Nancy Pelosi sinds de jaren tachtig vertegenwoordigt. Al jaren ziet zij de druk van China op Taiwan toenemen, en die van de Taiwanese gemeenschap op haar om zich luid en duidelijk uit te spreken. En zo stond Pelosi (82) woensdag, in de nadagen van haar politieke carrière, op de stoep bij president Tsai Ing-wen. In het New Yorkse stadsdeel Queens, waar de op één na grootste Taiwanese gemeenschap woont, reageerde niet alleen Jason Wu lyrisch. ‘We stonden hier met z’n allen voor haar te applaudisseren’, zegt Sally Wu (33), geen familie van Jason. Ze kwam als student naar New York en werkt nu in het Taiwan Center, waar ze de ontwikkelingen rond haar land van herkomst op de voet volgt. De spanning loopt daar met de dag op. Donderdag intimideerde China Taiwan met grootschalige militaire oefeningen in de wateren rond het eiland. Het Chinese leger vuurde elf raketten af en oefent zo voor een mogelijke echte aanval op Taiwan, dat het beschouwt als afvallige provincie. De G7-club van rijke industrielanden heeft de Chinese provocatie in een gezamenlijk verklaring afgekeurd en roept op tot een vreedzame oplossing van het conflict. Volgens Japan, waar Pelosi dit weekeinde de laatste stop maakt op haar Azië-reis, zijn vijf van de ballistische raketten in Japanse wateren terechtgekomen. Het zou nooit eerder zijn voorgekomen dat een Chinese raket in Japans zeegebied landde. Net zoals veel Taiwanezen in Queens kijkt Sally Wu niet op van de militaire oefeningen. ‘Dit hebben de Chinezen in 1996 ook al eens gedaan’, herinnert Wu zich. En haar ouders, die daar nog wonen? ‘Die boeit het nog minder. De mensen daar leven al zolang met de dreiging van geweld, dat is precies het probleem.’ Maar, geeft Wu tenslotte toe, onder alle euforie gaat ook angst verscholen. Wat als China verder gaat dan oefenen? ‘Ik heb tegen mijn ouders gezegd dat ze een noodkoffer moeten inpakken voor als het uit de hand loopt. In het ergste geval moet ik ze hier naartoe proberen te halen.’ Een paar straten buiten de microkosmos van het Taiwan Center vallen de Taiwanezen in het niet bij de omvangrijke Chinese gemeenschap, die hier nog veel groter is dan in het beroemde Chinatown op Manhattan. Het bruist van de Chinese winkels, vishandelaren en overdekte markten, waar je gerechten kunt vinden uit alle Chinese windstreken, van Oeigoerse lamsgerechten tot handgemaakte noedels uit de centraal gelegen stad Lanzhou. Hier op straat hebben velen de naam Nancy Pelosi nog nooit gehoord. Als het gesprek op het conflict tussen China en Taiwan komt, beginnen mensen ongemakkelijk te lachen. Hoewel er hier in Queens veel vriendschappen bestaan tussen de Chinezen en Taiwanezen is de regel: over politiek praat je niet. Een 29-jarige Chinees die in een bubbeltheezaak werkt, wil alleen anoniem uitleggen waarom hij denkt dat China het eiland nooit zal aanvallen. ‘Want de bevolking is Chinees. Waarom zouden Chinezen andere Chinezen willen doden?’ ‘We willen dat er nog meer steun komt van de Amerikaanse regering en nog meer druk op China’, zegt Borcheng Hsu (45), die festivals organiseert voor zijn gemeenschap. Veel Taiwanese Amerikanen zoals hij hopen dat het bezoek van Pelosi nog maar het begin is. Wat je hier hoort: de wens dat Taiwan uiteindelijk lid wordt van de Verenigde Naties en zo sterker tegen China komt te staan. Ook Hsu schrikt niet van de militaire oefeningen, die tot zondag zullen duren. ‘China moet toch íéts doen.’ Dit weekend is er een festival voor de Taiwanezen in New York, waar de militaire spanning de feeststemming over Pelosi’s bezoek niet zal overstemmen. Borcheng Hsu heeft van karton een levensgrote Nancy Pelosi gemaakt. ‘Ook al is ze er zelf niet bij, dan kan iedereen toch met haar op de foto.’||https://www.volkskrant.nl/nieuws-achtergrond/taiwanezen-in-new-york-wij-stonden-met-z-n-allen-te-applaudisseren-voor-pelosi~b858c113/
2022-08-04||Het boerenoverleg, met een delegatie waar huisartsen alleen van kunnen dromen||Vandaag vindt Het Overleg plaats van Johan Remkes over de stikstofdoelen van het kabinet. Er is veel aandacht voor het besluit van de grootste boerenbelangenorganisaties om het overleg te boycotten. Enkel LTO Nederland schuift aan. Niet als volwaardige gesprekspartner, maar slechts als afgevaardigde van de wegblijvers, die bij monde van LTO ‘een boodschap’ aan Remkes willen overbrengen. Dat zal vermoedelijk een opsomming zijn van voorwaarden die éérst ingewilligd moeten worden voor er überhaupt met elkaar kan worden gesproken. Zo’n houding kun je je enkel veroorloven als je zwaar geschut achter de hand hebt, en dat ongestraft kunt inzetten. Alle sectoren en mensen die zich door de overheid in een onmogelijke hoek gedrukt voelen, weten voortaan: dat laffe gedoe op het Malieveld is voor sukkels. Was daar trouwens laatst niet een schattig theekransje over de verzuipende huisartsenzorg? Maar laten we de aandacht bij de boeren houden. Namens de regering komen vandaag de ministers Van der Wal (Stikstof), Staghouwer (Landbouw) en Harbers (Infrastructuur en Waterstaat). Ook onze minister-president, de heer Rutte, is aanwezig. Een goede geste van de man die zich doorgaans behendig op afstand houdt. Alles bij elkaar een stevige delegatie dus, eentje waarvan de huisartsen enkel kunnen dromen. Die moesten op 1 juli op het Binnenhof aankloppen om te vragen waar minister Kuipers, een drukbezet man, nou eigenlijk bleef. Gelukkig stond de politie klaar om te handhaven, want die huisartsen zijn een agressief volkje. Wegsturen die hap. Namens de boeren geven vandaag elf belangenorganisaties wél acte de présence, waaronder vertegenwoordigers van duurzame boeren als Caring Farmers en Biohuis. Deze zijn qua omvang niet representatief voor de sector, maar vertegenwoordigen wellicht des te beter de weg naar voren. Uiteindelijk is de grote schuldige aan deze stikstofellende die verdomde natuur zelf, die, na decennia van braaf slikken, nu ineens een zuur gezicht trekt van een beetje ammoniak. Schandalig. Die massaal afstervende flora en fauna houden de boel ontzettend op, terwijl we net zo lekker bezig waren. Jammer van de ingewikkelde uitwerking, anders hadden we die egocentrische aarde er gewoon uit gesodemieterd. De bio-boeren schijnen echter te weten hoe we de natuur terug in het gareel kunnen krijgen, dus laat hen maar een paar ideeën erin gooien. Ze hebben de vergadertafel van Remkes nu toch voor zichzelf en daarmee een weelde aan gesprekstijd. Dan blijft natuurlijk de vraag wat het kabinet moet doen nu de grote boerenorganisaties weigeren het gesprek aan te gaan. Moet de kritische depositiewaarde voor hen worden losgelaten? Moet het tijdpad van de stikstofmaatregelen worden verlengd? Moet het kabinet, met andere woorden, toegeven aan een sector die, gezien het overheidsbeleid van de afgelopen jaren, het volste recht heeft om woedend te zijn maar vervolgens het fatsoen lijkt te hebben verloren? Wat moet je met iemand die zichzelf de gelegenheid ontneemt om te worden gehoord? Ik ontbeer het politieke inzicht en de biologische deskundigheid voor het antwoord op die vragen. Wat ik wel weet is dit: als mijn dochter acute oorpijn heeft, dank ik God op m’n blote knietjes dat ik meteen bij de huisarts terechtkan, de volgende dag een gehoortest bij haar wordt afgenomen en we een week later al bij de kno-arts zitten. Daar staat tegenover dat m’n pannekoeken ook prima blijken te smaken met een scheut van die laffe amandelmelk. Dan maar geen koeienmelk. Dus nog even over die huisartsen – zit er al schot in de zaak?||https://www.volkskrant.nl/columns-opinie/het-boerenoverleg-met-een-delegatie-waar-huisartsen-alleen-van-kunnen-dromen~b2f5e1d2/
2022-08-04||Hoe Rutte ging luisteren bij boeren in Friesland: scènes uit een bliksembezoek||Mark Rutte is tekstvast genoeg om zich niet van de wijs te laten brengen door het geloei van koe 19047, naast hem in de stal van de familie Stokman in Koudum. ‘We gaan dat gesprek morgen voeren, ik ga daar nu nog niet op in.’ Laat staan dat de premier wil speculeren over toezeggingen of uitkomsten. ‘Daar gaan we het de komende maanden over hebben.’ Het onthaal zal Rutte inmiddels bekend zijn: de omgekeerde vlaggen langs de provinciale weg, de met leuzen bespoten pakken kuilvoer bij een rotonde. ‘Dat laat mij nog eens zien hoe groot de zorgen zijn.’ De afgelopen weken ging hij al langs bij boeren in Gelderland en Limburg. Dit keer is de timing van zijn boerderijbezoek saillant: een dag voordat het kabinet en boerenorganisaties onder leiding van bemiddelaar Johan Remkes met elkaar gaan praten over de stikstofimpasse. Het bezoek van Rutte aan Friesland is geheim gehouden, uit vrees voor trekkerprotesten. Maar de media worden donderdagochtend wél ingelicht – dat de premier bezorgde boeren een luisterend oor biedt mag niet onopgemerkt blijven. Het persmoment na afloop is strak gepland. De zorgen van het vijftal jonge boeren uit de omgeving heeft de premier niet kunnen wegnemen. ‘Maar het helpt om te begrijpen wat er bij de boeren leeft.’ Niet eerder ook was de locatiekeuze zo uitgekiend. Stokmans melkveebedrijf groeide in 45 jaar van 80 naar 280 koeien, maar is ‘doordacht duurzaam’. De stal is dankzij een innovatieve vloer emissiearm, de energie komt van zonnepanelen en – dankzij een biovergister – uit mest; de koeien krijgen kuilvoer in ‘lasagneblaadjes’ en hun methaanuitstoot wordt elk kwartier gemeten. Om het dierenwelzijn te maximaliseren, heeft het vee vrije uitloopkeuze. In de stal lonkt een comfortabel waterbed, buiten een heuse JaKoeZie ter verkoeling. Koningin Máxima kwam dat koeienzwembad in 2015 ook al bewonderen. Een modelbedrijf, kortom. Alsof Rutte wil zeggen: kijk boeren, zo kan het ook. Maar ook op dit erf wappert het blauw-wit-rood in de mast. En naast de JaKoeZie is het Binnenhof op een groot bord te koop gezet. Boer Arjan Stokman en boerin Jessica Knol (beiden 28) waarderen de komst van de premier op uitnodiging van vader Anton. ‘Maar ik merkte ook argwaan. Over onze innovaties zei hij meteen: het moet wel werken. En toen we zeiden dat ze werkten, zei hij: we zijn gebonden aan een rechterlijke uitspraak. En de natuur is achteruitgegaan. Maar ik zeg: natuur verandert.’ Stokman vroeg de premier of hij wist hoeveel één mol per hectare was. ‘Hij had geen idee.’ Het zou in theorie kunnen, de stikstofuitstoot van het bedrijf met 47 procent reduceren, zoals het beruchte kaartje voor de Friese Zuidwesthoek dicteert. ‘Maar dan moeten we de stal dichtmaken en de lucht wassen. Dat lijkt ons niks voor de koeien.’||https://www.volkskrant.nl/nieuws-achtergrond/hoe-rutte-ging-luisteren-bij-boeren-in-friesland-scenes-uit-een-bliksembezoek~bfe6bc25/
2022-08-04||Nieuwe regel tegen overlast: Rotterdam moet zonder Pleinbioscoop de zomer door||Al 35 zomers op rij organiseert de stichting van Joost Maaskant de Rotterdamse Pleinbioscoop, zomerse openluchtvoorstellingen in het centrum van de stad. Maar dit jaar wordt die reeks voor het eerst onderbroken. Reden: de gemeente gaf hem een vergunning tot uiterlijk 23 uur ’s avonds, wat voor een openluchtbioscoop een probleem is, omdat het pas om kwart voor tien donker wordt. ‘Kijk, daar had het scherm moeten komen, 15 meter hoog, 20 meter lang. Hier hadden we dan de stoeltjes neergezet zodat je echt vanaf dit hele stuk film had kunnen kijken.’ Maaskant kijkt nog een beetje verdwaasd om zich heen. Al jarenlang organiseert hij culturele evenementen in en rond Rotterdam, met als kroon op zijn werk de zomerse openluchtbioscoop in de stad. Pleinbioscoop, zoals het festival officieel heet, groeide de afgelopen decennia uit tot een instituut in Rotterdam. Het begon ooit in 1987 op het Schouwburgplein, verhuisde later naar het Museumpark, waar negentien dagen lang iedere avond plek was voor wel 3.500 bioscoopbezoekers. Vanwege een renovatie van het park besloot de organisatie twee jaar geleden tijdelijk het kamp op te slaan naast Hotel New York, op een grasveld ingeklemd tussen het water en de wolkenkrabbers. Daar hadden vanaf volgende week iedere avond 600 bezoekers kunnen genieten, van kleinere films van Nederlandse bodem tot Hollywoodkaskrakers als The Batman. Maar het gaat niet door, zegt Maaskant, en de reden heet Nota Evenementenvergunningen 2019. Dat is een onlangs aangescherpte gemeentewet die voorschrijft dat buitenevenementen tot uiterlijk 23 uur ’s avonds mogen duren, ‘om overlast voor de buurt tegen te gaan’, aldus een gemeentewoordvoerder. Voor alle buitenevenementen gelden dezelfde regels, of je nu een technofestival of een openluchtbioscoop bent. 23.00 uur is de deur dicht. Wat in steden als Barcelona met de Sala Montjuic en Parijs met de Cinéma en Plein Air de la Villette als attractie wordt gezien – avonden waarop duizenden bewoners samen met toeristen kunnen genieten van films, de drukkende zomerse zwoelte en van elkaar – staat vanaf dit jaar in Rotterdam dus te boek als overlast. Je zou dat als iets typisch Nederlands kunnen zien, kenmerkend voor het land waar we onze eigen kringverjaardagen als gezellig omschrijven, terwijl we zomerse barbecues van de buren al snel als overlast ervaren. Niet voor niets rijst bij de eeuwenlange strijd tussen de rekkelijken en de preciezen de vraag hoe het kan dat een volk dat zich zo weinig laat vertellen, wel continu drang voelt anderen tot de orde te roepen? ‘Het is vooral het gebrek aan maatwerk dat mij tegenstaat’, zegt Maaskant. ‘Bij elke mail en elk telefoontje naar de gemeente waarin ik probeerde uit te leggen dat wij geen popfestival zijn, maar een openluchtbioscoop, was het antwoord hetzelfde: ‘Dit is tegen de overlast. Zo staat het staat in de wet.’ ‘Maar kijk nou eens om je heen’, zegt hij. ‘Over welke overlast hebben we het eigenlijk?’ Ten eerste werkt de Pleinbioscoop al jaren niet meer met boxen die het geluid verspreiden, maar met koptelefoons. En, in dit kader wellicht belangrijker: op de pier waar het festival georganiseerd wordt, zijn helemaal geen omwonenden. Er staan vrijwel alleen kantoorpanden. ‘Vorig jaar hadden we na negentien dagen festival één klacht’, zegt Maaskant. ‘En die had niet te maken met een film, maar met een afterparty van een aantal vrijwilligers.’ Daarover gesproken: de Pleinbioscoop draait jaarlijks op ongeveer zeventig vrijwilligers, zegt vrijwilligerscoördinator Lotte van der Zel (24), die zelf al sinds haar 13de helpt bij de Pleinbioscoop en het festival ieder jaar groot in haar agenda zet. Toen zij voor het eerst de noodlottige woorden Nota Evenementenvergunningen 2019 hoorde, begon ze subiet een petitie, die binnen 24 uur al meer dan 5.000 keer werd ondertekend. ‘Het is fijn dat er zo een heel duidelijke Rotterdamse ‘nee’ te horen is’, zegt ze. ‘Het gaat ons trouwens niet om de ambtenaren. Zij moeten ook gewoon doen wat hen wordt opgedragen. Het gaat ons om de regels, gemaakt door politici die nog nooit een feestje hebben georganiseerd, maar er wel voor zorgen dat sommige mensen langzaamaan hun vuur verliezen.’ ‘Het vergunningentraject is de laatste jaren steeds ingewikkelder geworden’, zegt ook Maaskant, die in ruil voor plusminus zes maanden werk 6.000 euro verdient aan het festival. ‘Ik moet een flora- en faunaonderzoek laten doen, heb een omgevingsvergunning nodig, een alcoholvergunning die volgens artikel 35 voor maximaal twaalf dagen geldt, waardoor ik voor de overige dagen een exploitatievergunning nodig heb. En die kan ik alleen krijgen als mijn barruimte meer dan 35 vierkante meter is, wat die niet is.’ Toen Radio Rijnmond over de afgelasting begon te berichten, bleek er overigens wel maatwerk mogelijk. ‘Ik ben de hele dag al in gesprek met politici die opeens bellen om te kijken of ze wat kunnen doen’, zegt Maaskant. Zijn antwoord was elke keer hetzelfde. ‘Fijn dat er een discussie komt, maar voor ons is het helaas te laat, omdat ik alle leveranciers al heb afgebeld. Hadden jullie trouwens niet wat eerder kunnen bellen?’||https://www.volkskrant.nl/nieuws-achtergrond/nieuwe-regel-tegen-overlast-rotterdam-moet-zonder-pleinbioscoop-de-zomer-door~b77852a6/
2022-08-04||Flinke winst Booking door herstel reissector||In totaal werd er voor 34,5 miljard dollar (omgerekend 34 miljard euro) aan boekingen gedaan via de websites van Booking. Daarbij gaat het om het totaalbedrag dat klanten uitgaven, niet om de omzet van het concern zelf. De omzet van Booking zelf, inclusief de reizensite Priceline en autohuursite Rentalcars.com kwam uit op 4,3 miljard dollar, een verdubbeling ten opzichte van het tweede kwartaal een jaar eerder. Het bedrijf hield een winst van 857 miljoen dollar over. Voor het huidige kwartaal verwacht Booking een recordomzet, aldus topman Glenn Fogel.||https://www.volkskrant.nl/economie/flinke-winst-booking-door-herstel-reissector~b5cc7ac4/
2022-08-04||Webwinkel Zalando ziet omzet krimpen||In het afgelopen tweede kwartaal ging de winst hard omlaag, als gevolg van leveringsproblemen, de hoge inflatie en het lagere consumentenvertrouwen. Relatief nieuwe initiatieven, zoals een premiumabonnement, moeten het Duitse bedrijf ook helpen om de resultaten te verbeteren. Het resultaat voor aftrek van onder meer belastingen bedroeg zo’n 77 miljoen euro, tegenover 184 miljoen euro een jaar eerder. De omzet bedroeg tussen april en juni 2,6 miljard euro, een daling van 4 procent op jaarbasis. In juni stelde Zalando de winstverwachtingen voor dit jaar al fors naar beneden bij door de aanhoudende economische tegenwind. Het bedrijf blijft nu bij die verwachting, waarbij de winstgevendheid de tweede helft van dit jaar toeneemt en het verlies van eerder dit jaar enigszins wordt goedgemaakt. Zalando snijdt onder meer in de kosten voor marketing en wil zijn logistiek in Europa efficiënter maken. Ook is er in nog vijftien afzetmarkten een minimumbestelbedrag ingevoerd, een andere maatregel om efficiënter te werk te gaan. Nu is in alle 25 regio’s waar het bedrijf actief is zo’n minimum te besteden bedrag. Het aantal gebruikers van Zalando Plus, waarbij klanten een jaarlijks bedrag betalen voor snellere verzending en andere extra’s, verdubbelde wel ruim tot meer dan 1,5 miljoen. In totaal had Zalando 49 miljoen actieve gebruikers, 11 procent meer dan een jaar geleden. De ‘beauty’-tak van het bedrijf, waarin ook meer is geïnvesteerd, groeide met meer dan 30 procent.||https://www.volkskrant.nl/economie/webwinkel-zalando-ziet-omzet-krimpen~b7059730/
2022-08-04||Energiecrisis spekt grondstoffengigant ||Als ­gevolg daarvan keert het bedrijf 1,4 miljard dollar extra dividend uit aan zijn aandeelhouders en koopt het voor 3 miljard dollar aan eigen aandelen op. In de eerste zes maanden van dit jaar noteerde het bedrijf een winst voor belastingen, rentes en afschrijvingen van bijna 19 miljard dollar. Ruim 9 miljard daarvan komt van steenkool, dat erg in trek is door de gastekorten.||https://www.volkskrant.nl/nieuws-achtergrond/energiecrisis-spekt-grondstoffengigant~bbd79f84/
2022-08-04||Bank of England verhoogt ­rente in de hoop groeiende ­inflatie te beteugelen||Het is de grootste Britse rente­verhoging sinds 1995. De Bank of England vreest dat het land al dit jaar in een recessie raakt. Na de bekendmaking van het nieuwe rentetarief daalde de koers van het pond. Het drukken van 500 miljard pond tijdens de pandemie, een tijd waarin burgers weinig geld konden spenderen, wordt gezien als een voorname oorzaak van de huidige inflatie. Daar zijn de stijgende energieprijzen als gevolg van de Oekraïne-oorlog bij gekomen. De renteverhoging zal de koopkracht van de Britten verder aantasten. Met vrees wordt het najaar tegemoet getreden, wanneer de overheid het plafond voor de energieprijzen verder gaat verhogen. Het is ook slecht nieuws voor de aanstaande premier, die momenteel wordt gekozen door leden van de Conservatieve partij. ‘Het premierschap kan weleens een gifbeker blijken te zijn’, aldus Shane O’Neill, rente-expert van advies­bedrijf Validus Risk Management. Bij de verkiezing is de neo-thatcheriaan Liz Truss de favoriet. Haar plan om geld bij de Bank of Eng­land te gaan lenen voor belastingverlaging is nu opeens een stuk duurder geworden.||https://www.volkskrant.nl/economie/bank-of-england-verhoogt-rente-in-de-hoop-groeiende-inflatie-te-beteugelen~b3c88c83/
2022-08-04||Maakt de Fed de hele wereld doodziek?||Als de Fed in de VS de rente met 1 procent verhoogt, moeten de centrale banken in vele opkomende landen of ontwikkelingslanden hun rentes met vele procenten verhogen. Anders dreigt een enorme kapitaalvlucht. Dit is de harde realiteit van een wereldeconomie waar de yankeedollar de dienst uitmaakt. Sri Lanka is al failliet gegaan en nu dreigen Bangladesh en Pakistan hun schulden niet meer te kunnen betalen. Pakistan heeft inmiddels het IMF gevraagd om een krediet van 1,7 miljard dollar, omdat het een tekort aan deviezenreserves heeft om importen te bekostigen en buitenlandse leningen af te lossen. De tienjaarsrente is, in nog geen jaar, gestegen van 9 naar 13 procent. In Bangladesh is de rente opgelopen van 6,5 naar 8,5 procent. Tegelijkertijd gaan de koersen van hun munten onderuit. Het is niet de eerste keer dat dit gebeurt. In 2013 ontstond wereldwijde paniek toen de Fed aankondigde het opkoopprogramma van obligaties te verminderen (tapering). Miljarden dollars stroomden van de ene op de andere dag terug uit de opkomende markten naar de VS in de verwachting van een hogere rente. Tapering tantrum werd deze afbouwschok of mondiale driftbui genoemd, een term die nu deel uitmaakt van het financiële jargon. Veel bedrijven en instellingen in de opkomende markten hadden toen kredieten opgenomen in dollars, omdat het door de Fed gecreëerde gratis geld over de wereld uitwaaierde. Nu moesten ze de schulden aflossen in een veel duurdere dollar, terwijl ze inkomsten in snel in waarde dalende eigen valuta’s genereerden. De koersen van de Indiase roepie, Indonesische roepia, Braziliaanse real, Zuid-Afrikaanse rand en Turkse lira kelderden in dat jaar. Centrale banken in die landen waren gedwongen rentes te verhogen, de koers van de eigen munt te steunen via interventies, en kapitaalcontroles in te stellen waarbij paal en perk werd gesteld aan het omwisselen van eigen valuta voor dollars, euro’s en yens. Omdat de Fed later besloot toch te blijven opkopen en de rente op nul hield kon de kapitaalvlucht worden gestopt. Westerse beleggers begonnen opnieuw massaal dollars in opkomende landen te investeren omdat ze daar hogere rentes kregen. Maar nu dreigt taper tantrum terug te keren door een plotseling sterk gestegen inflatie, angst voor recessie, de oorlog in Oekraïne en de oplopende spanningen rond Taiwan. Nietsontziend gooit de Fed de rente omhoog. Vanwege de hoge voedselprijzen en brandstoftekorten verdreven Sri Lankanen eerder deze maand hun president. Dit jaar is al meer dan vijftig miljard aan obligaties van opkomende markten omgewisseld in Amerikaanse obligaties waarop de rente stijgt. Analisten troosten zich met de gedachte dat de financiële buffers van de meeste opkomende landen tegen renteverhogingen van Fed ditmaal groter zijn dan in 2013. Maar misschien is deze wens wel de vader van de gedachte. In Brazilië is de rente al hoger dan 13 procent. Als de Fed hoest is de hele aardbol doodziek.||https://www.volkskrant.nl/economie/maakt-de-fed-de-hele-wereld-doodziek~b4a36b44/
2022-08-04||Acht tv-schermen, meerdere camera’s, enkele seconden en één vraag: buitenspel of niet?||In het VAR-center op de KNVB Campus wordt de tijd donderdag ruim anderhalf jaar teruggezet. Op beeldschermen is te zien dat scheidsrechter Pol van Boekel een doelpunt van FC Utrecht-speler Eljero Elia in december 2020 tegen AZ afkeurt. Buitenspel luidt het oordeel. Terecht of niet? ‘Let goed op en kijk wat er gebeurt’, zegt VAR-instructeur Robin van ’t Hof als het fragment zich op het tv-scherm afspeelt. ‘Wat zou jij nu doen?’, vraagt hij aan mij als Elia de bal in het doel schiet, maar ziet dat zijn doelpunt niet doorgaat. Vrijdagavond trappen Heerenveen en Sparta het nieuwe voetbalseizoen in gang. Voor het vijfde jaar op rij kijkt de Video Assistent Referee (VAR) vanuit Zeist over de schouder van de scheidsrechter mee. Hoewel de videoarbitrage haast niet meer is weg te denken, zorgt die nog altijd voor de nodige discussie. Waarom riep de VAR scheidsrechter Serdar Gözübüyük eind vorig seizoen niet naar het scherm toen die Feyenoord een discutabele strafschop gaf tegen PSV, waardoor de Eindhovenaren de kans op de titel verder zagen vertroebelen? En was het terecht dat scheidsrechter Edwin van de Graaf het doelpunt van Sébastien Haller tijdens Ajax - Willem II op advies van de VAR afkeurde? Het afgelopen seizoen greep de VAR in 306 wedstrijden 89 keer in. Volgens de eigen cijfers van de KNVB had de videoscheidsrechter het in 76 gevallen bij het rechte eind. In twintig gevallen greep de VAR onterecht niet in, zoals bij de strafschop voor Feyenoord tegen PSV, gaf de voetbalbond later toe. Negen keer had een foute ingreep van de VAR daadwerkelijk invloed op de uitslag. Om te ervaren hoe het is om als videoscheidsrechter op te treden, verwelkomde de KNVB een handvol journalisten in de Zeister bossen om zelf plaats te nemen achter de beeldschermen. Het doelpunt van Utrecht-speler Elia was één van de vele fragmenten die tijdens de sessie voorbijkwamen. ‘We hadden de hoop dat de videoscheidsrechter alle discussie over de arbitrage zou wegnemen, maar dat is niet gelukt’, zegt scheidsrechtersbaas Dick van Egmond. ‘De meest grove fouten worden eruit gehaald, maar daaronder zit een heel dikke laag discutabele momenten die discutabel blijven.’ Samen met een collega-journalist zet ik mij in de cirkelvormige ruimte achter acht beeldschermen. Ik ben de VAR, hij de AVAR (assistent-VAR). Rechts naast ons zit een operator. Hij selecteert en zet de fragmenten klaar die wij willen zien. Geluid van het stadion of de commentator ontbreekt. Geconcentreerd volgen we de bal die van voet tot voet van Utrecht-spelers gaat. Tot verdediger Mark van der Maarel een diepe pass geeft op de sprintende Elia. Nog voordat de aanvaller de bal heeft aangenomen, druk ik op de groene knop op het bureau om bij de operator aan te geven dat ik het fragment nogmaals wil zien. Buitenspel of niet? Ook de assistent-VAR slaat alarm, maar we vergeten de rest van de aanval te volgen, waardoor we niet zeker weten of Elia de bal met zijn hand meeneemt. Ondertussen herinnert Van ’t Hof ons eraan dat we scheidsrechter Van Boekel, met wie de VAR via een koptelefoon in contact staat, op de hoogte moeten houden van wat we aan het doen zijn. ‘Communicatie is erg belangrijk.’ We laten de operator de buitenspellijnen zeer nauwkeurig op het scherm voor ons zetten. Nog een tikje naar rechts. Nee, toch weer iets naar links, zeggen we tegen hem. Dan blijkt Elia geen buitenspel te staan en moeten we kijken of de aanvaller bij het aannemen van de bal geen hands maakt. Ik vraag bij de operator drie camerastandpunten aan, terwijl de assistent-VAR de hele aanval nog een keer naloopt om te checken of daar niks ongeoorloofd is gebeurd. Per wedstrijd worden ongeveer 150 situaties gecheckt door de VAR. Hij mag ingrijpen bij persoonsverwisselingen, rode kaarten, strafschopsituaties en doelpunten. Het ene moment vergt meer tijd dan het andere. Na vier camerastandpunten te hebben bekeken, zijn we eruit: Elia maakt geen hands en ook in aanloop naar de lange bal van Van der Maarel ontdekken we niks wat niet door beugel kan. Conclusie: het doelpunt van Elia moet alsnog worden goedgekeurd. Van ’t Hof knikt en lacht: ‘Daar hebben jullie toch meer dan 4,5 minuut over gedaan. De echte VAR deed er destijds minder dan 50 seconden over, dat was acceptabel.’ Het is een van de complicerende factoren voor de VAR, zegt hij. ‘Voor de videoscheidsrechter voelt een minuut als tien seconden omdat hij in een korte tijd veel moet checken, terwijl voor een wachtende scheidsrechter in een vol stadion een minuut als tien minuten voelt.’ Toch gaat kwaliteit boven snelheid, benadrukt hij. Volgens de KNVB duren de wedstrijden 1,5 minuut langer sinds de invoering van het digitale hulpmiddel. Na ruim negentig minuten zit de sessie erop en moet ik even uitblazen. Hoe meer schermen en camerastandpunten ik tot mijn beschikking heb, hoe groter de angst is om iets te missen. Van Egmond: ‘De VAR haalt driekwart van de fouten eruit. Het liefst halen we alle fouten eruit, maar ik denk dat we na vier jaar wel kunnen zeggen dat dat niet kan.’||https://www.volkskrant.nl/sport/acht-tv-schermen-meerdere-camera-s-enkele-seconden-en-een-vraag-buitenspel-of-niet~b276441e/
2022-08-04||Cillessen wil naar het WK, zijn eerste profclub helpen en bij zijn familie zijn, dus kiest hij voor NEC ||NEC heeft zich versterkt met Jasper Cillessen, een doelman waarvoor drie jaar geleden nog 35 miljoen euro werd betaald, die 63 interlands speelde (waaronder 7 op een WK) en die driemaal in Nederland en tweemaal in Spanje kampioen werd. Met ruime ervaring in de Champions League, die gewaardeerd werd door Messi en co bij Barcelona en die nog steeds in beeld is bij bondscoach Louis van Gaal voor het komende WK in Qatar. Die bij laatste club Valencia een prima leven had, met twee huizen in dezelfde straat, een voor hemzelf, een voor familieleden. NEC promoveerde een jaar geleden en handhaafde zich gemakkelijk, mede dankzij doelman Mattijs Branderhorst. Maar de Nijmeegse club is ambitieus, het wil, zoals zoveel clubs, ‘structureel doorstoten naar het linkerrijtje’ en heeft daarvoor de hulp van een puissant rijke supporter, multimiljonair Marcel Boekhoorn. Boekhoorn helpt graag mee aan een stuntje. Eerder keerden Lasse Schöne en Edgar Barreto terug en werden twee voormalige sterspelers van aartsrivaal Vitesse gecontracteerd, Wilfried Bony en Oussama Tannane. Boekhoorn legde zelf contact met Cillessen in Valencia. Het zijn wel allemaal oudere spelers, met vaak een smetje. Dat van de 33-jarige Cillessen is zijn blessuregevoeligheid de laatste jaren. Bij Valencia was hij mede daardoor lang niet altijd eerste keus, terwijl hij met zijn salaris zwaar op de begroting drukte. Toch is hij nog steeds een doelman van statuur. Na een ijzersterk debuutseizoen bij NEC vertrok hij in 2011 voor 3,2 miljoen (een clubrecord) naar Ajax. Vijf jaar later klopte Barcelona aan, hij werd er de betrouwbare back-up achter de Duitse wereldtopper Ter Stegen. Valencia had in 2019 35 miljoen voor hem over. De komst van Cillessen hangt met verschillende zaken samen: kans maken op zijn tweede WK, eerste profclub NEC helpen en dichtbij zijn familie zijn. Die band is hecht. Tijdens zijn eerste trip met Oranje in 2011 reisden zijn vader en moeder hem achterna naar Brazilië en Uruguay, tranen wegpinkend tijdens het volkslied met hun Jasper op de bank. Een paar jaar later was hij eerste doelman op datzelfde continent tijdens het WK 2014. Een uitstekende redding tegen wereldkampioen Spanje in de eerste helft was cruciaal voor de latere 5-1 winst die Oranje katapulteerde naar de derde plaats. Ook onvergetelijk: Cillessen die werd gewisseld vlak voor de strafschoppenserie in de kwartfinale tegen Costa Rica voor de latere penaltykiller Tim Krul. Al die bagage neemt Cillessen, die voor drie jaar tekende en waarvoor NEC ongeveer een miljoen neerlegt, mee terug naar Nijmegen dat in 2004 voor het laatst een international in de gelederen had, Romano Denneboom.||https://www.volkskrant.nl/sport/cillessen-wil-naar-het-wk-zijn-eerste-profclub-helpen-en-bij-zijn-familie-zijn-dus-kiest-hij-voor-nec~b467868a/
2022-08-04||Azerbeidzjan en Armenië geven elkaar de schuld van oplaaien gevechten rond Nagorno-Karabach||Bij die zes weken durende oorlog moesten de Armeniërs grote delen van Nagorno-Karabach prijsgeven, nadat Azerbeidzjan een grootscheeps offensief was begonnen om het gebied weer in handen te krijgen. De gevechten kostten aan ruim zesduizend mensen het leven, terwijl tienduizenden Armeniërs op de vlucht werden gejaagd. Sindsdien houden ongeveer tweeduizend Russische militairen toezicht op de naleving van het staakt-het-vuren, vooral langs de Latsjin-corridor, een smalle strook land die Nagorno-Karabach verbindt met Armenië. De meest recente gevechten, waarbij twee Armeense soldaten en een Azerbeidzjaanse militair om het leven kwamen, speelden zich af rond die strategische corridor. Als de Azerbeidzjaanse troepen die weten af te sluiten, heeft Nagorno-Karabach geen toekomst meer. Aanleiding voor de gevechten is onenigheid over de uitvoering van het bestand, waarbij Armenië opdracht kreeg zijn troepen weg te halen uit het gebied. Armenië heeft inmiddels ruim drieduizend man teruggetrokken, maar de Azerbeidzjaanse autoriteiten vinden dat ook de lokale Armeense eenheden, die zich de ‘Defensiemacht van Nagorno-Karabach’ noemen, uit het gebied moeten vertrekken. De Azerbeidzjaanse president Ilham Alijev belooft al jaren dat zijn troepen Nagorno-Karabach zullen heroveren op de Armeniërs, die begin jaren negentig honderdduizenden Azeri’s uit het gebied verjoegen en de onafhankelijkheid uitriepen. Sinds de gevechten in 2020 zijn tienduizenden Azeri’s teruggekeerd naar de op de Armeniërs heroverde gebieden, maar Azerbeidzjan is erop gebrand de hele enclave weer in handen te krijgen. Ondanks de aanwezigheid van Russische troepen klagen beide partijen vrijwel dagelijks over kleine en ernstiger schendingen van de afspraken. Zo zouden de Azeri’s voortdurend pogingen doen de bestandslinie stiekem te verschuiven ten koste van de Armeense bevolking. Azerbeidzjaanse troepen trokken in maart op naar een aantal dorpen langs de bestandslinie en riepen de Armeense bevolking met luidsprekers op de koffers te pakken. Om de achtergebleven bevolking langs de rand van de enclave het leven zuur te maken, sluit Azerbeidzjan van tijd tot tijd ook de gastoevoer af. In november 2020 spraken de twee partijen af dat het bestand vijf jaar zou duren. In die tijd zouden ze een diplomatieke regeling voor het conflict moeten vinden, maar er zit geen enkele vooruitgang in de besprekingen. Azerbeidzjan heeft ook weinig haast: het land beschikt over grote gas-en olievoorraden. Met de opbrengsten daarvan heeft het zijn strijdkrachten de afgelopen jaren aanzienlijk versterkt, onder met Turkse drones. Die speelden een doorslaggevende rol in het conflict in 2020. In vergelijking met Azerbeidzjan heeft Armenië veel beperktere financiële mogelijkheden. De Armeense regering maakt zich ook zorgen dat Moskou steeds meer wordt afgeleid door de oorlog die het tegen Oekraïne is begonnen. Die ondergraaft bovendien het morele beroep van Rusland op Azerbeidzjan om zich te onthouden van nieuwe pogingen de enclave weer in handen te krijgen, zodat verjaagde Azeri’s naar het gebied kunnen terugkeren.||https://www.volkskrant.nl/nieuws-achtergrond/azerbeidzjan-en-armenie-geven-elkaar-de-schuld-van-oplaaien-gevechten-rond-nagorno-karabach~b5b00fed/
2022-08-04||Japanse overheid roept half miljoen mensen op tot evacuatie vanwege overstromingen||Donderdagochtend trad de Mogami-rivier in het midden van het eiland buiten haar oevers. Beelden op sociale media laten zien hoe auto’s, huizen en hele wegen ten prooi vallen aan water en modder. Ook melden de lokale autoriteiten dat een brug van een snelweg en een spoorbrug zijn ingestort. Het midden en zuidwesten van Japan kregen de afgelopen dagen te maken met extreme regenval. De hevigste buien vielen in de prefectuur Niigata, waar 50 centimeter regen werd gemeten in 24 uur tijd. In de plaats Sekikawa viel zelfs 15 centimeter binnen een uur. Ter vergelijking: op een gemiddelde dag in augustus valt er zo’n 17 centimeter regen. Vanwege het overstromingsgevaar is de inwoners van zes prefecturen opgedragen om te evacueren naar een veiligere plek. Bij ongeveer 1.900 huishoudens, voornamelijk in Niigata, is de stroom uitgevallen en tegen de 400 huishoudens hebben geen stromend water. Dat zei kabinetswoordvoerder Hirokazu Matsuno donderdagochtend tijdens een persconferentie. Voor sommige woonplaatsen heeft het meteorologisch instituut waarschuwingen afgegeven voor aardverschuivingen. De stad Murakami in Niigata is al getroffen. Er vielen geen doden, maar een deel van de stad is onbereikbaar geworden omdat de toegangswegen zijn geblokkeerd. De lokale autoriteiten zeggen dat de bewoners geen toegang tot elektriciteit en water hebben en willen zo snel mogelijk hulpgoederen verstrekken. De getroffen regio’s in centraal-Japan zijn grotendeels ruraal, maar er staan ook een paar belangrijke fabrieken. De grote chipfabrikant Renesas Electronics Corp had zijn activiteiten tijdelijk opgeschort vanwege de waarschuwingen, maar is inmiddels weer operationeel. Een fabrikant van pijpleidingen ligt nog stil vanwege overstromingen en stroomuitval.||https://www.volkskrant.nl/nieuws-achtergrond/japanse-overheid-roept-half-miljoen-mensen-op-tot-evacuatie-vanwege-overstromingen~b13af4ba0/
2022-08-04||‘Ahold Delhaize stelt beursgang Bol.com uit vanwege slechte marktomstandigheden’ ||Volgens de ingewijden stelt Ahold Delhaize de beursgang uit vanwege de verslechterde marktomstandigheden; zo zijn koersen van concurrerende webwinkels de afgelopen tijd gekelderd. Dat komt onder meer doordat de groei die internetwinkels tijdens de coronacrisis doormaakten, is geremd. De omzet van Bol.com daalde in het eerste kwartaal van dit jaar met 7 procent. Het plan was om Bol.com in de tweede helft van dit jaar te introduceren op de Amsterdamse beurs. Het zou de grootste beursgang van het jaar worden aan het Damrak. Ahold Delhaize is volgens de ingewijden van plan om de webwinkel op een later moment alsnog naar de beurs te brengen. Het concern wil niet inhoudelijk reageren op de berichtgeving. Eerder dit jaar leek een vlotte beursgang van Bol.com al onzeker toen de tegenvallende kwartaalcijfers naar buiten kwamen. Samen met de hoge inflatie en de oorlog in Oekraïne zorgden die er toen al voor dat de verwachte beurswaarde van het bedrijf naar beneden moest worden bijgesteld. Het is voorlopig afwachten of het beursklimaat voor webwinkels snel verbetert. Niet alleen kampen de bedrijven met dalende verkopen, ze voelen de onzekerheid op de internationale markten. Door stijgende rente kiezen beleggers liever voor veiligere aandelen dan die van relatief nieuwe ondernemingen in de webwinkelbranche. Voor webwinkel Coolblue was die onzekerheid vorig jaar al reden om een geplande beursgang uit te stellen. Bij investeerders is er een gebrek aan vertrouwen dat grote webwinkels hun grote investeringen kunnen terugverdienen en winst kunnen draaien. Een bijkomend probleem voor de branche is de krapte op de arbeidsmarkt. Zo is er een tekort aan bezorgers en medewerkers in distributiecentra. Coolblue zou daarom kampen met stijgende loonkosten, die ten koste gaan van de winst. Het is onduidelijk of Bol.com met dezelfde problemen te maken heeft. Hoewel de cijfers van Bol.com in het eerste kwartaal tegenvielen, draait het bedrijf nog altijd goed. Het bedrijf, dat in 2012 door Ahold Delhaize werd aangekocht voor 350 miljoen euro, is een van de grootste onlinewinkels van de Benelux. Het afgelopen jaar werd er 5,5 miljard euro uitgegeven op het platform, 27 procent meer dan het jaar daarvoor. Bovendien is het bedrijf winstgevend. Door de berichtgeving over de uitgestelde beursgang, die net voor sluiting van de Amsterdamse beurs naar buiten kwam, schoot de koers van Ahold Delhaize donderdagmiddag kort omlaag, om zich daarna snel weer te herstellen. Uiteindelijk daalde het aandeel 0,9 procent.||https://www.volkskrant.nl/nieuws-achtergrond/ahold-delhaize-stelt-beursgang-bol-com-uit-vanwege-slechte-marktomstandigheden~b7a3e1c6/
2022-08-04||Roy Hackett (1928-2022), vergeten Britse held van de burgerrechtenbeweging en het Caribisch carnaval||Al op de basisschool leren Britse kinderen het verhaal van Rosa Parks, de Amerikaanse burgerrechtenactiviste die bekend werd doordat ze in 1955 weigerde om haar zitplaats in de bus af te staan aan een witte man. Het verhaal van de deze week overleden Roy Hackett blijft daarentegen vaak onbesproken in de klaslokalen. Deze Brit van Jamaicaanse afkomst groeide uit tot de Britse evenknie van Parks doordat hij in 1963 acties organiseerde tegen een vervoersbedrijf in Bristol dat weigerde om zwarte buschauffeur in dienst te nemen. Die acties resulteerden in een wettelijk verbod op rassendiscriminatie. 1963 is voor de Britten het jaar van de Profumo-affaire, het seks- en spionageschandaal rond de minister van Defensie dat het establishment op zijn grondvesten deed schudden. Het was in bredere zin het geboortejaar van een moderne, vrijgevochten natie, waarin de pers niet langer knipmeste voor politici en waarin, zoals Philip Larkin ironisch dichtte, de Britten seks ontdekten. In datzelfde jaar voltrok zich in Bristol, een havenstad die een hoofdrol had gespeeld bij de trans-Atlantische slavenhandel, een andere culturele omwenteling: de vier maanden durende protesten tegen de Bristol Omnibus Company. Het begon op een winterdag in de wijk Broadmead, waar Roy Hackett bij de ingang van het vervoersbedrijf een zwarte man in tranen zag. Die man had net te horen gekregen dat hij niet mocht solliciteren op een baan als buschauffeur, enkel en alleen omdat hij de ‘verkeerde’ huidskleur had. Hackett, een geboren activist, stormde het gebouw binnen en eiste tekst en uitleg, zo vertelde hij jaren later in The Guardian. De directeur ging overstag en regelde alsnog een sollicitatiegesprek. Een paar maanden later reed de zwarte man met de bus door de West-Engelse stad. Voor Hackett was dit echter niet het eind van het verhaal, maar pas het begin. Want het racisme zat ingebakken in het bedrijf en zelfs bij de vakbonden, die hun bedenkingen hadden bij de verse arbeidskrachten uit de voormalige koloniën. De nieuwkomers mochten wel ’s nachts de bussen schoonmaken, maar er niet overdag in rondrijden. Samen met een paar andere activisten organiseerde Hackett een boycot en blokkades, in de geest van het vreedzame protest dat dr. Martin Luther King had gepredikt. Ze kregen niet alleen steun van de drieduizend West-Indische migranten in de stad, maar ook van studenten en de rebelse Labour-politicus Tony Benn. Na vier maanden werd de ‘colour ban’ opgeheven. Hackett werd in 1928 geboren in Trenchtown, een wijk in de Jamaicaanse hoofdstad Kingston die wereldberoemd zou worden door de muziek van Bob Marley. Hij werkte in de verzekeringsbranche, maar verdiende niet genoeg om een behoorlijk bestaan op te bouwen. Op zijn 22ste nam hij de boot naar het Britse moederland, waar na de oorlog door de toenemende welvaart een groeiende behoefte was ontstaan aan arbeidskrachten, vooral in de zware industrie, het openbaar vervoer en de net opgerichte nationale gezondheidszorg. Hackett maakte deel uit van wat de Windrush-generatie ging heten, naar het eerste schip waarmee immigranten uit de West waren gearriveerd. Hackett woonde een tijdje in Liverpool, waar hij voet aan land had gezet, maar belandde via onder meer Wolverhampton en Londen in Bristol. Werk vinden ging nog wel, blikte hij later terug. Huisvesting bleek een veel groter probleem. Veel huiseigenaren wilden geen zwarte huurders. Die werden daardoor een prooi voor louche huisjesmelkers, zoals Peter Rachman, die zwarte huurders uitbuitte in Notting Hill. Deze West-Londense buurt zou in 1958 het decor worden van rassenrellen. Saillant detail was dat Rachman een relatie zou krijgen met een van de hoofdrolspelers in de Profumo-affaire, Mandy Rice-Davies. Zelf had Hackett de nodige ervaringen met alledaags racisme. Nadat hij van zijn zuurverdiende geld een Vauxhall Cresta had gekocht, zo vertelde hij in het genoemde Guardian-interview, kwam zijn buurman hem vertellen dat hij als nieuwkomer geen recht had op zo’n mooie auto. In Wolverhampton, waar hij een tijdje had gewoond, voerde een Conservatieve politicus in 1965 campagne met de leuze ‘If you want a nigger for a neighbour, vote Labour’. In dezelfde stad hield Enoch Powell, die als minister van Volksgezondheid nog voorstander van immigratie was geweest, drie jaar later een hoogst omstreden anti-immigratie-toespraak. Hackett was in de jaren zestig ook een van de grondleggers van het St Paul’s Carnival in Bristol, het equivalent van het Londense Notting Hill Carnival. Wat de rassenverhoudingen betreft, is er op het eiland de afgelopen halve eeuw enorm veel verbeterd. Maar dat Hacketts werk nog niet voltooid is, werd een paar jaar geleden duidelijk door de zogeheten Windrush-affaire: honderden Caraïbische Britten die zich na de oorlog legaal in Groot-Brittannië hadden gevestigd bleken door een combinatie van incompetentie en xenofobie tot illegale vreemdeling te zijn bestempeld, met verwoestende gevolgen voor hun levens. Buiten Bristol raakte zijn naam in de loop der jaren in de vergetelheid, maar in 2019 kreeg Hackett, vader van drie kinderen die hij kreeg met zijn jeugdliefde Ena, eindelijk officiële erkenning met een onderscheiding in de Most Excellent Order of the British Empire. Er gaan nu stemmen op om de burgerrechtenactivist een standbeeld te geven in het centrum van Bristol, op de sokkel waar tot ruim twee jaar geleden het standbeeld stond van de slavenhandelaar Edward Colston. Dat beeld werd in de haven gekieperd tijdens de door Hackett in stilte gesteunde Black Lives Matter-protesten.||https://www.volkskrant.nl/nieuws-achtergrond/roy-hackett-1928-2022-vergeten-britse-held-van-de-burgerrechtenbeweging-en-het-caribisch-carnaval~b5036970/
2022-08-04||Utrecht laat complex dossier versloffen en moet bezwaarmaker 930 duizend euro aan dwangsommen betalen||Het zaadje voor de kwestie werd geplant in 2017, toen inspecteurs van de gemeente constateerden dat sprake was van ‘een zeer onveilige situatie’ in een pand met werfkelders in de binnenstad. Omdat het niet lukte met de eigenaren afspraken over het herstel te maken, nam de gemeente de verbouwing in 2019 zelf ter hand. De kosten werden verhaald op de eigenaren. Ondertussen ontstond een web aan bestuursrechtelijke en civielrechtelijke procedures tussen de gemeente en de betrokken eigenaren van het pand en tussen de eigenaren onderling. Zo maakte een van de eigenaren officieel bezwaar tegen een flink aantal besluiten van het Utrechtse college. Ook diende de man omvangrijke informatieverzoeken in bij de gemeente. De gemeente, die de wettelijke plicht heeft binnen een bepaalde periode op een bezwaar, een beroep of een informatieverzoek te reageren, hield zich stil. Ook toen de man herhaaldelijk naar de rechter stapte om daar gemeentelijke besluiten af te dwingen. En ondanks het feit dat de rechter de gemeente in veel van die zaken een dwangsom oplegde als er geen besluit zou volgen. De man schroomde niet ook een tweede, een derde of een vierde keer bij de rechtbank aan te kloppen als een gemeentelijke beslissing uitbleef, wat leidde tot circa 120 gerechtelijke uitspraken en een totaal aan dwangsommen dat opliep tot bijna 1 miljoen euro. En nog altijd heeft de gemeente Utrecht ‘op de meeste bezwaren nog geen beslissing genomen’, aldus de rechtbank in de meest recente uitspraak van 22 juli. Het zou daarbij gaan om circa 33 besluiten. In die uitspraak, waarin de pandeigenaar opnieuw gelijk kreeg, klinkt ook enige wanhoop door. ‘Als een overheidsorgaan zo lang onrechtmatig handelt’, schrijven de rechters, ‘en als zelfs grote geldbedragen niet helpen om dat onrechtmatige handelen te stoppen, wat helpt dan wel?’ Toch koestert de rechtbank hoop, omdat er recentelijk iets ‘lijkt te zijn veranderd’ in de opstelling van het college. Zo erkende een wethouder van de gemeente, verplicht aanwezig op de zitting, dat er veel is misgegaan in het dossier. Een paar dagen eerder hadden burgemeester en wethouders al in een raadsbrief geschreven dat ze de gang van zaken betreuren en dat ze een extern bureau hebben ingehuurd om de lopende zaken ‘zo snel mogelijk’ af te handelen. In dezelfde raadsbrief lijkt ook enige ergernis door te schemeren over de handelwijze van de pandeigenaar. Zo schrijft het college dat het dossier door een opeenstapeling van procedures ‘nodeloos complex’ is geworden, ook door informatieverzoeken ‘die niet direct gerelateerd zijn aan het handhavend optreden, maar het dossier wel omvangrijker en ingewikkeld maken’. Dat leverde zoveel werk op, dat ‘de beschikbare capaciteit van de betrokken afdelingen niet toereikend was’, aldus het college. De gemeente Utrecht wil niet inhoudelijk op de zaak reageren, omdat de procedures nog lopen. De pandeigenaar is wegens vakantie niet bereikbaar, aldus DAS Rechtsbijstand, dat hem bijstaat in de procedures. In september, wanneer nieuwe zittingen gepland zijn, moet blijken of de gemeente zich aan de beloften houdt of dat het bedrag aan dwangsommen nog verder zal oplopen.||https://www.volkskrant.nl/nieuws-achtergrond/utrecht-laat-complex-dossier-versloffen-en-moet-bezwaarmaker-930-duizend-euro-aan-dwangsommen-betalen~b2fddd9b/
2022-08-04||Turkse hyperinflatie kost ING 277 miljoen euro, voorts voorzichtig coronaherstel||ING heeft 277 miljoen afgeschreven op zijn Turkse dochterondernemingen. Dat maakte de bank donderdag bekend bij de presentatie van de kwartaalcijfers. De Turkse economie bevindt zich in een crisis mede door het beleid van president Erdogan. Ondanks de inflatie weigert de Turkse president de rente te verhogen, een beproefd recept om prijsstijgingen te beteugelen. Erdogan vindt, in tegenstelling tot de gangbare theorie, dat een hogere rente leidt tot een hogere inflatie. Hij krijgt vooralsnog geen gelijk: de Turkse inflatie is in juli verder gestegen tot 79,6 procent, het hoogste niveau in 24 jaar. De hyperinflatie dwingt bedrijven zoals ING volgens boekhoudregels tot afschrijvingen. De verdiende Turkse lira’s zijn immers veel minder waard ten opzichte van de euro. Die scheve valuta-verhouding zou anders aan het einde van het jaar tot problemen in de boekhouding leiden. De afschrijving van 277 miljoen euro drukt op de winst van de bank. ING hield onder de streep een kleine 1,2 miljard euro over, bijna 20 procent minder dan in dezelfde periode vorig jaar. Een dergelijke afschrijving is in Nederland niet aan de orde, daarvoor zijn de prijsstijgingen hier nog veel te laag. Pas als een land drie jaar cumulatief meer dan 100 procent inflatie kent, moet er een herwaardering plaatsvinden. ING raamt de inflatie voor 2022 op ‘slechts’ 9,8 procent. Zowel de zakelijke als retailtak van de bank laat sinds de coronapandemie voorzichtig herstel zien. De wholesalebanking-divisie draaide het afgelopen kwartaal een winst van 935 miljoen euro. Daarmee komt het resultaat nog niet in de buurt van de winstcijfers pre-corona; in dezelfde periode in 2019 maakte de zakelijke tak 1,3 miljard euro winst. De divisie die is gericht op consumenten noteert nu een winst van 1,1 miljard euro, dezelfde tijd drie jaar eerder was dat bijna 1,4 miljard. De bank verdiende wel meer met het uitlenen van geld. De rentebaten namen met 3,7 procent toe ten opzichte van een jaar eerder doordat de ECB de rente heeft verhoogd. Ook heeft ING een groter aantal leningen afgesloten dan het jaar ervoor. Zo werd er voor 7,1 miljard euro meer aan leningen aan consumenten verstrekt, waarvan 4,1 miljard aan hypotheken. Internationaal opererende ondernemingen zitten sinds de oorlog in Oekraïne met hun Russische activiteiten in de maag. ING is daar geen uitzondering op. In Rusland is de bank alleen actief op de zakelijke markt. Voor de oorlog had ze voor 6,7 miljard euro leningen uitstaan bij Russische bedrijven. Daarmee heeft ING van alle Nederlandse banken de meeste activiteiten in het land. Het afgelopen kwartaal heeft de bank geprobeerd om dat terug te schroeven, onder meer door in overleg met klanten de leningen af te bouwen. Uiteindelijk staat er nu nog 4,7 miljard euro aan uitstaande leningen. Verdere afbouw zal niet zo snel gaan, verwacht chief risk officer Ljiljana Cortan, ‘het grootste werk is nu gedaan’. De rest van de leningen zal de komende jaren worden terugbetaald. Ceo Steven van Rijswijk zegt in een toelichting blij te zijn met de resultaten. Hij wijst op het groeiend aantal klanten, dat met 228 duizend groeide naar 14,2 miljoen gebruikers. Verder is hij trots op het feit dat 53 procent van de gebruikers alleen nog maar via de mobiel bankiert. Een jaar eerder was dat 47 procent. Dat is niet alleen in het voordeel van de bank, maar ook van de klant. Woordvoerder Raymond Vermeulen: ‘Wij denken dat we klanten goed van dienst kunnen zijn, door ze zelf hun bankzaken te laten regelen. Dat is het snelst, en veel klanten zijn daar heel tevreden mee.’ De digitalisering vergroot ook de efficiëntie van de bank. Wat dat betreft blijft ING nipt de koploper van de Nederlandse banken. Voor elke euro die ING verdient, maakt het 61 cent aan kosten. De bank wordt op de voet gevolgd door de twee concurrerende grootbanken ABN Amro ( 63 cent) en Rabobank (64 cent). De kleinere banken Volksbank en Triodos zijn beduidend minder efficiënt, die komen uit op respectievelijk 77 en 80 cent per euro. De wereldeconomie wordt geplaagd door inflatie, problemen in de toeleveringsketens en geopolitieke spanningen. Toch maakt topman Van Rijswijk zich het meest zorgen over het conflict met Rusland. ‘45 procent van het gas in Europa komt uit Rusland. We geloven dat Europa binnen een jaar het Russisch gas voor 60 procent kan vervangen. Maar dan heb je nog steeds 40 procent waarmee je risico loopt.’ De bank ziet de vraag naar gas afnemen, ‘maar als Rusland de gasleveringen helemaal stopt, verwachten we dat de economie verder zal krimpen.’||https://www.volkskrant.nl/economie/turkse-hyperinflatie-kost-ing-277-miljoen-euro-voorts-voorzichtig-coronaherstel~b6b38309/
2022-08-04||Rechtbank in Moskou veroordeelt Amerikaanse basketballer Griner tot 9 jaar cel||Griner kreeg daarnaast een boete opgelegd van 1 miljoen roebel, omgerekend ongeveer 16 duizend euro. Dat komt overeen met de eis van officier van justitie Nikolaj Vassilenko. De maximale gevangenisstraf die Griner in Rusland voor dit vergrijp had kunnen krijgen is 10 jaar. De 31-jarige Griner werd in februari aangehouden op een vliegveld in Moskou met in haar tas patronen voor e-sigaretten die cannabisolie bevatten. Volgens Vassilenko probeerde ze die bewust te verbergen voor de douanebeambten. Griner zelf heeft altijd gezegd dat ze de patronen per ongeluk meenam toen ze haar tas haastig in moest pakken. Volgens haar advocaten gebruikte ze de patronen alleen in haar thuisstaat Arizona, waar het bezit en gebruik van cannabis legaal is. Ze zou het bovendien op advies van artsen gebruiken om de chronische pijn van blessures te stillen. ‘Het was niet mijn bedoeling om een stof te gebruiken of in bezit te hebben die in Rusland verboden is’, verklaarde Griner woensdag in de rechtszaal. Haar advocaten vroegen de rechtbank donderdag daarom om Griner vrij te spreken. Als ze toch schuldig wordt bevonden, zou ze volgens advocaat Maria Blagovolina de lichtst mogelijke straf opgelegd moeten krijgen. Haar andere advocaat, Aleksandr Bojkov, stelde dat een deel van de rechtbankdossiers in de zaak niet aan de wettelijke eisen voldoet. Griner verklaarde woensdag dat ze na haar aanhouding op het vliegveld geen uitleg kreeg over haar rechten en geen advocaat toegewezen kreeg. Ze moest documenten tekenen zonder te weten wat er precies in stond. Griner was in Rusland om tussen twee seizoenen van de Amerikaanse vrouwenbasketbalcompetitie WNBA in voor de Russische club UMMC Jekaterinenburg te spelen. Tussen 2014 en 2019 speelde ze vijf seizoenen voor de ploeg uit de Oeral. Griner geldt als een van de beste basketballers ter wereld en won met het Amerikaanse team twee gouden Olympische medailles en een wereldtitel. In de VS won ze met haar club Phoenix Mercury een landskampioenschap en haalde ze zes keer het all-starteam. Een week na haar arrestatie op 17 februari viel het Russische leger Oekraïne binnen. Sindsdien is Griner lijdend voorwerp geworden in een diplomatiek steekspel tussen de VS en Rusland. Vorige week belde de Amerikaanse minister van Buitenlandse Zaken Antony Blinken met zijn Russische collega Sergej Lavrov over een Amerikaans voorstel om Griner en de voor spionage veroordeelde ex-marinier Paul Whelan te ruilen voor de Russische wapenhandelaar Viktor Boet. Volgens het Witte Huis kwam Rusland met een tegenbod dat niet serieus genomen kan worden. Rusland zou ook een andere gevangene in de ruil willen betrekken. Lavrov vroeg zijn tegenspeler Blinken bovendien om zich te beperken tot ‘stille diplomatie zonder het vrijgeven van speculatieve informatie’. Russische functionarissen zouden het voorstel zien als een teken van weinig respect voor het Russische rechtssysteem.||https://www.volkskrant.nl/nieuws-achtergrond/rechtbank-in-moskou-veroordeelt-amerikaanse-basketballer-griner-tot-9-jaar-cel~b147a0b4/
2022-08-04||Na alle protesten nu tijd om te praten: boeren moeten aan tafel komen||Farmers Defence Force en Agractie, de radicaalste vertegenwoordigers van de boeren, blijven vrijdag weg bij het overleg met gespreksleider Johan Remkes. Ook de vier sectorvakbonden van melkveehouders, varkenshouders, pluimveehouders en akkerbouwers boycotten het beraad. Van de uitgenodigde twintig organisaties komen er uiteindelijk tien aan tafel, vooral uit biologische en circulaire hoek. Dat is een slechte start voor wat, linksom of rechtsom, een constructieve dialoog moet worden. De grote, meer gematigde bond LTO Nederland schuift wel aan, maar voorzitter Sjaak van der Tak weet zijn handen op de rug gebonden. Hij zal namens de wegblijvers een boodschap overbrengen, die er vooral op neerkomt dat de boeren geen vertrouwen hebben in het door het kabinet geïnitieerde overleg. Door niet te willen praten, zetten de boeren in feite hun reeks van intimidaties met andere middelen voort. Zij willen ‘doel en uitgangspunten’ van alle stikstofplannen opnieuw ter discussie stellen en hebben daar de afgelopen weken al veel ontoelaatbare acties voor gevoerd. Op de snelwegen werd het leven van andere weggebruikers op het spel gezet om het eigen gelijk te halen. Daaraan moet een einde komen. Remkes en premier Mark Rutte hebben al toegezegd dat er in het gesprek ‘geen taboes’ zijn. Er is bijna 25 miljard euro beschikbaar om boeren te compenseren die hun stikstofuitstoot moeten verminderen. Alle maatregelen zullen in overleg met de boeren tot stand komen en zoveel mogelijk op basis van vrijwilligheid. En nog is dit alles kennelijk niet voldoende om het gesprek aan te gaan. Van Remkes wordt nu hogere diplomatie verlangd, waarbij de vraag is hoeveel ruimte hij van de regeringspartijen VVD, CDA, ChristenUnie en met name D66 krijgt. In het coalitieakkoord staat: ‘We versnellen de doelstellingen in de Wet stikstofreductie en natuurverbetering van 2035 naar 2030.’ Dat is in lijn met Remkes’ eigen advies uit juni 2020, toen hij met een adviescollege het rapport Niet alles kan overal uitbracht. Als er ‘geen taboes’ zijn, kan daar wellicht nog eens naar worden gekeken. Maar elke concessie doet afbreuk aan het natuurbehoud en zal vroeg of laat getoetst worden door de rechter. Hopelijk kan het eerste gesprek duidelijk maken dat niemand uit is op het verdwijnen van de boerenstand, maar dat maatregelen nu echt onvermijdelijk zijn en behoud van de veestapel in zijn huidige omvang een illusie is.||https://www.volkskrant.nl/columns-opinie/na-alle-protesten-nu-tijd-om-te-praten-boeren-moeten-aan-tafel-komen~b8babab6/
2022-08-04||Speelschema eredivisie 2022-2023||Vrijdag 5 augustus Heerenveen - Sparta (20.00u). Zaterdag 6 augustus Fortuna - Ajax (16.30u), Cambuur - Excelsior (18.45u), PSV - Emmen (20.00u), RKC - FC Utrecht (21.00u). Zondag 7 augustus FC Groningen - Volendam (12.15u), Vitesse - Feyenoord (14.30u), NEC - FC Twente (14.30u), AZ - Go Ahead (16.45u). Vrijdag 12 augustus Excelsior - Vitesse 20.00u) Zaterdag 13 augustus Go Ahead - PSV (18.45u), FC Utrecht - Cambuur (20.00u), Emmen - RKC (20.00u), Feyenoord - Heerenveen (21.00u) Zondag 14 augustus Volendam - NEC (12.15u), Ajax - FC Groningen (14.30), FC Twente - Fortuna (14.30u), Sparta - AZ (16.45u) Zaterdag 20 augustus Vitesse - Heerenveen (16.30u), Fortuna - Cambuur (18.45), PSV - Volendam (20.00u, naar 31/8 indien PSV play-off CL speelt), Emmen - FC Utrecht (21.00u) Zondag 21 augustus FC Groningen - Go Ahead (12.15u), Sparta - Ajax (14.30u), AZ - NEC (14.30u), RKC - Feyenoord (16.45), FC Twente - Excelsior (naar 31/8, 21.00u) Vrijdag 26 augustus NEC - FC Groningen (20.00u) Zaterdag 27 augustus Go Ahead - Sparta (16.30u), Vitesse - RKC (18.45u), Feyenoord - Emmen (20.00u), Heerenveen - Fortuna (21.00u) Zondag 28 augustus FC Utrecht - Ajax (12.15u), Excelsior - PSV (14.30u), Volendam - FC Twente (14.30u), Cambuur - AZ (16.45u) Vrijdag 2 september Fortuna - FC Utrecht (20.00u) Zaterdag 3 september Ajax - Cambuur (16.30u), FC Twente - PSV (18.45u), Sparta - Volendam (20.00u), Go Ahead - Feyenoord (21.00u) Zondag 4 september RKC - Excelsior (12.15u), Emmen - AZ (14.30u), Heerenveen - NEC (14.30u), FC Groningen - Vitesse (16.45u) Vrijdag 9 september Volendam - Go Ahead (20.00u) Zaterdag 10 september NEC - Fortuna (16.30u), Ajax - Heerenveen (18.45u), Excelsior - Emmen (20.00u), PSV - RKC (21.00u, mogelijk verplaatst naar 11/9 21.00u i.v.m. Europees programma) Zondag 11 september FC Utrecht - Vitesse (12.15u), AZ - FC Twente (14.30u), Cambuur - FC Groningen (14.30u), Feyenoord - Sparta (16.45u) Vrijdag 16 september FC Utrecht - NEC (20.00u) Zaterdag 17 september Sparta - FC Groningen (16.30u), Vitesse - Volendam (18.45u), RKC - Cambuur (20.00u), Fortuna - Excelsior (21.00u) Zondag 18 september Go Ahead - Emmen (12.15u), PSV - Feyenoord (14.30u), Heerenveen - FC Twente (14.30u), AZ - Ajax (16.45u) Zaterdag 1 oktober Cambuur - PSV (16.30u), Excelsior - FC Utrecht (18.45u), Ajax - Go Ahead (20.00u), FC Twente - Vitesse (20.00u), FC Groningen - AZ (21.00u) Zondag 2 oktober Emmen - Heerenveen (12.15u), NEC - Feyenoord (14.30u), Fortuna - Volendam (14.30u), RKC - Sparta (16.45) Vrijdag 7 oktober FC Groningen - RKC (20.00u) Zaterdag 8 oktober Volendam - Ajax (18.45u), NEC - Excelsior (20.00u), Sparta - Emmen (20.00u), Heerenveen - PSV (21.00u) Zondag 9 oktober Go Ahead - Cambuur (12.15u), Feyenoord - FC Twente (14.30u), Vitesse - Fortuna (14.30u), FC Utrecht - AZ (16.45u) Vrijdag 14 oktoberEmmen - Volendam (20.00u) Zaterdag 15 oktober Go Ahead - Heerenveen (18.45u), Ajax - Excelsior (20.00u), Fortuna - RKC (20.00u), Cambuur - Vitesse (21.00u) Zondag 16 oktober Sparta - NEC (12.15u), PSV - FC Utrecht (14.30u), FC Twente - FC Groningen (14.30u), AZ - Feyenoord (16.45u) Zaterdag 22 oktober Feyenoord - Fortuna (16.30u), RKC - Ajax (18.45u), Cambuur - FC Twente (20.00u), Vitesse - Emmen (20.oou), FC Groningen - PSV (21.00u) Vrijdag 23 oktober Excelsior - AZ (12.15u), NEC - Go Ahead (14.30u), Volendam - Heerenveen (14.30u), FC Utrecht - Sparta (16.45u). 28-30 oktober FC Twente - RKC, AZ - Volendam, Sparta - Fortuna, Ajax - Vitesse, Emmen - FC Groningen, Go Ahead - Excelsior, Feyenoord - Cambuur, Heerenveen - FC Utrecht, PSV - NEC (programma speelronden 12 t/m 14 wordt pas bekendgemaakt na loting groepsfase Europese toernooien) 4-6 november Ajax - PSV, FC Twente - Go Ahead, RKC - AZ, Volendam - Feyenoord, FC Utrecht - FC Groningen, Excelsior - Heerenveen, Cambuur - NEC, Vitesse - Sparta, Fortuna - Emmen 11-13 november NEC - RKC, FC Groningen - Fortuna, Volendam - FC Utrecht, Feyenoord - Excelsior, Go Ahead - Vitesse, PSV - AZ, Emmen - Ajax, Sparta - FC Twente, Heerenveen - Cambuur 21 november t/m 18 december Vrijdag 6 januari FC Twente - Emmen (20.00u) Zaterdag 7 januari RKC - Heerenveen (16.30u), AZ - Vitesse (18.45u), Fortuna - Go Ahead (20.00u), PSV - Sparta (21.00u) Zondag 8 januari FC Utrecht - Feyenoord (12.15u), NEC - Ajax (14.30u), Cambuur - Volendam (14.30u), Excelsior - FC Groningen (16.45). Vrijdag 13 januari Heerenveen - AZ (20.00u) Zaterdag 14 januari FC Groningen - Feyenoord (16.30u), Volendam - RKC (18.45u), Ajax - FC Twente (20.00u), Sparta - Excelsior (21.00u) Zondag 15 januari Vitesse - NEC (12.15u), Go Ahead - FC Utrecht (14.30u), Fortuna - PSV (14.30u), Emmen - Cambuur (16.45u) Vrijdag 20 januari Excelsior - Volendam (20.00u) Zaterdag 21 januari NEC - Emmen (18.45u), PSV - Vitesse (20.00u), Cambuur - Sparta (20.00u), RKC - Go Ahead (21.00u) Zondag 22 januari Heerenveen - FC Groningen (12.15u), FC Twente - FC Utrecht (14.30u), Feyenoord - Ajax (14.30u), AZ - Fortuna (16.45). dinsdag 24 januari Emmen - PSV (18.45u), Sparta - RKC (21.00u) Woensdag 25 januari Go Ahead - AZ (18.45), Vitesse - FC Twente (18.45), Fortuna - Heerenveen (20.00u), FC Utrecht - Excelsior (21.00u), Feyenoord - NEC (21.00u) Donderdag 26 januari FC Groningen - Cambuur (18.45u), Ajax - Volendam (21.00u) Zaterdag 28 januari RKC - Emmen (16.30u), PSV - Go Ahead (18.45u), Heerenveen - Vitesse (20.00u), NEC - Sparta (20.00u), AZ - FC Utrecht (21.00u) Zondag 29 januari FC Twente - Feyenoord (12.15u), Excelsior - Ajax (14.30u), Volendam - FC Groningen (14.30u), Cambuur - Fortuna (16.45u) Vrijdag 3 februari Fortuna - Sparta (20.00u) Zaterdag 4 februari Volendam - AZ (18.45u), FC Utrecht - Heerenveen (20.00u), Emmen - Vitesse (20.00u), Excelsior - RKC (21.00u) Zondag 5 februari Cambuur - Ajax (12.15u), Feyenoord - PSV (14.30u), Go Ahead - NEC (14.30u), FC Groningen - FC Twente (16.45u) 10-12 februari Sparta - Go Ahead, Ajax - RKC, AZ - Excelsior, Emmen - Fortuna, Vitesse - FC Utrecht, FC Twente - Volendam, NEC - Cambuur, PSV - FC Groningen, Heerenveen - Feyenoord (Programma speelronden 21 t/m 32 wordt bekendgemaakt na loting Europese toernooien) 17-19 februari FC Groningen - Emmen, Volendam - Vitesse, Excelsior - NEC, FC Utrecht - PSV, RKC - Fortuna, Feyenoord - AZ, Ajax - Sparta, Go Ahead - FC Twente, Cambuur - Heerenveen 24-26 februari FC Groningen - Excelsior, AZ - Cambuur, Sparta - FC Utrecht, Vitesse - Ajax, Heerenveen - RKC, PSV - FC Twente, NEC - Volendam, Fortuna - Feyenoord, Emmen - Go Ahead 3-5 maart Ajax - NEC, RKC - PSV, Volendam - Emmen, FC Utrecht - Fortuna, FC Twente - Heerenveen, Vitesse - AZ, Excelsior - Sparta, Feyenoord - FC Groningen, Cambuur - Go Ahead 10-12 maart Emmen - Excelsior, Sparta - Vitesse, Heerenveen - Ajax, PSV - Cambuur, NEC - FC Utrecht, Go Ahead - RKC, Fortuna - FC Twente, AZ - FC Groningen, Feyenoord - Volendam 17/19 maart Ajax - Feyenoord, Excelsior - Cambuur, Emmen - Sparta, Volendam - Fortuna, RKC - NEC, FC Utrecht - Go Ahead, FC Twente - AZ, Vitesse - PSV, FC Groningen - Heerenveen 24-26 maart Cambuur - Emmen, FC Utrecht - Volendam, RKC - Vitesse, Sparta - Feyenoord, AZ - Heerenveen, Excelsior - FC Twente, Go Ahead - Ajax, Fortuna - FC Groningen, NEC - PSV 31 maart-2 april PSV - Excelsior, FC Twente - Cambuur, Vitesse - Go Ahead, Emmen - NEC, Heerenveen - Volendam, AZ - Sparta, FC Groningen - FC Utrecht, Ajax - Fortuna, Feyenoord - RKC 7-9 april Excelsior - Go Ahead, RKC - FC Groningen, Sparta - Heerenveen, NEC - Vitesse, Fortuna - AZ, Volendam - PSV, FC Utrecht - FC Twente, Cambuur - Feyenoord, Ajax - Emmen 14-16 april Vitesse - Excelsior, FC Twente - Sparta, Volendam - Cambuur, Feyenoord - FC Utrecht, Go Ahead - Fortuna, PSV - Ajax, Heerenveen - Emmen, AZ - RKC, FC Groningen - NEC 21-23 april Sparta - PSV, Ajax - AZ, Excelsior - Feyenoord, Emmen - FC Twente, Fortuna - Vitesse, Go Ahead - FC Groningen, Cambuur - FC Utrecht, NEC - Heerenveen, RKC - Volendam 28-30 april AZ - Emmen, PSV - Fortuna, Vitesse - Cambuur, Heerenveen - Excelsior, Feyenoord - Go Ahead, Volendam - Sparta, FC Utrecht - RKC, FC Twente - NEC, FC Groningen - Ajax Zondag 21 mei Vitesse - FC Groningen, Emmen - Feyenoord, Go Ahead - Volendam, NEC - AZ, PSV - Heerenveen, RKC - FC Twente, Sparta - Cambuur, Excelsior - Fortuna, Ajax - FC Utrecht (14.30u) Zondag 28 mei AZ - PSV, Cambuur - RKC, Feyenoord - Vitesse, Fortuna - NEC, FC Groningen - Sparta, Heerenveen - Go Ahead, FC Twente - Ajax, Volendam - Excelsior, FC Utrecht - Emmen (14.30u)||https://www.volkskrant.nl/sport/speelschema-eredivisie-2022-2023~bef8eecb/
2022-08-04||Met Sadio Mané als spil van de ‘variabele voorhoede’ gaat Bayern op de Nederlandse toer ||Dat Bayern München ook in 2022/23 kampioen zal worden, is de veiligste voorspelling in het voetbal. Der Rekordmeister won vorig seizoen probleemloos de tiende landstitel op rij en deed dat naar eigen maatstaven niet eens met overmacht. De marge van 8 punten op runner-up Borussia Dortmund lag ruim onder de gemiddelde voorsprong van 13,1 punten die het in de negen kampioensjaren daarvoor had op de nummer twee. Ondanks deze dominantie voelt Bayern München zich genoodzaakt tot een renovatie. Een grootscheepse, zelfs. De make-over is opvallend Nederlands getint. Jarenlang was voorspelbaarheid de grote kracht van Bayern. Immers, weinig opponenten toonden dat de Beierse aanvalsmachine te stoppen was. Op de rechterflank lag Arjen Robben continu op de loer om met zijn gepatenteerde dribbelsolo en dito afstandsschot de verre hoek te zoeken. Op links schitterde onberekenbare architect Franck Ribéry, terwijl loopwonder Thomas Müller altijd weer op de juiste plek rondom zijn drie medeaanvallers opdook. Maar het bouwwerk stond of viel bij de goals van de man in de punt. In acht seizoenen bij Bayern schoot Robert Lewandowski er 344 in, goed voor een duizelingwekkend moyenne van 43 doelpunten per jaargang. Vooral in zijn laatste drie seizoenen stond er geen maat op de 33-jarige Pool. Met 153 goals en 26 assists in zijn laatste 133 wedstrijden voor Bayern was de spits gemiddeld eens per 64 speelminuten direct betrokken bij een doelpunt. Maar nu is er geen plek meer voor Lewandowski. De spits vertrok met slaande deuren naar Barcelona. Nadat de eindwinst van 2020 werd gevolgd door twee ‘vroegtijdige’ uitschakelingen in de kwartfinales van de Champions League, heeft Bayen besloten de sleutels volledig te overhandigen aan Julian Nagelsmann. De jonge oefenmeester, met zijn 35 jaar slechts anderhalf jaar ouder dan de vertrokken sterspeler, leek zich in zijn eerste Beierse jaar nog te moeten schikken naar de huisregels en de sterren van de club. Maar deze zomer is de invloed van Nagelsmann op het transferbeleid duidelijk zichtbaar. Want de Duitse trainer ziet in het topvoetbal van de komende jaren geen plek meer weggelegd voor klassieke spitsen. Net als Liverpool en Manchester City wil Nagelsmann met een voorhoede spelen waar elke aanvaller met elkaar van positie kan wisselen. Vandaar dat de ‘opvolger’ van Lewandowski ook geen pure spits is. Sadio Mané (30) speelde in de voorbije zes seizoenen bij Liverpool 73 procent van zijn speeltijd als linksbuiten, en 16 procent van de tijd als rechtsbuiten. Toch is het de Senegalese aanvaller die Lewandowski zal vervangen in het basiselftal. Met Duitse ploeggenoten Müller (32), Serge Gnabry (27), Leroy Sané (26) en het supertalent Jamal Musiala (19) moet Mané continu in staat zijn om van rol en plek te wisselen. Deze ‘variabele voorhoede’, zoals Nagelsmann het noemt, is nodig in zijn speelstijl. Bij RB Leipzig boekte de jonge trainer successen door te wisselen tussen een 3-5-2-, 3-4-3, 4-2-2-2 en 4-2-4-formatie, dikwijls in een en dezelfde wedstrijd. De spelprincipes blijven gelijk, terwijl de posities en speelsystemen telkens van vorm veranderen. Op die manier wil Nagelsmann opponenten blijven verrassen en niet op één zwakke plek in het tactisch bouwwerk uitgebuit worden. Deze spelopvatting heeft natuurlijk veel gelijkenissen met het Totaalvoetbal waarmee het Nederlands voetbal furore maakte vanaf de jaren ‘70. Net als bij het Oranje en Ajax uit die tijd, is onder Nagelsmann de spits de eerste verdediger, en de doelman de eerste aanvaller. En dus is het niet geheel verwonderlijk dat Bayern nu op de Nederlandse toer gaat op de transfermarkt. Met Noussair Mazraoui, die als A-junior nog op het middenveld speelde in de jeugdopleiding van Ajax, halen de Duitsers een bijzonder gewild soort rechtsback binnen. Immers, Mazraoui (24) is gespecialiseerd in het spelen ‘aan de binnenkant’. Waar aanvallend ingestelde vleugelverdedigers vroeger vooral aan de buitenkant van het veld garant stonden voor overlappende loopacties, bezit de Marokkaan juist de vereiste techniek en kalmte om als extra centrale middenvelder in te schuiven. Een cruciale kwaliteit voor een ploeg die in de as van het veld overtalsituaties rondom de bal wil creëren. Ook Ryan Gravenberch (20) werd van Ajax overgenomen om de spelopbouw van wat extra schwung en souplesse te voorzien. Maar de met afstand grootste transfersom betaalde Bayern deze zomer voor Matthijs de Ligt (22). Een bedrag wat kan oplopen tot 77 miljoen euro heeft de Duitse grootmacht over voor de Nederlander. Want het risicovolle tempo-voetbal dat Nagelsmann voor ogen heeft, kan alleen werken met een betrouwbare defensieve ruggengraat.||https://www.volkskrant.nl/sport/met-sadio-mane-als-spil-van-de-variabele-voorhoede-gaat-bayern-op-de-nederlandse-toer~b2968513/
2022-08-04||Wat ‘The Elephant Man’ van David Lynch en een zelfportret van Francis Bacon met elkaar gemeen hebben||Hij was de pièce de résistance van de rondreizende freakshow. Na de vrouw met de baard en de foetus met de slangenkop op sterk water weet Joseph Merrick met zijn misvormde gezicht en lijf iedereen pas écht de stuipen op het lijf te jagen. Aan het begin van de film The Elephant Man (1980), gebaseerd op het leven van Merrick, verlaat een bezoeker zelfs huilend de zaal. Te erg. Een ‘visuele schok’ teweegbrengen – dat was ook wat kunstenaar Francis Bacon wilde, vertelde hij ooit in een televisieprogramma. Hij deed dat via angstaanjagende vervormingen van de werkelijkheid. Regisseur David Lynch was toen hij zijn Oscarwinnende film maakte al bijna vijftien jaar in de ban van de schilder. In een openbaar interview dat op YouTube staat, probeert hij uit te leggen wat er precies gebeurde toen hij zijn werk voor het eerst zag, in 1966. ‘Thrilling’, noemt hij het, een woord dat zich maar moeilijk laat vertalen. ‘Het raakte tegelijkertijd mijn hoofd en mijn hart. Een schitterende storm was het: een diepe liefde overspoelde me, en een golf van opwinding trok door mijn brein.’ Lynch’ werk, ook angstaanjagend en surrealistisch, zit vol met eerbetonen aan Bacon. De monsterlijke baby uit zijn debuut Eraserhead (1977) doet denken aan een figuur uit Three Studies for Figures at the Base of a Crucifixion (1944). De dansende ‘Man from Another Place’ en de Red Room uit Twin Peaks (1990), een shot van Agent Cooper in een soort glazen kast – voor de Bacon-kenner zijn de referenties zijn onmiskenbaar. The Elephant Man lijkt enorm op een zelfportret van Bacon uit 1969. Beide gezichten zien eruit alsof ze gekleid zijn en expres verdraaid, waarbij de linkerkant wat naar beneden hangt. De getroebleerde Bacon had een hekel aan zijn eigen gezicht, zei hij, omdat het hem aan ‘pudding’ deed denken. Dat hij zichzelf toch schilderde, was omdat zijn vrienden ‘stierven als vliegen’ en hij daardoor geen modellen meer had. Zelfhaat in zachtblauw, verdriet dat schuilt onder de vervorming – via het groteske legt hij zijn innerlijke werkelijkheid bloot. Het punt van The Elephant Man is precies andersom: Merricks monstrueuze uiterlijk, zo moeten de mensen om hem heen leren, is níét een weerspiegeling van wie hij is. De kijker weet dat meteen al omdat Lynch juist weigert te shockeren met dat gezicht. Hij laat eerst Merricks contouren zien in de schaduw, dan in tegenlicht; vervolgens blijft zijn gezicht verstopt onder een jutezak. Tegen de tijd dat je het eindelijk ziet, in zijn volle vervreemdende glorie, heeft Lynch hem al neergezet als deerniswekkend figuur. Meer dan de uitstulpingen vallen op dat moment de ogen op, die angstig heen en weer flitsen. Kijk van de Merrick in de film naar Bacons zelfportret en weer terug en het lijkt een opzettelijke referentie. Toch is dat niet zo. Het uiterlijk van Merrick is gebaseerd op een gipsen afgietsel dat ooit gemaakt is van de echte Elephant Man. Bacon komt in dit officiële verhaal niet voor. Maar toch. Kunst en het gevoel dat het oproept, kan zich onder de huid nestelen – zeker dat werk van Bacon. Als zijn oeuvre zich in het hart van Lynch heeft genesteld, kan het geen toeval zijn dat de regisseur hier – intuïtief – hetzelfde neerzet via een misvormd gezicht. Het menselijke van het monster. Het monsterlijke van de mens.||https://www.volkskrant.nl/cultuur-media/wat-the-elephant-man-van-david-lynch-en-een-zelfportret-van-francis-bacon-met-elkaar-gemeen-hebben~b7b2b009/
2022-08-04||Mijn high sloeg om in een allesvernietigende, door paniek gedreven low||Nog steeds in San Francisco. R en ik gingen naar de toneeladaptatie van Harry Potter and the Cursed Child in The Curran. Ze had vrijkaartjes cadeau gekregen van een collega, die lovend was geweest over het stuk, en had me aan het begin van mijn verblijf gevraagd of ik zin had om te gaan, al was het maar voor de grap. Omdat R en ik in jolige buien nogal eens de neiging hebben op de domme dingen ja te zeggen – spontane handlezingen, spontane tatoeages, spontane drankjes van vreemden (hoewel R ondertussen niet meer) – stemde ik in. Ik weet niet wat ik verwachtte. Ik had het boek niet gelezen, was al meer dan twee jaar niet meer naar theater geweest en kon me überhaupt het idee van Potter-magie, live, op een podium, niet helemaal voorstellen. Maar het stuk had geweldige recensies gehad en was al maanden uitverkocht. Misschien stond ons dus een aangename verrassing te wachten! Ik besloot het allemaal zonder oordeel over me heen te laten komen. Om die positieve houding vast te houden, nam ik voor we het theater in liepen een paar hijsjes van een jointje – gewoon om net wat joliger te worden. Dat bleek een grove fout. Omdat in de joint veel te sterke, nauwelijks met tabak gemixte Californische wiet zat, was ik zo goed als hersendood tegen de tijd dat we in de rij stonden om onze tickets te laten scannen. We werden door de zaalwachter naar twee zitplaatsen haast tegen het toneel aan geleid. Normaliter had ik daar enorm van gebaald, maar ik was ondertussen tot geen enkele emotie meer in staat. We gingen zitten, ik wachtte sloom grijnzend tot de voorstelling begon. Nou, dat deed-ie. Met geweld. Na anderhalf uur stoned toekijken hoe volwassen mensen in slechte pruiken en schooluniformen dramatisch met mantels wapperend over een (wel prachtig gebouwd) decor renden, was ik dermate overprikkeld dat ik mijn vingers in mijn oren stopte om niet meer naar de flauwe grappen en schreeuwerige dialogen te hoeven luisteren. Mijn high was omgeslagen in een allesvernietigende, door paniek gedreven low. R las ondertussen met een grimmig gezicht de flyer door, extreem verward door het plot dat in hogere snelheid dan de gemiddelde Christopher Nolan-film op ons werd losgelaten. Het dieptepunt kwam rond de pauze (het stuk duurde een ongelofelijke drie uur en dertig minuten), toen een stel Dementors op het podium verscheen om een personage te vermoorden. De in lompen geklede skeletten vlogen kronkelend door de theaterzaal, gleden langs en door het publiek, wit verlicht, begeleid door angstaanjagende muziek. De Dementors krijsten en ik krijste mee. Toen ik na de pauze bleek en zwetend terugkwam van de wc, stond een kleine, blonde vrouw tegen een beveiliger te schreeuwen dat haar 6- en 8-jarige kinderen ‘completely and utterly traumatized’ waren door dit goddeloze toneelstuk. De zaalwacht bulderde vanachter zijn mondmasker dat niemand haar dwong te blijven. Ze dreigde met een rechtszaak. Ondertussen beukten mensen elkaar aan de kant om nog snel een bak popcorn te kopen voor het stuk weer begon. Trillerig zette ik me schrap voor de tweede ronde. Na afloop namen R en ik verdwaasd een taxi naar huis. ‘Wat vond jij ervan?’, vroeg ik. R was lang stil, keek droef uit het raam. ‘De special effects waren wel mooi’, zei ze.||https://www.volkskrant.nl/columns-opinie/mijn-high-sloeg-om-in-een-allesvernietigende-door-paniek-gedreven-low~b68af815/
2022-08-04||Ik zeg nu, meer dan ooit, overal ja op, want straks is het weer uit met de pret||‘Dit is echt een goede tijd om oud te zijn,’ zei Angelique.We stonden op het trapje, links voor het podium bij een band die bestond uit jonge Australiërs. De zangeres droeg een gouden bikini en schreeuwde in de microfoon. Het was precies onze smaak. In het midden van de zaal ontstond een roterende moshpit, knapen botsten tegen elkaar met ontblote bovenlichamen die glommen van het bierzweet en er werd gecrowdsurft alsof het 1995 was. Een meisje naast me zong alle nummers hard mee waardoor ik met mijn vinger in mijn rechteroor het concert in mono moest beluisteren om haar aanstellerige meisjesstem te dempen. Ik probeerde geen contact te maken met lichamen, maar raakte toch doorweekt van tweedehands zweet, doordat men zich constant langs me heen moest wurmen om met volle bierbekers terug te duiken in de kolkende menigte. Angeliques opmerking beantwoordde ik niet, want de muziek was te hard en ik probeer niet zo iemand te zijn die door concerten heen kletst, maar toen we later buiten stonden uit te dampen kwam ik er op terug. ‘Hoezo?’, vroeg ik, want ik denk dat geen enkele tijd een goede tijd is om oud te zijn. Alleen word je het vanzelf en is het alternatief erger. ‘We kunnen gewoon overal naartoe en er zijn ook andere ouderen. Niemand kijkt ons raar aan, dat was vroeger niet zo.’ Dat is nu ook niet zo, vind ik, want ik voel de ogen van jongeren in mijn rug branden. Ga thuis een trui breien, besje, hoor ik ze denken. Net als ikzelf vroeger dacht als ik kekke oude mensen zag die vonden dat ze nog best naar een punkconcert konden. Deze band, deze avond was van hen, ook al is het genre uitgevonden door mensen die nu nog ouder zijn dan ik. Ik zou inderdaad beter kunnen thuisblijven, maar dat is geen optie. De ontlading die ons vorig jaar beloofd was, die summer of love, die roaring twenties waar elke stukjesschrijver in 2021 over schreef (ook ik, maar het was niet mijn eigen idee), die is nu. In mijn geval moet de love in summer of love meer worden geïnterpreteerd als slap geouwehoer met kennissen dan als stomende seks, maar je kunt niet alles hebben. Omdat de vaccins slechts een beetje werken, leven we nu vermoedelijk in de luwte tussen twee lockdowns. We moeten alles doen, overal heen, want straks is het weer uit met de pret. Dan zitten we binnen, onder dekens, want het is ook nog energiecrisis. Daarom zeg ik nu, meer dan ooit, overal ja op. Ik ga naar alle feestjes, elk optreden van ieder matig getalenteerd bandje (maar ook goede). Elke zwoele zomeravond zit ik in een boot of op een lapje in een park met stokbrood, smeltende kaas en warme wijn. Ook als het schroeiend heet is blijf ik niet binnen in mijn koele huis, maar drink ik buiten bier met ijsklontjes. Ik zat in treinen en bussen op weg naar zo veel mogelijk vertier. Tot ik me een beetje licht in het hoofd voelde en zwaar in de benen. Dat kon in deze uitputtende summer of love echt van alles betekenen; een kater natuurlijk, de overgang of een hitteberoerte, maar ik ging toch even testen. Het bleek covid te zijn. Weer. En net als de vorige keer, was het volledig mijn eigen schuld. Gelukkig had ik onlangs nog een vaccinatie gehaald. Dat mocht omdat ik geboren ben in het ongelukkige jaar 1967, waardoor ik in eerste instantie het inferieure Janssen toegediend had gekregen. Dus wellicht ga ik niet dood, maar als ik wel dood ga (wat een lullige column is dit dan) sterf ik tenminste in het zadel. Als een overjarig feestbeest.||https://www.volkskrant.nl/columns-opinie/ik-zeg-nu-meer-dan-ooit-overal-ja-op-want-straks-is-het-weer-uit-met-de-pret~b8984bd3/
2022-08-04||Tijd voor de tweede helft: gaat u maar eens goed zitten voor week 4 van de zomerquiz||Deze zomerquiz bestaat uit zes afleveringen. Deze vierde week hebben we tien vragen voor u. Elk antwoord levert een letter op, van die tien letters kunt u een woord maken. Na zes weken quizzen en puzzelen kunt u tot een correcte oplossing komen. Mail die oplossing (en dus niet het woord van deze week) vóór 29 augustus naar zomerquiz@volkskrant.nl om kans te maken op een prijs. Let op: het is handig deze afbeelding te printen. 1. Dit Florentijnse modehuis kondigde onlangs een vrolijke samenwerking met zanger/stijlicoon Harry Styles aan. Wat is de naam van dit voormalige familiebedrijf? Eerste letter. 2. Eind juni opende in Waalwijk het Schoenenkwartier: de verbeterde, uitgebreide en verhuisde versie van het voormalige Leder en Schoenenmuseum. Uiteraard is in deze collectie ook het schoenenmerk met de vrolijke naam vertegenwoordigd, dat in 1985 werd opgericht door Marijke Bruggink and Marlie Witteveen. Eerste letter. 3. Helemaal hot deze zomer: de coastal grandmother-kledingstijl. Een van de strandoma’s waar u ter inspiratie een voorbeeld aan kunt nemen is het personage dat Diane Keaton speelt in de film Something’s Gotta Give. Maar hoe heet dat personage? Eerste letter voornaam. 4. Hij presenteerde een haai op sterk water en maakt ook graag schilderijen met gekleurde stippen. En een kunstwerk van deze Brit werd onlangs (na dertig jaar) omstreden omdat er vliegen in worden gedood. Over wie hebben we het? Eerste letter voornaam. 5. Michaela Coel was de eerste zwarte vrouw die een Emmy won voor het scenario van een serie (waar ze ook de hoofdrol in speelde, en die ze produceerde en co-regisseerde). Wat is de naam van deze gelauwerde serie? Eerste letter. 6. Naar welk land wil het Verenigd Koninkrijk een deel van de asielzoekers uitzetten? Eerste letter. 7. Woordgraptogram*: Onprettige Engelse ridderdroom. Zevende letter. * Een cryptische omschrijving van een niet bestaand woord (woordgrap). 8. Aan wat voor beroemd Brits filmdier gaf de Oekraïense president Volodymyr Zelensky als acteur ooit gestalte middels zijn stem? Hint: het dier ging onlangs op de thee bij de Britse vorstin. Let op: we zijn op zoek naar de soortnaam van het dier, niet de eigennaam. Eerste letter. 9. Deze kunstenaar exposeert nu in Venetië en vertelde de Volkskrant: ‘Iedere keer als ik een grote overzichtstentoonstelling heb, denk ik: dit moet ik nooit meer doen. Het is te veel. Maar het is bij mij een beetje zoals met praten: als ik eenmaal begin, ga ik maar door.’ Wie o wie? Eerste letter achternaam. 10. Naar welk fenomeen startte Nasa dit jaar voor het eerst in de geschiedenis een onderzoek? Eerste letter. De hoofdprijs is een e-bike, de Ampler Curt of een vergelijkbaar model, t.w.v. 3.190 euro. Onder de correcte inzenders verloten wij bovendien tien gesigneerde en genummerde ingelijste prints van een speciale editie die Timber Sommerdijk voor deze zomerquiz maakte (t.w.v. 500 euro, 300 grams fine art print, oplage van tien). Daarnaast verloten we onder de correcte inzenders twintig keer het Woordgraptogramboek (t.w.v. 22,99 euro), gesigneerd door woordgraptogrammaker Wisse Beets. Dit boek verschijnt op 20 oktober bij uitgeverij Loopvis. De uitslag maken we bekend in het magazine van 17 september. Over de uitslag kan niet worden gecorrespondeerd.||https://www.volkskrant.nl/beter-leven/tijd-voor-de-tweede-helft-gaat-u-maar-eens-goed-zitten-voor-week-4-van-de-zomerquiz~b269246f/
2022-08-04||Aziatische ananaslolly’s en andere eenvoudige recepten voor op vakantie||Ook deze zomer blijft Van Boven voor u zorgen. Met oersimpel vakantievoer, dat u in uw vakantiehuisje, caravan of tent kunt bereiden. Met zo min mogelijk pannen (ik houd het zo veel mogelijk bij één pan), geen ingrediënten uit het keukenkastje van thuis en met boodschappen die doorgaans bij elke (super)markt wel te vinden zijn. Zes weken lang geef ik u recepten voor een makkelijk hoofdgerecht, een salade óf voor- of lunchgerecht en een toetje óf drankje. Gebruik voor deze salade bij voorkeur ongepelde garnalen, het liefst zelfs net van de grill. Maar voorgekookt uit de viswinkel is ook prima. Ik hou van zelf pellen en je vingers aflikken. Wel een beetje gedoe, maar veel meer smaak dan de gepelde jongens. Maar houdt u niet zo van dat geklieder, doet u het lekker niet. Snij de komkommer in de lengte door, leg de twee helften met de snijkant naar beneden op de plank en geef ze een tik op de schil, met de stamper van de vijzel of iets anders zwaars. Zo kneuzen ze wat en nemen ze meer dressing en smaak op. Snij ze nogmaals overlangs door en snij ze daarna in blokjes. Roer een dressing van de honing, vissaus en limoenrasp en -sap in een grote kom. Meng de komkommer- en mangostukjes door de dressing en laat even staan. Schep de garnalen erop en bestrooi met koriander, munt en chilivlokken. Sobanoedels zijn lekker hartig en behouden een goede beet. Ik eet ze graag koud, maar lauwwarm zijn ze ook lekker. Gebruik voor de vulling alle groenten die u heeft: ik gebruik hier bimi of broccoli, maar sperziebonen (in stukken), doperwten of sugarsnaps kunnen net zo goed. Laat u vooral verleiden door de verse groente van de marktkraam. Breng een pan goed gezouten water aan de kook. Blancheer de bimi kort tot de stengels net beetgaar zijn. Ze garen namelijk nog door als ze uit het water komen. Schep de stengels uit de pan en hou ze apart. Voeg de noedels aan het kookwater toe en kook ze op laag vuur beetgaar. Giet af, laat uitlekken, meng er een druppel olie door om de noedels wat losser te maken. Bewaar de noedels bij de bimi. Meng de tahin of pindakaas met de honing, sojasaus, gember, knoflook, driekwart van de koriander en 60 tot 100 ml water (scheutje voor scheutje) tot een niet al te dunne dressing in een wijde kom. Meng de courgetteschijfjes erdoor en laat ze 15 minuten staan om te slinken. Schep de noedels met de bimi erdoor. Proef en breng zo nodig verder op smaak met extra sojasaus. Bestrooi met cashewnoten en de rest van de koriander. Als u geen zin heeft om de ananas te roosteren, kunt u ook gewoon verse ananas met chilisuiker serveren. Verslavend lekker. Ik kreeg het ooit opgediend na een kanotocht op een eiland in Thailand en maak het sindsdien geregeld. Schil de ananas. Verwijder eerst de kroon bovenop en snij de bodem recht af. Zet de ananas rechtop op een plank en snij van boven naar beneden de dikke schil eraf. Snij hem dan in kwarten. Verwijder de harde kern en snij de dikke kwarten nogmaals doormidden zodat u 8 gelijke parten heeft. Druk ze goed op stokken en gril ze op matig vuur op de barbecue tot ze wat gaan karamelliseren. Halveer de peper en verwijder de zaadjes. Hak hem fijn. Meng met de suiker en het zout. Als u een vijzel mee heeft op vakantie, kunt u de peper ook in de vijzel vermalen tot zo fijn mogelijk kruim. Dip de ananas in de pikante suiker en dien op. Instagram: @yvettevanboven||https://www.volkskrant.nl/beter-leven/aziatische-ananaslolly-s-en-andere-eenvoudige-recepten-voor-op-vakantie~bcc9d421/
2022-08-04||Behalve vier kogels heeft Paul van Paul’s Patatboot ook de gunfactor aan z’n kont kleven||‘Kom effe’, zegt Paul van Paul’s Patatboot, en hij loopt naar het toiletgebouw van camping De Tachtig Morgen in Vinkeveen waar hij ligt aangemeerd. Is er niemand? Mooi. Broek uit, billen bloot, kijk: vier deuken, vier keer raak, en één kogel zit er nog in. ‘Snap je nu waarom ik een beetje moeilijk loop?’ Aangenaam, Paul Bouwens (57), ongekroonde koning van de Vinkeveense Plassen en sinds 2020 de trotse eigenaar van de patatboot die hier al jaren rondvoer maar nog niet met hem aan het stuur. Die kogels kreeg hij te verstouwen als portier van een nachtclub, onderdeel van een leven dat bol staat van de anekdotes – de meeste niet geschikt voor de krant – met het opknappen van deze oude parlevinkerschuit als meest recente. Een varende snackbar is het, waar hij her en der in Vinkeveen mee aanmeert en dan ontstaat er vanzelf klandizie. Of de bootjes vinden hem al op het water, dan komt hij niet eens aan aanmeren toe. Wat er op het menu staat, willen we weten. Paul: ‘Menu? Je bent zelf het menu. Alles kan, wat je maar wil. Oesters, kreeft, paella, champagne. Het enige wat ik niet verkoop is nee. Maar vandaag is het vol gas snacken. Snacken, snacken, snacken. Ook het mooie spul hoor, calamaris, garnalen. Maar het meeste is toch patat. Wat dacht je dan?’ Al te veel woorden wil Paul er niet aan vuilmaken maar vooruit, het recept: frituren in arachideolie en een speciale kruidenmix met ruim paprikapoeder. Vandaag wordt hij geholpen door zijn patatmeiden, zoals hij ze noemt, twee vrouwen die voor hun plezier komen frituren op de drukke dagen. De patat? Ja top, zeggen ook zij. Ach, wie houden we ook voor de gek? Paul’s Patatboot gaat niet over patat, maar over Paul. En de mensen, die komen voor hém. Want behalve vier kogels heeft hij ook de gunfactor aan z’n kont kleven en hij weet het. Een boef is het, maar een aardige boef, zegt iemand in de rij. Ondertussen wordt de rij langer maar de sfeer niet minder − eerder beter. ‘Frikandel XL’, roept een van de patatmeiden naar beneden. ‘Hebben we die nog?’ ‘Anders heb ik er nog wel eentje’, knipoogt een klant met een blote buik. ‘Nou, dan gooi ik die wel even in de frituur’, krijgt-ie terug, want je wint het niet van ze. Even is Paul weg, naar de achterkant waar een bootje was aangemeerd. Ze wilden ijs hebben, want de rosé moest koel blijven. Maar Paul zag bij die man een bankbiljet in z’n hand met een vrolijk kleurtje. Lang verhaal kort: fles champagne naar de boot en dat briefje naar Paul. ’s Zomers is het vaak zo druk als vandaag, maar Paul’s Patatboot vaart het hele jaar door, ook in de winter. Met kerstavond zelfs, kwam hij met een kerstboom op z’n boot, kerstman erbij, sneeuwkanonnen, glühwein, discolampen, zo de sloot door. ‘En als er ijs ligt, word ik een koek en zopie – laat mij nou.’ En laten we niet naïef zijn. Die jongens die net voorbijkwamen? Net uit de lik. ‘Mannen met groene vingers’, zegt Paul, ‘in de wiethandel dus, die komen graag voor de champagne uit het duurdere segment. Vijf meier de fles. Zul je zien dat er 100 euro fooi bij zit. Dan heeft iedereen toch een leuke dag?’ Vinkeveen is van alles, maar ook dat. Het voordeel van Pauls verleden als portier: hij spreekt hun taal. Respect krijgt hij van iedereen, ook van degenen die het niet cadeau doen. Nog een paar jaar denkt hij de Patatboot te doen. Dan verkoopt hij hem, samen met z’n huis in Vinkeveen en gaat hij naar de Costa. Flikt hij gewoon hetzelfde trucje nog een keer, want hij weet wat mensen willen. Wijzend naar de rij: ‘Zie je?’ We zien het. Verder: ‘Maar stilzitten? Nooit. Hou nou toch op, man. Ik ga met bank en al door het raam heen als ik niks te doen heb. Ik moet bezig zijn. Ik hoop dat ik ooit dood neerval terwijl ik aan het werk ben. Sterven in het harnas.’ Hij zit inmiddels op het achterdek, goed in het zicht, aanspraak vanaf het water én vanuit de rij. Plop, champagne. Lavoisier, dat is zijn huismerk. Ah, zie hem zitten, de knalkapitein, toch het harnas even uit. ‘Ik was nooit zo trots op wat ik deed, maar nu wel. Kijk dan, geen gedoe, geen ellende, alleen maar blije mensen, dat was als portier wel anders, dat is een beroep waar je geen vrienden mee maakt. Ik krijg ze nog weleens bij m’n boot hoor, mensen die zeggen: ‘Wist je dat jij me er 25 jaar geleden een keer uitgegooid hebt?’ ‘Tja’, zeg ik dan, ‘daar zul je het toen wel naar gemaakt hebben, wat voor saus wil je bij je patat? Want, weet je waar je wel vrienden mee maakt? Patat verkopen.’||https://www.volkskrant.nl/beter-leven/behalve-vier-kogels-heeft-paul-van-paul-s-patatboot-ook-de-gunfactor-aan-z-n-kont-kleven~b202b71c/
2022-08-04||Nergens valt de liefde zo op haar plek als tegen het decor van Parijs||Noem het de zoete wraak van Anna Breit (29) op de pandemie: alle foto’s die zij in de eerste helft van juli in Parijs maakte van jonge stellen zijn genomen in de publieke ruimte. Parken, het plein voor Centre Pompidou, de trappen voor de Sacre Coeur, de kades van het Canal Saint-Denis, in de metro: voor het oog van Breits camera heroverden de twintigers al die gebieden die tijdens de strenge lockdown zo vaak onbetreden bleven. De hotspots ook waar jongeren zo graag vertoeven en elkaar gewoonlijk ontmoeten. Breit komt uit Wenen, maar de Oostenrijkse hoofdstad begon haar te benauwen, ook al omdat ze tijdens haar werk in de modewereld ‘steeds dezelfde mensen ontmoette’. Parijs, de hoofdstad van de mode, is haar nieuwe werkterrein. De stad biedt nieuwe horizonten en skylines, waar Breit haar vleugels kan uitslaan. Bijvoorbeeld om invulling te geven aan haar eigen projecten, die zich bevinden op het snijvlak van persoonlijke en documentairefotografie. Ze is altijd op zoek naar contact met de jongeren van Parijs. Zie haar serie over tieners in hun kamer – een project dat gelijkenis vertoont met Adriaan van der Ploegs fameuze reeks ‘Dit ben ik’, met telkens een kind in zijn slaapkamer, in het Volkskrant-katern V. Maar voor dit zomermagazine concentreerde ze zich op geliefden in Parijs, in de zwoele buitenlucht. Een vriendin, een castingdirector, legde de eerste contacten met de koppels, waarvan Breit er een aantal selecteerde. Per dag sprak ze er met een of twee af. ‘Voor mij is het belangrijk dat mensen me kunnen vertrouwen. Ik geef ze alle ruimte. Je bepaalt zelf hoe ver je voor de camera wilt gaan, of je wilt zoenen of juist niet, zei ik. Sommigen zijn extravert, zoals de twee jongens in de metro, anderen zijn verlegen. Met dat gegeven kan ik fotografisch ook uit de voeten.’ Zo ontstond de serie van de jongeren, studenten vooral, die zich volkomen in elkaar lijken te verliezen. Die zo de hunkering van een blik, de poëzie van het liefdevolle gebaar, de zindering van een streling en de sensatie van de zoen met ons delen. Er zijn meer plekken waar jongeren hun genegenheid voor elkaar zo openlijk belijden. Maar nergens valt de liefde zo op haar plek als tegen het decor van Parijs.||https://www.volkskrant.nl/foto/nergens-valt-de-liefde-zo-op-haar-plek-als-tegen-het-decor-van-parijs~b71eb70f/
2022-08-04||Modeontwerper Marga Weimans trekt ons liefdevol uit de comfortbubbel||Marga Weimans (52) heeft nét haar eerste coronabesmetting achter de rug. Hoesten hoeft ze gelukkig niet meer en de koorts is ook weg. Eigenlijk is ze er naast wat moeheid best goed vanaf gekomen, en dat is allemaal te danken aan een ouwe soepkip (waarover later meer). Tijd om rustig weer aan het werk te gaan, in ieder geval, en werken kan deze zomer lekker in Rotterdam. Marga maakt namelijk ‘een ruimtelijk textiel werk’. Om wat preciezer te zijn: een gordijn. Weer eens wat anders dan kleding. Het gordijn zal te zien zijn in Columeta in Rotterdam: een pand dat in de jaren vijftig is gebouwd door een Luxemburgse staalfabrikant om de kracht van staal te etaleren. Nu is het pand in handen van twee kunstminnende particulieren, die er zelf in wonen, maar het ook gebruiken als culturele ruimte voor bijvoorbeeld lezingen. Want het is niet alleen prachtig, zo’n gordijn, maar ook nog eens handig voor de akoestiek. Helaas duurt het nog even voor we het kunnen zien. Marga’s ontwerpen moeten namelijk nog verder worden uitgewerkt, geprint, en bovendien zijn de gordijnrails nog niet geleverd. Eind dit jaar is het af. Er zit nog best wat werk in, maar ach, dan hangt er ook wat. ‘Ik probeer zo min mogelijk afval te genereren, en daarom ben ik sinds een half jaar lid van Pieter Pot. Je doet daar online je boodschappen en krijgt alles vervolgens thuisgebracht in glazen potten. Als ze langskomen lever je de oude potten weer in, daar krijg je statiegeld voor terug. Los van het ecologische aspect voelt het ook als een heerlijke vorm van luxe. Nu ik het wat langer doe, weet ik beter wat ik nodig heb. In het begin ben je overenthousiast, alles ziet er zo leuk uit in zo’n fles of pot, en voor je het weet heb je veel te veel pasta en olie in huis.’ ‘Planten verzorgen is het fijnste wat je kan doen. Ik geniet ervan iets te zien groeien. Het geeft iets aan je. Je wordt er rustig van, het leeft, het biedt iets aan de wereld. M’n man is ook een actieve tuinier. We hebben een hoop planten in huis, boven hebben we een bloementuin op het terras, en voor de deur een smalle geveltuin die helemaal volstaat. Vooral met zonnebloemen. Prachtig.’ ‘Ik begin m’n douchesessies met warm water, en draai de laatste twee minuten de hete kraan helemaal dicht. Het schijnt gezond te zijn, maar ik doe het vooral omdat het zo’n fijne manier is om de dag mee te beginnen. Het verfrist je meteen. Soms heb ik er eigenlijk geen zin in, vooral in de winter, maar dan doe ik het toch, want we zitten in een comfortbubbel, en het is goed daar eens uit te stappen.’ ‘Ik koop bijna wekelijks een soepkip uit de diepvries bij de biologische supermarkt om er kippensoep van te maken. Zet een pan water op, gooi de kip er al bevroren in, doe er een bos selderijstengels bij. Open vervolgens je groentela en gooi alles wat je aan groenten over hebt in de pan. Laurierbladeren, piment, peperkorrels, bouillon, zout en een rode peper erbij en laten trekken tot de kip is ontdooid, dan koolhydraten erbij, zoals aardappels, oude macaroni of kikkererwten. Je kunt er twee dagen lang van eten, en dat voor minder dan 10 euro.’ ‘Ik ben al wat langer fan van zangeres Charli XCX, en zij zong een tijdje geleden een duet met Caroline Polachek, zo kwam ik haar op het spoor. Polachek maakt alternatieve pop, met vrij vervreemdende teksten. Ze heeft een aparte stem; het klinkt alsof ze autotune genereert in haar stem. Ik luister er vooral naar tijdens het wandelen en werken.’||https://www.volkskrant.nl/cultuur-media/modeontwerper-marga-weimans-trekt-ons-liefdevol-uit-de-comfortbubbel~bebb97c9/
2022-08-04||Al die mensen in de rij op het vliegveld, dat zijn de anderen ||Iedereen wil naar huis. Je zou het bijna vergeten, tot je in de rij belandt in de vertrekhal. Er zit beweging in, maar die is amper zichtbaar voor het blote oog. Dat blote oog dwaalt af naar de medemens – het zuigt zich eraan vast. Als je lang genoeg naar het menselijk lichaam kijkt, krijg je clementie. Baas boven baas. Elias Canetti zag iedere stakker als een overlever, hij is het product van de zaadcel die 200 miljoen soortgenoten achter zich liet. Een ander groot denker vertelde me niet naar groepen mensen te kunnen kijken, wielrenners, forensen, zonder te denken: die moeten ook nog allemaal dood. Zelf zit ik iets dichter bij de zaadcel: al die mensen zijn ook ooit geboren. Zijn baby geweest, toegelachen door een moeder. De man met drie koffers en een wijnvlek in de vorm van Nieuw-Zeeland op zijn wang (of is het Japan?). De vrouw in strakke panterprint die soeverein haar drie onstuimige kinderen negeert (haar nagels, ik wil die kleur). Het meisje met het plastic mapje waarin ze haar paspoort en ticket heeft gestopt. Ze houdt het als een eekhoorn op haar buik, met twee handen. Ik denk dat ze heel netjes eet, met twee peuzelende pootjes (’s nachts tekent ze wilde beesten, haar zolderraampje klappert er zachtjes bij). ‘Voor niets is de mens meer beducht dan voor aanraking door iets onbekends’, schreef Canetti. ‘Alleen in de massa kan de mens van deze aanrakingsvrees worden verlost. Hiertoe is een dichte massa nodig, waarin lichaam tegen lichaam is gedrukt.’ De vrouw pal achter me die iets langwerpigs en zwaars voort sleurt – het is groot en log, het heeft zich nog net in een tapijt laten rollen (haar man, ze heeft hem de avond ervoor de hersenen ingeslagen). Ze zegt iets, besef ik ineens. De husband slayer zegt iets tegen mij. Het is een les die me iedere dag weer opschrikt: dat ook mijn lichaam wordt gezien. Bij een schietspelletje legde mijn zoon uit: ‘Als je iets kunt zien, dan kun je het ook raken.’ ‘Maar zij jou dan toch ook?’ zei ik. Ook in de virtuele werkelijkheid ligt de moeder wakker om haar baby’s. ‘Pardon?’, zeg ik. Ik versta haar niet, het is onze straf. De toren van Babel was kinderspel vergeleken bij de hoogmoed waarmee we ons het luchtruim hebben toegeëigend. Denken dat we in minder dan zeven uur tijd twee oceanen kunnen oversteken. Het is een mensenrecht, zei een verhitte vakantiereiziger op het journaal. Natuurlijk heeft iedereen op het nieuws de beelden van vliegvelden gezien. De rijen, de massa’s. Maar ze dachten: dat zijn de anderen. We hebben ons vanochtend aangekleed, ons haar geborsteld, onze koffer gepakt, ons uit laten zwaaien. Goeie reis en wel thuis! Wat kan er nu helemaal gebeuren? Gefixeerd op de sluitingstijd van de gate is zelfs de dood tot een abstractum gekrompen. (Wees blij dat je een paspoort hebt, dat je een huis hebt dat er nog staat, met poezen erin. Ik doe het hele gebed, serenity now.) Die vrouw dus, achter me in de rij. Niet-begrijpend kijk ik haar aan. ‘Hoe laat gaat jouw vlucht?’ vraagt ze. Ik hoor haar. Ik weet wat ze me vraagt, met dat krankzinnige pakket van d’r. Ze wil dat ik haar laat voorgaan. Ze heeft een vlucht te halen. En wat dacht je van mij, wil ik zeggen, grote stakker die ik ben. Volgende week: Pieter Waterdrinker.||https://www.volkskrant.nl/columns-opinie/al-die-mensen-in-de-rij-op-het-vliegveld-dat-zijn-de-anderen~bfaa7eab/
2022-08-04||Bij elke geelgors denk ik aan Dolores; zo werkt het blijkbaar bij rouwverwerking||We liepen over een zandpad in Midden-Limburg, schuin van het bos weg, langs akkertjes die waren omgeven met heggen. Het was begin april 2008, een sprankelende voorjaarsdag, de sleedoorns kleurden de bosranden nog zilverwit, terwijl de eerste meidoorns al in bloei stonden. Samen met een vriend liep ik zeven etappes van het Pieterpad, in zeven dagen, tot aan het eindpunt, de Sint Pietersberg. Op een driesprong van zandpaden, in een boompje, zagen we een vogel die we niet kenden. Een overwegend geel vogeltje. We keken nog eens goed, ik met mijn Hema-kijkertje. Dat hielp niet veel, maar we zagen wel de opvallende, oranje vlek op de rug van de vogel. Ik pakte mijn minivogelgids van Elsevier erbij. Bladeren en bladeren. Tot nu toe hadden we, als beginnende vogelaars, vooral ingespannen staan turen naar wat steeds weer vinken of mezen bleken te zijn. Maar dit, dit was een geelgors toch, volgens de foto in het boekje? Overleggen. Ja, zou het? Dat is best bijzonder toch? Ja, dat lijkt wel heel bijzonder, als het inderdaad de geelgors is. Nog eens kijken naar de beschrijving, en de verspreiding. Ja, de geelgors komt hier voor, kijk maar, hier, Limburg, een provincie met geelgorzen. En het landschap, dat klopt ook: bosranden, kleinschalig boerenland, hagen, struweel. En kijk, die oranjeroze stuit, geen enkele andere vogel heeft zo’n vlek. Zo drong het langzaam door: voor het eerst had ik min of meer zelfstandig een vogel gedetermineerd die enigszins bijzonder was. Een vogel die ik voorheen niet kende. Het moment staat nog altijd op mijn netvlies, en dat lijkt misschien vreemd voor een weliswaar leuke, maar ook weer niet wereldschokkende gebeurtenis van veertien jaar geleden. Pas later begreep ik waarom ik zo vaak moest terugdenken aan het moment. Het was het eerste sprankje vreugde, of vervoering, na een jaar van wanhoop en verdriet. Onze wandeltocht had een trieste aanleiding: de recente dood van mijn 3-jarige dochter Dolores. Om niet thuis tegen de muren te lopen had ik voorgesteld die week op pad te gaan. Bewegen, overzicht, ruimte, buitenlucht, grond onder de voeten, de ene voet voor de andere zetten, opnieuw leren lopen. Zoiets. Mijn vriendin Mariola, moeder van Dolores, bleef liever alleen thuis. Mijn vriend offerde zich op, en samen bedachten we dat we voor de afleiding onderweg onze vogelkennis zouden opkrikken. En dit was het eerste moment dat er weer vooruitgang was, een nieuw teken van leven, kleur, in de vorm van een geelgors in een boompje. In de jaren na onze wandelweek ging ik in de krant over natuur schrijven. Dat was al een ontluikende interesse, maar ik stortte me er nu volledig op. Bewust, om niet met menselijk leed geconfronteerd te worden, wat me al te zeer aangreep, en om me anderzijds niet te hoeven ergeren aan vermeend menselijk leed. Vreemd genoeg had ik bedacht dat natuur een onzijdig onderwerp was, waarmee ik thema’s als leven en dood zou kunnen vermijden. Het ging in ieder geval niet over leven en dood bij mensen, althans niet direct, niet op korte termijn. Schrijven over natuur was voor mij: schrijven in de luwte. Het onderwerp waar mijn hoofd en hart vol van was meed ik. Het was te erg en te persoonlijk, vond ik. Maar soms kon ik er niet helemaal omheen. Als Dolores echt in mijn gedachten was, formuleerde ik zo dat alleen ingewijden het merkten. Zo schreef ik in een column, alweer jaren geleden, over mijn droefheid bij de aanblik van een korenveld dat ik bij verrassing aantrof midden in een natuurgebied in Overijssel. Het was een warme, zonnige namiddag, en over het veldje hing een blauwe gloed van korenbloemen, met af en toe een rood element in de vorm van een klaproos. Een plaatje, kortom, om verrukt van te worden, want dit soort korenveldjes bestaan nauwelijks nog. Maar ik werd er dus verdrietig van. Niet weemoedig, dat had ook gekund, maar verdrietig. In het stukje kwam ik op omslachtige wijze, via The Catcher in the Rye en Van Goghs korenvelden met onweerslucht en kraaien, tot een cryptische afsluiting: Wel begreep ik opeens, daar aan de rand van het korenveld, dat ik zelf was gegrepen door het ondraaglijke besef van de kwetsbaarheid en de broosheid van het allerdierbaarste, dat ik treurde over een schitterende, in de knop gebroken bloem. En dat ik vurig verlangde dat er echt zoiets had bestaan als een vanger in het koren, het liefst in de persoon van mezelf, die deze schone onschuld van het ravijn had kunnen redden. Raar eigenlijk, dat dit in de krant stond zonder de context, zonder de aanleiding te noemen. Toen een aantal van mijn natuurverhalen gebundeld werd in een ogenschijnlijk vrolijk en luchtig boek – titel: Ontpopt – vond ik dat ik de cryptische passages in sommige teksten moest verklaren. In een kort nawoord schreef ik over de dood van Dolores. Dat ze overleed aan een hersentumor, dat ze ziek werd op haar 2de en stierf toen ze net 3 was. En vooral dat ze in al mijn verhalen op de een of andere manier aanwezig was. Ik merkte al snel dat het nawoord van twee pagina’s de rest van het boek overschaduwde, of overvleugelde. Ook mensen, zelfs natuurliefhebbers, kunnen zich vooral inleven in de eigen soortgroep, en daarna pas in andere diersoorten. Zelf zit ik niet anders in elkaar. Het verdriet bleef, maar werd in de loop der jaren minder virulent. Een permanente ruis op de achtergrond, die steeds minder vaak aanzwol tot oorverdovend lawaai. Ik bleef over natuur schrijven, ik kon me er soms zelfs over opwinden, ik leerde over de samenhang der dingen, ik leerde meer over vogels en andere dieren, en over planten. Ik bleek het jagen op soorten niet zo interessant te vinden, maar het verband tussen landschap en vogels wel. Ergens lopen en vermoeden dat het typisch een gebiedje was voor de blauwborst, de waterral of het paapje, en dat er dan, verdomd, een blauwborst, een waterral of een paapje tevoorschijn kwam. Een lievelingsvogel aanwijzen kan ik nog altijd niet, maar ik geloof nu wel dat een vogelsoort een speciale betekenis kan krijgen. Altijd als ik een geelgors zie of hoor denk ik aan Dolores, dat gaat vanzelf, ik kan er niet omheen. Ik zou de symboliek flink kunnen oprekken door Beethovens vijfde symfonie erbij te betrekken, de Noodlotsymfonie. De zang van de geelgors lijkt wel wat op de eerste tonen van die symfonie: ‘ta-ta-ta-daaa.’ Dat de componist de geelgors in zijn hoofd had bij het schrijven van die eerst vier noten is vermoedelijk een fabel, een vaak herhaalde, aantrekkelijke fabel. Wel is het zeker dat Beethoven de geelgors op zijn wandelingen op het platteland veelvuldig heeft gehoord. Zijn vriend en biograaf Anton Schindler zei over die eerste vier noten: ‘Zo klopt het noodlot aan de deur.’ Zo zou ik die zang van de geelgors kunnen interpreteren, als aankondiging van het noodlot. Maar dat deed ik niet, misschien omdat het noodlot al had toegeslagen voordat ik de geelgors leerde kennen. De geelgors stond voor mij symbool voor het begin van de verzoening met het noodlot. Ik moest in dit verband denken aan het boek Troostvogels van natuurbeschermer Maria Quist, dat ze schreef na het verlies van haar zoon. Het wonderschone Verdriet is het ding met veren, van Max Porter, las ik natuurlijk ook. Daarin speelt een kraai een rol in de rouwverwerking. Bij mij verschoof de symboliek van de geelgors in de loop der jaren richting hoop, vooruitgang, perspectief, heling. Ik ontdekte dat ik hou van het landschap waarin de geelgors gedijt. In de afgelopen jaren liep ik veel door Nederland en merkte ik dat ik me vooral thuis voelde in dat zeldzaam geworden kleinschalige boerenland, een intiem landschap met houtwallen, bloemrijke graslanden, met heggen, hagen, zandpaden, akkertjes, geriefbosjes. Romantisch, zullen mensen zeggen, onrealistisch, maar ik zie het als noodzakelijk, een landschap waarin zowel ruimte is voor mensen als voor planten en dieren. Zo begon ik in de geelgors een geestverwant te zien, de vogel had dezelfde smaak als ik. Waar de geelgors voorkwam, was het zoals het zou moeten zijn: af, compleet, heel. En altijd dook Dolores op als ik de geelgors zag of hoorde. Bij Noorbeek, rond het Noordal, in het uiterste puntje van Limburg, een van de mooiste plekjes van Nederland, zong de geelgors op een paaltje, een mannetje, in vol ornaat, het gele kopje fier omhoog. Op een landgoed in de Achterhoek, waar zowat alles in het teken stond van vogels, daar was hij weer. Mijn momenten om stil te staan bij Dolores. De bijna geruststellende wetenschap dat ik haar niet was vergeten, dat ze er nog was, in mijn gedachten. Biedt natuur troost? Een voor de hand liggend toevluchtsoord is ‘de natuur’ zeker. In de zin van: de luwte opzoeken, zoals gewonde dieren dat doen. Maar misverstanden liggen op de loer. De aanname, bijvoorbeeld, dat de natuur harmonieus is, mooi en vriendelijk, en daarom helend kan werken. In werkelijkheid is de natuur meedogenloos. Veilig voor mensen misschien, in Nederland, maar voor dieren ligt dat anders. De dood is er een bijna achteloos onderdeel van. Mogelijk biedt juist het massale sterven van kroost, de wrede werkelijkheid die mensen zijn ontgroeid en ontwend, enige troost. Zeker omdat de meeste diersoorten nauwelijks of in ieder geval niet lang lijken stil te staan bij het sterven, en na ieder verlies van een broedsel of een nest weer gewoon opnieuw beginnen. Maar het is wel troost, of relativering, op metaniveau. Dat Dolores moest sterven op haar 3de, daar kan ik toch moeilijk de gewoonheid van inzien. Laat staan dat ik er achteloos aan voorbij kan gaan. Vaak vond ik juist helemaal geen troost. Ik herinner me een wandeling op de Utrechtse Heuvelrug. We kwamen verkeerd terecht, in een donker, doodstil naaldbos. Alsof de dood je van alle kanten aanstaarde. Zelden voelde ik me zo alleen, zo verloren. Dat overkwam me vaker. Ik liep in mijn eentje in het Haaksbergerveen, op een grauwe, gure winterdag. Daar, zo aan de rand van het land, in dat toen stille, kleurloze en op het oog doelloze landschap, kwamen de vragen wel heel nadrukkelijk naar boven. Waarom liep ik hier in mijn eentje? Waarom stond ik niet aan een of ander front midden in het leven? Waarom stond ik niet feestelijk in de kroeg, lallend tussen de dansende dienbladen, waarom kon ik niet meer grappig of onbezonnen zijn zonder me schuldig te voelen? Waarom was ik zo bang geworden? Misschien was die luwte, die afzondering nodig om tot dit soort vragen te komen, om weer evenwichtig genoeg te worden om door te gaan. In Argentinië stonden we, in het eerste jaar na de dood van Dolores, in het leegste landschap dat we konden bedenken, in het rode vulkaanlandschap, in de hitte, in de stilte, alleen maar vlakte en dan de bergtoppen in de verte. Leegte, ruimte, overzicht. Wij, ouders zonder kind, alleen met ons verdriet. Het voelde als de diepste bodem, maar ook als een beginpunt, vanaf hier zouden we toch weer verder moeten. Zo gebeurde. Cleo kwam erbij, 11 is ze nu, tot haar 8ste durfde ik bijna niet over haar te schrijven. Zij mist Dolores soms ook, haar oudere zus die ze nooit heeft gekend. En ze maakt nu, geheel volgens het cliché, ons leven weer de moeite waard. Biedt de natuur troost? Wie lang in de natuur rondloopt ziet overwegend verlies, maar soms is er een glimp van hoe het zou kunnen zijn. Als ik door zo’n landschap loop waar ik geelgorzen vermoed, en waar ze dan, verdomd, opeens van zich laten horen, dan geloof ik soms dat alles nog goed kan komen. Bij het dorp waar ik opgroeide, Bemmel, liep ik op de Natuurakkers van Doornik, waar geprobeerd wordt om de soorten van het boerenland terug te krijgen. En dan vooral en met name de geelgors. Het is irrationeel, maar ik leef dan mee, ik hoop dan dat ik ga meemaken dat het lukt, dat alles weer wordt zoals het hoort te zijn. Zo werkt het blijkbaar bij rouwverwerking: er komt projectie, symboliek en escapisme aan te pas. Mijn vriendin Mariola, de moeder van Dolores, heeft een klein tuintje, waar in de winter altijd een roodborstje rondscharrelt. ‘Dat is Dolores’, zei ze laatst, stellig. En ik probeerde me te herinneren hoe wij in de laatste gesprekjes met Dolores de hemel of het hiernamaals hadden ingekleed, hoe we het onvermijdelijke onderwerp probeerden te vermijden, hoe we over engeltjes spraken, en over vogeltjes, en over hoe dat alles eigenlijk gewoon in elkaar overvloeide. Hoe we eigenlijk die hele dood wegmasseerden. En daarna, na het overlijden van Dolores, masseerden we ons verdriet weg, met alle mogelijke middelen. In de luwte, en in mijn geval vaak buiten. Met de geelgors als min of meer toevallig aangewaaide vogel die mocht helpen om de wonden te helen, de vogel die ik uitkoos als symbool van herstel en vooruitgang, als mijn eigen doelsoort. Het maakt het verlies niet ongedaan, maar het hielp, denk ik, om het leven weer enigszins stabiel en weerbaar tegemoet te treden.||https://www.volkskrant.nl/mensen/bij-elke-geelgors-denk-ik-aan-dolores-zo-werkt-het-blijkbaar-bij-rouwverwerking~becae38e/
2022-08-04||De Biesbosch is zo ongeveer het ruigste wat je in Nederland kunt aantreffen ||We gaan vandaag vogels kijken vanaf het water in de Brabantse Biesbosch met een elektrisch bootje. Op het Spijkerboor, een belangrijk vaarwater in de Biesbosch, nog onder de rook van de Amercentrale aan de Bergsche Maas, komen we al de eerste voor de hand liggende soorten tegen: blauwe reigers op de oevers, meerkoetjes, futen en krakeenden in het water, kokmeeuwen en visdiefjes erboven. Het Nationaal Park De Biesbosch is zo ongeveer het ruigste wat je in Nederland kunt aantreffen. Het gebied is relatief groot, heeft de belofte van avontuur, de reputatie van lichte anarchie, van een nogal ondoordringbare vrijplaats midden in het verder zo aangeharkte Nederland. Dat heeft nadelen – er is veel water­recreatie, niet iedereen houdt zich aan de regels; zo wordt er nog weleens een hennepplantage gevonden – maar ook voordelen. Na iedere bocht is er een kans dat er een ijsvogel opvliegt en over het water scheert. Met iets meer geluk hoor je opeens de heldere tonen van de wielewaal. En niet te missen is het luide geluid van de cetti’s zanger, een vogelsoort die Nederland al een jaar of twintig geleden vanuit het zuiden heeft gekoloniseerd, via de Biesbosch. Het bijzondere van de Biesbosch is dat het een zoetwatergetijdengebied is. Die getijden zorgen voor dynamiek. Getemde dynamiek, dat dan weer wel. Voor de afsluiting van het Haringvliet in 1970 waren er getijdenverschillen tot 2 meter, nu is dat in de Brabantse Biesbosch nog hoogstens 30 centimeter. Dat heeft geleid tot verlanding, en verruiging van rietgorzen en wilgengrienden, en de toename van wilgenbossen. Een paar jaar geleden werden de Haring­vlietsluizen op een kier gezet, dat heeft de dynamiek weer iets doen toenemen, maar zelfs de Biesbosch is een stuk braver dan voorheen. Dat heeft niets afgedaan aan de soortenrijkdom, wat te danken is aan de geleidelijke uitbreiding van het gebied in de afgelopen decennia. Meer dan 360 vogelsoorten zijn er door het jaar heen te zien of te horen in de Biesbosch: trekvogels en broedvogels, daarnaast is het gebied visrijk, en een paradijs voor libellen en vlinders. Met een beetje geluk zie je bevers. De beste tijd voor het zien van zo veel mogelijk vogels is april en mei. Het is aan te raden om op doordeweekse dagen te gaan, vooral niet in het vakantieseizoen, en zo vroeg mogelijk op de dag. Ook belangrijk: probeer te varen met hoog tij, raadpleeg daarvoor de getijdentabel. En de verrekijker moet uiteraard mee. Vanaf het Spijkerboor varen we, om de waterplanten heen, de Sloot van St. Jan in. Al kronkelend langs de ruige oevers, begeleid door de zang van mezen, vinken, zwartkopjes, tjiftjafs, zanglijsters en jawel, de eerste cetti’s zanger. Het gevoel dat je zou kunnen verdwalen, krijg je in Nederland al meanderend door de smalle kreekjes tussen de wilgenvloedbossen door, alleen in de Biesbosch. We gaan onder het brugje van St. Jan door. Het eenvoudige, stalen bruggetje is een symbool geworden van het verzet in de Tweede Wereldoorlog. Verzetsmensen doken onder in de Biesbosch. Tegen het einde van de oorlog, toen Zuid-Nederland al bevrijd was, werd het bruggetje gebruikt door Duitsers die naar Noord-Nederland wilden. Velen werden hier door het verzet ingerekend. Joden en gestrande piloten gebruikten het bruggetje juist om naar het bevrijde Zuid-Nederland te komen. We glijden bijna geluidloos door het Gat van de Plomp, een lange, kronkelende kreek. Kleine karekieten in het riet, de rietzanger ook, koekoeken. Direct na een afslag leggen we aan, van een afstandje gadegeslagen door Schotse hooglanders die in de polder Turfzakken de begroeiing kort houden. Het is zaak om hier niet door te varen tot het einde van de doodlopende kreek, daar is het water te ondiep. We lopen om het water heen, kijken uit op de voormalige landbouwpolder, die geel kleurt van – onder meer – het Jacobskruiskruid, dat volop wordt bevlogen door vlinders. Dan komen we bij de uitkijktoren, met zicht op een grote vogelrijke waterplas. Twintig jaar geleden waren dit nog landbouwpolders, met namen als Moordplaat en De Dood, namen die zijn terug te voeren op boerenconflicten uit het verleden. Maar de dijken werden doorgestoken, nu is het een ‘wetland’, dat prompt werd ontdekt door watervogels. Dus zien we lepelaars, grote zilverreigers, wulpen, scholeksters, tureluurs, kieviten, zomertalingen, krakeenden, slobeenden en ganzen. We speuren de lucht af of er wellicht een zeearend of een visarend in de wieken is. Beide soorten zijn broedvogels van de Biesbosch. Dat kan vooralsnog geen natuurgebied de Biesbosch nazeggen. Het toont vooral aan dat het gebied groot genoeg is, met voldoende plek voor verschillende territoria, en voldoende voedsel. We varen verder, door Keesjes Killeke, langs Polder Kwestieus, met de Amaliahoeve; een monumentale schuur rechts van ons. Links, verborgen achter een dijk, ligt een van de drie spaarbekkens in de Biesbosch. Hier wordt een voorraad Maaswater bewaard om te zuiveren als drink- en industriewater. Dan gaan we langs Polder Langeplaat, een nog jonge rietpolder waar je met een beetje geluk het hoempen van de roerdomp hoort. Wij kronkelen voort, zoals dat gaat in de Biesbosch, bijna in slaap gesust totdat opeens, na weer een bocht, in het Gat van de Slek, jawel, de blauwe schicht, een ijsvogel voor ons bootje over het water scheert. We varen een lange route. Dus komen we ook uit bij het Museumeiland, met daarop een bezoekerscentrum met horecapunt, en een museum. Het gebouw gaat mooi op in het landschap, glooiend, en deels ondergronds en met een begroeid dak. In het museum zelf veel informatie over de strijd tegen het water, over de Sint-Elisabethsvloed in 1421 en andere overstromingen die leidden tot het ontstaan van het getijdengebied, en over het project Ruimte voor de Rivier, waar de Biesbosch ook een belangrijke rol in speelt. Terug gaan we, voor het ware moerasgevoel, via het Buiten Kooigat. Dat is alleen te doen bij hoog tij en met een klein bootje. We glijden zonder geruis door de smalle kreek, onder een deken van vogelgeluiden. De tuinfluiter is inmiddels genoteerd, nog een keer de ijsvogel, de buizerd en boerenzwaluwen, die laag over het water scheren om insecten op te pikken. Links passeren we de Noordplaat, een rietpolder waar baardmannetjes en blauwborsten broeden, en waar je soms ook de snor, een zangvogeltje, kunt horen. Vandaag helaas niet, maar zonder fanatiek te zijn geweest, tellen we uiteindelijk toch rond de zestig vogelsoorten.||https://www.volkskrant.nl/beter-leven/de-biesbosch-is-zo-ongeveer-het-ruigste-wat-je-in-nederland-kunt-aantreffen~b18ace3d4/
2022-08-04||Vakantie op Curaçao voelt voor Milouska Meulens ontspannen en beladen tegelijk||‘Goed, warm, vertrouwd. Ik ben eergisteren aangekomen op Curaçao en zit nu op mijn moeders balkon en kijk uit op een mangoboom. Ik ben hier zes weken, om mijn boek Mondi af te schrijven en aan mijn nieuwe boek te werken. Dat gaat over familiebanden, de gevolgen van het slavernijverleden en het doorgeven van trauma van generatie op generatie. Het is fijn om op deze plek en in het bijzijn van mijn moeder dat verhaal te schrijven. Ze helpt me met de details, en ik kan de mensen en plekken bezoeken die een rol spelen. Volgende week komen mijn kinderen voor drie weken langs, dan begint het echte vakantievieren.’ ‘Mijn moeder bellen, die kwam me ophalen van het vliegveld. En daarna: eten. ’s Avonds praten we over wat we de volgende dag gaan koken, de ochtend erna over wanneer we beginnen met bereiden. Vanochtend hadden we het bij het ontbijt nog over een bepaald soort cake, hoe we die maken, wat de beste ingrediënten zijn. Dat continu over eten praten zit er bij iedereen hier ingebakken.’ ‘Geen van beide, of juist van allebei een beetje. Als ik in het vliegtuig zit, heb ik het gevoel dat ik naar huis ga. Bij mijn moeder thuis doe ik niets toeristisch, ik ga niet naar het strand, ik zit lekker op het balkon in een gewone woonwijk van Willemstad. Ik ken de weg, weet wat er te koop is in de buurtwinkels en spreek de taal. ‘Als mijn kinderen komen, verblijven we aan de westkust van het eiland, bij Tera Korá, waar ik een huis heb gehuurd met alles wat kinderen tijdens een vakantie willen. Een zwembad, dat is het belangrijkste. ’s Ochtends schrijf ik, ’s middags gaan we leuke dingen doen. Dan verander ik toch in een toerist, want we bezoeken de hotspots en gaan naar de stranden. Die dubbelrol vind ik na al die tijd nog steeds wel moeilijk, want ik wil toch uitstralen: ik ben niet zomaar een toerist, hier liggen mijn wortels. ‘Toen de kinderen nog klein waren wilde ik met ze naar Mambo Beach, naar een populaire strandtent, en toen we daar aankwamen bleek dat er opeens entreegeld gevraagd werd om op het strand te komen. Dat gebeurt steeds meer, stukken strand komen in handen van buitenlandse uitbaters, die er een slagboom plaatsen en 10 euro per persoon voor een verplichte parasol en een strandbedje vragen. Daardoor zijn de mooiste zandstranden voor het grootste deel van de bevolking onbetaalbaar en onbereikbaar geworden. Dat de overheid dat toestaat, vind ik ingewikkeld. Ze zeggen eigenlijk: toeristen zijn goed voor het land, maar alles wat mooi en fijn is hier, daar mogen jullie niet meer van genieten. Als je mensen buitensluit, ben je bezig met een verkapte vorm van segregatie. Daar zit voor mij persoonlijk de dubbelheid in: als toerist kan ik op die plekken komen, maar voor de Curaçaoënaar in mij voelt die tweedeling natuurlijk helemaal niet lekker. Ik word daar opstandig van.’ ‘Jawel, die zorgeloosheid is er in de nabijheid van mijn moeder. Terwijl ik werk, doet zij mijn was, ze kookt en legt me in de watten. Ze heeft vandaag speciaal vegetarische pasteitjes gemaakt, dat vindt ze maar niks, want er hoort eigenlijk vlees in. Dat is liefde. Het zorgzame, dat zij moeder en ik kind kan zijn. Eten en met familie zijn is het allerbelangrijkste, met die filosofie ben ik opgegroeid. Mijn kinderen voelen dat net zo, ze hebben een witte vader en zijn dus dubbelbloed. Die liefde voor samen eten is duidelijk het stukje Curaçao in hen. ‘Hoewel het voor mij op Curaçao altijd dubbel voelt, als ontspannen en beladen tegelijk, zorgt mijn moeder toch juist ook voor het vakantiegevoel, door me het geregel uit handen te nemen. Als zij ’s ochtends roept dat het ontbijt klaarstaat, voel ik me de koning te rijk.’ ‘Ik hou van Jamaica en de Portugese eilanden, de Azoren en Madeira, en Terschelling in Nederland. Ik blijf toch een eilandkind. Ik hou van de eindigheid van een eiland, dat het veilig is omdat iedereen elkaar in de gaten houdt, dat typische saamhorigheidsgevoel omdat je het met elkaar moet doen op dat kleine stukje land.’||https://www.volkskrant.nl/mensen/vakantie-op-curacao-voelt-voor-milouska-meulens-ontspannen-en-beladen-tegelijk~b86b9d96/
2022-08-04||NOS-correspondent Mustafa Marghadi lijkt supersociaal, maar is ook bijzonder graag op zichzelf||De afgelopen maanden was het mogelijk om de huidige NOS-correspondent voor Zuidoost-Azië, al een half jaar in functie, op een scootmobiel te zien tuffen over de kronkelende wegen in het kopje van Noord-Holland, van Lutjewinkel via Barsingerhorn naar Schagen, door de weldadig groene weilanden, langs verkeersborden die vroeger in zijn jongenshoofd de start en finish van de denkbeeldige ‘Tour de Lutjewinkel’ vormden, voorbij de sloot waar hij ’s winters met zijn klasgenoten een stuk afsneed door over het ijs te fietsen, via de kaasfabriek waar zijn vader decennialang werkte, naar het café op het dorpsplein waar hij zelf als tiener in de weekenden de Noord-Hollandse jeugd van drank voorzag, en waar hij nu graag achter zijn laptop zit om zijn nieuwe Aziatische jachtterrein beter te leren kennen. Die correspondent heet niet Dik Trom, maar Mustafa Marghadi – ‘Moes’ voor intimi. En hoe dat allemaal zo gekomen is, daar heeft hij wel een verhaal bij. Herstel: verhalen, meervoud, die hij een seconde nadat we elkaar in zijn ouderlijk huis de hand hebben geschud met gusto begint op te dissen, om daar een dikke drie uur lang niet meer mee op te houden, behalve dan voor enigszins plichtmatige pauzes waarin hij de interviewer op het hart drukt: ‘Het is jouw verhaal hè. Vul ik het te veel in? Sorry man, beroepsdeformatie. Ik heb straks ook nog wat leuke repo-elementjes voor je bedacht. Maar jij moet het zeggen hoor, het is jouw verhaal.’ Eerst maar die scootmobiel: die is van zijn vader H’saine, maar Mustafa gebruikt hem nu geregeld omdat hij niet mag autorijden, want hij heeft zijn achillespees gescheurd bij een potje voetbal. ‘Ik zette af voor een sprint en páng – alsof ik van achteren keihard werd neergemaaid door een verdediger. Maar ik werd niet eens aangeraakt. Nou ja, lekker dan.’ Hij wijst op de in gips verpakte klompvoet en op de krukken, waarmee hij zich overigens zo snel voortbeweegt dat hij zelfs met twee goed functionerende voeten moeilijk bij te houden is. Dan dat ouderlijk huis. Daar streek hij neer nadat hij vorig jaar juli zijn correspondentschap in Italië had beëindigd. ‘Mijn ouders zijn op leeftijd en zorgbehoevend. Mijn zusje Khadija woont hier vlakbij en is hun mantelzorger. Ik dacht: ik ga er twee maandjes zitten, dan kan zij even chillen en heb ik wat qualitytime met mijn pa en ma.’ Maar dat liep anders. Zijn nieuwe standplaats Indonesië werd overspoeld door verschillende coronavarianten, waardoor de regering een tijdlang geen werkvisa verstrekte. Daarbovenop kwam de peesblessure. ‘En dus’, zegt hij schaterend, ‘ben ik nu gewoon een 39-jarige man die weer bij zijn ouders in Lutjewinkel woont.’ Terug in het dorp met 750 inwoners, waar hij werd geboren in het enige gezin met een Marokkaanse achtergrond, als zesde van acht kinderen. ‘Ik was bijna vergeten hoe mooi het hier is, zeker in de zomer. En ik denk niet dat ik het zo had gewaardeerd als ik hier nooit was weggegaan.’ Maar lastig vindt Marghadi het ook. Vraag het zijn zus Samira of zijn beste vriend en NOS-collega Onno Beukers, en ze vertellen grinnikend dat stilzitten niet tot zijn grootste kwaliteiten behoort. Hij is iemand die altijd aan staat, en die zich graag onderdompelt in een nieuwe omgeving. Het is frustrerend om de wereld te horen roepen, en alleen te kunnen antwoorden met: bonk, bonk, bonk. ‘Maar het is binnen hoor, mijn visum. Begin augustus mag ik gaan. Mijn ouders zijn een paar weken geleden voor langere tijd vertrokken naar hun geboortedorp in Marokko, we hebben goed afscheid genomen. Ik heb morgen een digitale bezichtiging van een appartement in Jakarta, de talencursus is geregeld. Als ik daar ben kan ik al heel snel mijn tanden zetten in een van de belangrijkste verhalen van het jaar – Indonesië is gastheer van de G20. O man, kom maar op, écht!’ Mustafa Marghadi is de laatste jaren uitgegroeid tot een van de opvallendste gezichten binnen het correspondentenkorps. Hij is al zestien jaar verbonden aan de NOS, werkte voor verschillende radioprogramma’s, en kreeg in 2009 landelijke tv-bekendheid als presentator van Het Klokhuis. Daarna volgden onder meer NOS op 3 en Nieuws en Co. In 2017 won hij de belangrijkste journalistieke prijs De Tegel, voor een multimediaal project over de Brusselse wijk Molenbeek, in die tijd alom in het nieuws als ‘broeinest’ van moslimradicalisme. Kort daarna solliciteerde hij op de vrijgekomen post in Rome. ‘Blijkbaar hadden ze bij de NOS gezien: je kunt die jongen ook in het buitenland zetten en dan komen er mooie verhalen. Ik had nog nooit een stap binnen de Italiaanse landsgrenzen gezet, maar daar maakte ik me niet zo druk om. Ik ben goed met talen, en nieuwsgierig naar zaken als geschiedenis en cultuur. Dat is allemaal vrij makkelijk leerbaar. Vliegtuig pakken, klasje volgen en gewoon daar leven. Ik wist: als ik mijn best doe, komt dat allemaal wel.’ Hij beleefde er zijn vuurdoop als razende reporter. Eerst de ingestorte brug in Genua, daarna de roerige eerste coronaweken, toen het virus in Noord-Italië wild om zich heen greep. ‘Dat was breaking news, dagenlang, dus toen had ik wat we bij de NOS een ‘grand slam’ noemen: dat je de hele dag overal te zien en te horen bent, radio, tv en online. Een wonderlijke ervaring. Ik dacht altijd dat mensen als Arjen van der Horst en Wouter Zwart iets bovenmenselijks hadden, ook fysiek, maar blijkbaar heb ik ook zo’n adrenalineknopje dat je om kunt zetten.’ Het waren ‘professionele hoogtepunten’, maar tegelijkertijd ontdekte hij in Italië ook dat hij het meeste plezier beleefde aan het maken van verhalende reportages met onderwerpen die hij zelf uitzocht. ‘Een goede correspondent moet het nieuws kunnen duiden, maar het is ook belangrijk om aan te voelen wat er speelt, hoe zo’n land ervoor staat, en wat de beste manier is om dat in verhalen te verpakken. Op de een of andere manier had ik de overtuiging dat ik dat wel in me had. Ik heb mezelf aangeleerd om ook camjo te zijn, dus ik kan een camera bedienen. Daardoor kon ik soms ergens wat langer blijven, zonder dat de begroting uit de klauwen liep. De verhalen waar je op stuit als er ruimte is voor het onverwachte, die zijn me uiteindelijk het dierbaarst.’ ‘Haha, dat klopt wel. Mensen schatten me vaak in als supersociaal, maar ik ben bijzonder graag op mezelf en voel me niet snel eenzaam. Tegelijkertijd stap ik makkelijk op mensen af om een praatje te maken. Ik hou van hossels, drukte om me heen. In Italië ging ik in elke stad of dorp naar een restaurantje en zei: wat is hier de lokale trots? Zet dat me maar voor. Meestal een goed begin voor een gesprek. Ook ging ik vaak naar voetbalwedstrijden, of naar supportersbars. Mensen willen altijd wel over hun favoriete club vertellen, en van daaruit kun je dan weer hele andere kanten op. Ach, Italië is een fantastisch land, het was precies wat ik zocht qua werk. Alleen is het niet een land waar ik zou willen leven.’ Na een korte stilte: ‘Zoiets heb ik inderdaad weleens gezegd, maar ik vind het vervelend als dat dan hét verhaal wordt. ‘Hij had moeite met het racisme in Italië.’ Dat klopt niet, het was vooral een particulier gevoel; over het algemeen vind ik Italianen gewoon nogal conservatief, risicomijdend, te weinig open voor nieuwe dingen. Voor sommigen is dat juist de aantrekkingskracht, dat de tijd er stilstaat. Dat is ook een onderdeel van de grote schoonheid die het land te bieden heeft, maar de volksaard clasht een beetje met hoe ik in het leven sta. Risicomijdend, dat is wel het laatste wat ik ben. ‘Tegelijkertijd is het ook weer wel waar, wat Onno zei. Ik maakte een keer een radioverslag over een racisme-rel in het voetbal. Romelu Lukaku van Inter Milaan was racistisch bejegend, en zijn eigen harde kern schreef hem een open brief waarin ze uitlegden: als wij zoiets doen, dan proberen we iemand op zijn zwakste punt te pakken, maar dat is dan niet racistisch bedoeld. Een nogal absurde redenatie, maar de Roma-supporters met wie ik erover sprak in mijn favoriete barretje waren het daar helemaal mee eens, en het was ook de teneur in veel kranten. Toen dacht ik wel: jullie zijn niet goed bij je hoofd. Dat zoiets kennelijk de geldende norm is, daar werd ik een beetje chagrijnig van. Maar...’ ‘Nou ja, je moet nooit een heel volk over één kam scheren. Ik had in Italië heus mijn eigen liberale hoekje kunnen vinden waarin ik me wel thuis had gevoeld. Alleen, ik wil liever een thuis vinden in de algemeenheid van een land.’ Ironisch genoeg gebeurde dat alsnog toen hij vanwege de lockdown aan zijn Romeinse appartement was gekluisterd. ‘Toen ben ik muziek gaan draaien op mijn balkon. Het was een deprimerende tijd, met al die sterfgevallen. In eerste instantie deed ik het om mijn eigen stemming wat op te krikken, maar het werd steeds meer iets voor mijn buren. De regering had een speciale playlist samengesteld met vooral Italiaanse klassiekers, zoals Volare, en oude nummers van Vasco Rossi en zo. Ik begon met een paar liedjes, later duurden die sessies wel een uur of twee. Zo ontstonden er ook gesprekken via de balkons. Na een tijdje lieten mensen tiramisu voor me achter bij de deur, als bedankje. Toen de koffiebarretjes weer opengingen hoefde ik er de eerste week niks te betalen. En dan ga je opeens wel naast elkaar zitten, ‘Hoe is het met de kleine?’, dat soort gesprekjes. Ik woonde al drie jaar in Rome, maar pas door die lockdown voelde ik me verbonden met de mensen in de straat.’ Maar toen het correspondentschap in Zuidoost-Azië vrijkwam, hapte hij toe. ‘Min of meer in een opwelling, en het was redelijk snel gepiept. Ik heb lang gezegd dat Amerika mijn droomjob was, maar dat idee van carrièreplanning heb ik losgelaten. Dit voelde gewoon goed. De regio Zuidoost-Azië zal volgens mij de komende jaren alleen maar belangrijker worden, maar het is minder vaak ‘hard nieuws’. Daarom hoop ik dat het primaat zal liggen bij wat ik het leukste vind, verhalen maken waar niet veel mensen oog voor hebben.’ Vandaag wil Mustafa Marghadi het liefst verhalen vertellen over zijn geboortegrond, die hij met andere ogen is gaan bekijken nu hij er per ongeluk een jaar is gestrand. ‘Ik vind het leuk te laten zien wat deze omgeving voor me betekent.’ Dus stappen we in de auto. Bij elke hoek heeft hij een anekdote. ‘Kijk, dat is mijn oude basisschool, De Kolk, nu het cultuurhuis. Daar gingen ik en al mijn broers en zussen naartoe. Zeventien jaar lang heeft er een Marghadi gezeten. Met fantastische leraren, die negen uur per dag de zorgtaken van mijn ouders overnamen. Het is nu geen school meer, omdat er te weinig leerlingen zijn. Jammer, dat haalt toch een beetje de samenhang uit zo’n dorp.’ Vers terug uit Italië werd hij uitgenodigd om er een praatje te houden, toen een van zijn oude leraressen met pensioen ging. ‘Juf Mia, ze is een soort moeder geweest voor het hele dorp. Toen ik Het Klokhuis ging presenteren was dat hier – hoe zeg ik dit nou zonder een veer in mijn eigen kont te steken? – nou ja, best wel een ding. Ik had gehoord dat zij dat weleens aan haar leerlingen vertelde, als een soort voorbeeld. Zo van: het is prima om boer of schilder te worden, maar er is meer in de wereld. Via via kregen we weer een beetje contact, en toen merkte ik dat zij nog alles van mij wist. Dat ik in groep 3-4 liever in een hoekje een boekje las dan samen met de andere kinderen met de blokken te spelen. Ze wist zelfs wat mijn favoriete boeken waren toen ik niet meer in haar klas zat – de Nul tot Nu-reeks, want ik was erg into geschiedenis. Een paar van die boekjes had ze bewaard, en gaf ze me toen cadeau. Dat heeft me enorm geraakt. Zij zag dingen in mij die ik zelf pas veel later ontdekte. Daar ben ik haar erg dankbaar voor.’ Dat hij geïnteresseerd was in de grotere wereld was al vroeg duidelijk. Waar alle Marghadi’s in hun tienertijd als bijbaantje folders aan huis bezorgden, stond Mustafa erop het Noordhollands Dagblad rond te brengen, zodat hij een krant mee naar huis kon nemen om die helemaal te spellen. Toen hij als eerste in de familie vwo-advies kreeg, stuitte dat op verzet van zijn vader. ‘Hij zei: ‘Jij gaat gewoon net als je broers en zussen naar de mavo in Winkel. Dat is vlakbij, en daar kunnen jullie een beetje op mekaar letten.’ Ik stribbelde tegen: ‘Ja maar pa, ik hoor daar niet.’ Maar het was: ík bepaal wel waar jij hoort. De directeur van mijn basisschool heeft nog geprobeerd hem te overtuigen, maar hij was onvermurwbaar.’ Een trimester ging hij naar de mavo, waar hij niks deed en zich stierlijk verveelde. ‘Dat is vrij vormend geweest voor mijn karakter. Ik weet nog goed dat een juf vroeg: ‘Hoe zeg je voetbal in het Engels?’ Ik stak mijn hand op en zei ‘football’. ‘Nee Moes’, antwoordde ze, ‘het is soccer’. ‘Kan óók’, zei ik, ‘maar dat is Amerikaans’. Maar zij hield voet bij stuk en alle kinderen kozen haar kant, want de leraar heeft altijd gelijk. Ik was 13 en mijn hoofd ontplofte gewoon. Compleet gedesillusioneerd was ik. Sindsdien zegt autoriteit op basis van positie mij niet meer zoveel. Bij mij is het: overtuig me maar, kom maar met argumenten. Waarschijnlijk zeggen daarom zoveel mensen dat ik ongelooflijk koppig ben.’ Zeven tienen had hij op zijn eerste rapport. ‘Toen is het schoolhoofd van de mavo samen met mijn mentor bij ons thuis op audiëntie gekomen. Dat heeft grote indruk op mijn vader gemaakt. Autoriteiten die naar zijn huis kwamen om te vertellen dat zijn zoon te slim was voor hun school. Dus ging hij overstag. Ik mocht naar het vwo in Schagen. Wat heel fijn was voor mij, maar tegelijkertijd ook een beetje een treurig moment. Mijn vader was ooit naar Nederland gekomen met het idee dat hij zijn kinderen een betere toekomst wilde bieden. Dit was daar natuurlijk een voorbeeld van, maar tegelijkertijd was het ook – hoe zeg ik dit nou goed? – het moment waarop ik hem oversteeg, waardoor hij inzag dat hij me moest loslaten. Ergens voelde ik dat hij dacht: ik weet blijkbaar niet hoe het werkt, dus ga je gang maar. Ik denk dat hij het hele concept van niveauverschil niet vatte. Logisch, dat had hij ook nooit hoeven begrijpen.’ Tussen zijn jeugd en die van zijn ouders zat meer verschil dan één generatie. Hun geboortedorp in de Hoge Atlas was een compleet andere wereld. ‘Dat heb ik natuurlijk altijd wel geweten. Ik denk dat ik daarom ook nooit het conflict met mijn vader heb gezocht. Hij en mijn moeder hebben keihard gewerkt zodat wij ons konden ontwikkelen. Het lastige was alleen dat de weg daarheen voor mij wel vrij eenzaam voelde. Na school ging ik vrij snel op kamers in Utrecht, en als ik in de weekenden terugkwam spraken we over koetjes en kalfjes en hadden we elkaar eigenlijk niet zoveel meer te melden. Dat was geen drama ofzo, maar ik vond het soms wel jammer.’ Een paar jaar lang volgde hij studies die de goedkeuring van zijn vader konden wegdragen, maar die hem zelf maar matig interesseerden. ‘Eerst een opleiding Management, economie en recht. Daarna verdwaalde ik in de woestijn genaamd Commerciële economie. In die tijd was ik echt op zoek naar mezelf. Als mijn vader zei: dat lijkt me goed voor je, wist ik dat hij dat alleen maar zei omdat het duur klonk, want hij wilde dat we geld zouden verdienen. Ik snapte dat. Hij kwam zelf uit een dorpje waar drie maaltijden per dag al een ding is. Voedselzekerheid, levenszekerheid, daar ging het voor hem om. Zelfverwezenlijking was iets wat niet in zijn wereldbeeld paste. Maar ik was zoekende, ik wilde ergens naartoe.’ Hij vond het toen hij zich aanmeldde bij de School voor Journalistiek in Utrecht – ‘vanaf die dag heb ik nooit meer teruggekeken’ – waar hij zich als een vis in het water voelde. Via de voetbalvelden van de Utrechtse club Kampong wist hij nog tijdens zijn studie een baantje bij de NOS te regelen. ‘Ik kwam daar onder meer Xander van der Wulp tegen, die chef was bij de NOS. Hij had jaren in het eerste gespeeld, en ik nam min of meer zijn plek in. Zoals dat dan gaat: je doet na de training samen een drankje. Ik had een stage gedaan bij de NOS, daar waren ze tevreden, en dus was het: Moes, ik heb wat voor je.’ Hij lacht breeduit: ‘Via het old boys network van een chique voetbal- en hockeyclub, dat is niet de manier waarop iemand met mijn achtergrond verder komt in het leven. Maar het hielp dat ik uitstekend wist hoe je je moet bewegen in een witte wereld.’ De witte wereld van Lutjewinkel, waar zijn vader in 1969 bij toeval terechtkwam, tien jaar later gevolgd door zijn moeder. ‘In de afgelopen maanden ging ik vaak ’s avonds even een rondje maken met mijn vader. Hij op de scootmobiel, ik op de fiets. Dan kwamen er veel verhalen los, ook dingen die ik helemaal niet wist.’ Hij dirigeert de auto naar een hoekhuis in het verderop gelegen Haringhuizen. ‘Dit was ooit een augurkenfabriek. Daar heeft mijn vader jarenlang dubbele diensten gedraaid, naast zijn werk in de kaasfabriek. Kwam-ie tussendoor één uurtje thuis slapen. Dan werk je, wat, achttien uur? Echt, het was een beest, mijn vader, fysiek ijzersterk.’ Ook kwam hij er nu pas achter waarom hij Marghadi heet. ‘Ergens in de jaren zestig kwam er een stel Fransen in het bergdorp van mijn ouders. Ze zeiden tegen de burgemeester: we hebben gastarbeiders nodig, voor de mijnen. Oké, antwoordde die, ik trommel wel wat jongens op. Ze moesten geadministreerd worden, maar bijna iedereen was analfabeet. Dus noemden ze hun voornaam en wie hun vader was. In mijn pa’s geval: H’saine ben Said. De Fransen zeiden: we hebben achternamen nodig, maar dat concept kenden ze helemaal niet. Dus heeft de burgemeester ze maar bedacht, bij iedereen iets anders. De slimme, de lange. Mijn oom stond bekend als de mooiboy van het dorp, kerrah in de plaatselijke Amazigh-taal, dus die heet nu zo. Bij mijn vader was de fantasie blijkbaar op, want hij werd vernoemd naar het dorp. Aït Marghad, en dus: Marghadi.’ ‘Nou, eigenlijk: Lutjewinkeler. Maar exact. En mijn vader had geen idee. Hij stapte in een vrachtwagen naar Casablanca, waar de boot naar Calais wachtte. Daar werden de namen omgeroepen. Toen H’saine Marghadi werd genoemd, tikte een Franse officier hem op zijn schouder en zei: dat ben jij. Zo wist hij hoe hij voortaan heette. In de mijnen in Noord-Frankrijk heeft hij zich ziek gewerkt. Daarna keerde hij terug naar Marokko, totdat hij via een kennis hoorde over Nederland, waar de omstandigheden iets beter waren.’ Hij wijst nog maar eens op een weiland en een sloot. ‘En zo komt het dat wij hier zijn opgegroeid. Stom toeval.’ ‘Dat was heel waardevol. Die avondrondjes hebben ons dichter bij elkaar gebracht. Ik vond het fijn om hem recht in de ogen te kijken en te zeggen dat ik hem dankbaar was. Ik realiseerde me dat ik dat nog nooit had gedaan. We zijn geen familie die snel emotionele dingen bespreekt. Maar zeker nu ik wist dat ik ze lang niet meer zou zien, was het extra belangrijk om hem en mijn moeder te laten weten dat ik van ze hou.’ Dichter bij zijn ouders, én dichter bij Lutjewinkel. Tot besluit laat hij de auto stilhouden voor een bliksembezoekje aan Annita en Ben, bij wie hij als baby een paar maanden doorbracht omdat zijn moeder vanwege een sterfgeval naar Marokko moest. Zijn vader bleef achter met vijf kinderen en een drukke baan. ‘Dat werd hem een beetje veel. Annita en Ben hadden een gezin van vier, zij was vroedvrouw, dus die zeiden: een baby’tje erbij is geen probleem.’ Het weerzien is hartelijk. Hij babbelt even met Ben, die in zijn schuur vintage brommers aan het opknappen is. Annita duwt hem een stapeltje vergeelde foto’s in handen, waaronder een ontroerend plaatje van een lichtbruine baby met krullend zwart haar, gezellig samen aan de eettafel met vier zeer Hollands ogende kinderen. ‘Ik zie jullie nog wel voor ik vertrek’, zegt Moes bij het afscheid. Hij lacht. ‘Mooi zo. Ik denk dat wij geluk hebben gehad dat we hier terecht zijn gekomen. Ik voel me er thuis, werd door veel mensen op waarde geschat. Maar het was ook weer niet altijd rozengeur en maneschijn, hè. Als een van ons mot had op het schoolplein, was het al snel: stomme Turk. Die lieve juf Mia zei dan: maak je er maar niet druk over, je bent helemaal geen Turk. Maar dat is natuurlijk het punt niet, ze laten je voelen dat je anders bent. Zo zijn kinderen. Ik snapte pas veel later waarom dat me meer raakte dan wanneer ze me gewoon een klootzak noemden.’ Nog niet zo lang geleden hoorde hij dat een nieuwkomer in het dorp de politie had gebeld, omdat hij een vrouw met een hoofddoek door een raam had zien kijken. ‘Dat was dus mijn moeder, die hier al ruim veertig jaar woont. De wijkagent zei meteen: o, dat is gewoon Bezza Marghadi, een fijne vrouw, die alleen even naar haar vriendin Tini wilde zwaaien. Opgelost. Maar voor mij is het een klap in mijn gezicht, dat iemand die haar niet kent haar automatisch als een gevaar ziet. Dan weet je: in zekere zin zal ze altijd die ander blijven.’ ‘Dat is waar. Ik ben voorzichtig met een woord als racisme. Vaak denk ik dat het pas zinnig is om het erover te hebben als je elkaar al goed kent. Zeker hier, waar veel minder diversiteit is dan in de stad. Het woord racisme is als schrikdraad. Je raakt het aan, en niemand hoort meer de nuances die je erbij aanbrengt. Natuurlijk bestaat er structureel racisme, iets wat vaak onder de oppervlakte zit en waar echt nog wel aan moet worden gewerkt. Maar ik vind dat je in individuele gevallen moet kijken naar intentie, en die is hier in veruit de meeste gevallen echt oké. Elk incident dat is voorgevallen kan ik me nog levendig herinneren, maar ik ben er niet door getekend, want er staan meer dan genoeg positieve dingen tegenover.’ Dan hobbelt hij op zijn klompvoet naar de voortuin van het ouderlijk huis. ‘Een verhaal heeft nooit maar één kant. Ik wantrouw mensen die absolute zekerheden hebben, ook op dit gebied. Daar ben ik gewoon te koppig en te eigenwijs voor.’||https://www.volkskrant.nl/mensen/nos-correspondent-mustafa-marghadi-lijkt-supersociaal-maar-is-ook-bijzonder-graag-op-zichzelf~badd5768/
2022-08-04||Eindelijk had ik een eigen buurtkapper||Wat zal ik eens doen? Een haarcolumn? Waarom niet, het is een beproefd genre, ik schreef al menige haarcolumn, ik heb het nagekeken. Een paar keer over mijn eigen kapsel, een keertje over een schrijverskwartet waarin ze me met Palmen, Thomése en Op de Beeck onder ‘raar haar’ hadden geschaard, een dieptepunt. De wetenschap dat er op dit moment, op campings in heel Europa, duizenden kinderen elkaar vragen of ze van de categorie ‘raar haar’ mijn kapsel mogen, is een hard gelag, zeker omdat ik heel tevreden ben over mijn haar. Hoe het danst in de wind. En dat terwijl die anderen wel degelijk heel raar haar hebben. Verder in de archieven een column over één haar, die gevonden was in een bed and breakfast, zo zie je maar, en natuurlijk vele exemplaren over Elvis’ vetkuif in al zijn facetten. Prettig woord overigens, vetkuif, heel direct, op het agressieve af, men neme een hand vet, en smere er een kuif van, klaar is Kees. Toen ik een keer op de televisie was, tweette een mevrouw dat ik mijn haar in een pan frituurvet had gehangen. Net als The King, dacht ik, dank, de vriendelijke kant van Twitter. Nee, dan het echte leven, ik betrad ooit de kapsalon in onze straat, wat het begin had moeten worden van een gedroomde situatie, je kapper een paar huizen verderop. Nooit meer uitstel omdat het waait, omdat het miezert, band lek, geen zin, enzovoorts, ondertussen groeit je haar grinnikend door en loop je wekenlang rond als een ontdooide gletsjermummie. Ik dus naar binnen. Het was een echte buurtkapper, een soort bruine kroeg, eigenlijk had ik nog nooit zo’n ouderwetse kapperszaak gezien, ik schrok er gewoon van, het leek wel de set van Emmanuelle, overal vingerplanten, glasblokken, strontbruine lambrisering en tengelhout, Kerastase-advertenties van manspersonen met Chiel Montagne-snorren. Rond een gebarsten leren stoel bezemde Ted de Braak, ik zweer dat hij het was, gehuld in een slagersschort, het schaamhaar van Sylvia Kristel bijeen. ‘Knippen graag’, brak ik het ijs. Nu ben ik de afgelopen vijftig jaar, met aftrek van mijn kale babyjaren, eens even rekenen, zeker 250 keer naar allerhande kappers geweest. (Niet gering, al lig ik vaker bij Sloperij ’t Amalgaampje, om het eufemistisch te houden en gezellig.) En bij al die vele bezoeken mocht ik eerst plaatsnemen, en pas dan, na wat deskundig woelwerk, informeerde de kapper van dienst discreet of ‘meneer het vooraf misschien gewassen wilde’. Een hoogst enkele keer, maar altijd subtiel: ‘We gaan het even wassen, meneer gebruikt een waxje.’ Meneer gebruikt namelijk geen waxje, dat weten ik en mijn specialist allebei, in de eindfase wast meneer beter niet meer, want als de wind er dan onder komt, fietst meneer in de rondte met een ooievaarsnest op zijn hoofd. Maar wat zei Ted, doorbezemend, me van meters afstand aanglurend? Niet dat ik de stofzuiger had gewonnen. Hij zei: ‘Ga jij je hoofd eerst maar eens wassen met Dreft, en kom dan maar terug.’ ‘Ja’, zei ik, ‘met een jerrycan benzine, ja. Tot zo, met je gore snor.’ Jet: ‘Echt?’ ‘Nee, helaas niet. Ik nokte ’m gewoon.’ ‘Nee, ik bedoel die Ted de Braak.’ Die zei dat heel echt. Anders schrijf ik het niet op in een kwaliteitskrant. Dit is hard nieuws. Maar goed, haarcolumns, op de rol staat verder nog een exemplaar over Matthijs van Nieuwkerk, die een keer heel hard door mijn zorgvuldig gestileerde haar woelde, ik denk ter begroeting, tien minuten voor zijn show begon.||https://www.volkskrant.nl/columns-opinie/eindelijk-had-ik-een-eigen-buurtkapper~b32dfd07/
2022-08-04||Bijna tweeduizend Nederlanders gevaccineerd tegen apenpokken||Bij 957 personen in Nederland is het apenpokkenvirus aangetroffen. Dat meldt het Rijksinstituut voor Volksgezondheid en Milieu (RIVM). Dit is een toename van 79 in een week tijd. Vorige week nam het aantal gemelde besmettingen met 166 toe. Dat er minder nieuwe meldingen zijn dan vorige week, hoeft niet te betekenen dat het virus minder rondgaat. De vakantieperiode kan ook een vertekend beeld geven, aldus een woordvoerder van het RIVM. Mogelijk laten minder mensen zich testen. In Nederland zijn nu 1.976 personen gevaccineerd tegen apenpokken, van wie 987 door de GGD Amsterdam. Tien veiligheidsregio’s zijn gestart met vaccineren, de andere vijftien regio’s starten volgende week. Voor een vaccin komen momenteel zo’n 32 duizend mannen in aanmerking, die het anti-hiv-middel PrEP krijgen of meer risico lopen op geslachtsziekten. De doelgroep is klein, omdat niet bekend is wanneer Nederland meer vaccins ontvangt. Er zijn circa 70 duizend vaccins beschikbaar. Mensen die vroeger geen pokkenvaccinatie hebben gekregen, vrijwel iedereen die na 1975 is geboren, hebben twee doses nodig. Het apenpokkenvirus duikt in steeds meer landen op buiten de regio’s in West- en Midden-Afrika waar de ziekte normaliter voorkomt. Sinds mei wordt het virus aangetroffen in Europa en de Verenigde Staten. Wereldwijd zijn nu 26 duizend gevallen geconstateerd, waarvan 6,5 duizend in de VS en bijna 5 duizend in Spanje. Duitsland, het Verenigd Koninkrijk, Frankrijk, Brazilië en Nederland melden elk meer dan duizend besmettingen. Hogere besmettingscijfers kunnen er ook op wijzen dat in deze landen meer getest wordt. Inmiddels zijn 9 personen gestorven die besmet waren met apenpokken, waarvan 5 in Afrika en 4 daarbuiten. Van de twee Spaanse overledenen wordt nu onderzocht of apenpokken of een andere aandoening de doodsoorzaak was.||https://www.volkskrant.nl/nieuws-achtergrond/bijna-tweeduizend-nederlanders-gevaccineerd-tegen-apenpokken~b4cf4f1e/
2022-08-04||China’s militaire oefeningen rond Taiwan lijken nu ook Japan te treffen||Het leger begon de grootscheepse militaire oefeningen een dag na het vertrek van de prominente Amerikaanse politicus Nancy Pelosi, die met haar bezoek aan Taiwan de woede van de Chinezen heeft gewekt. Met de vierdaagse oefeningen wil China het eiland intimideren. Bovendien oefent het Chinese leger zo een potentiële echte aanval op Taiwan, dat het nog altijd beschouwt als een afvallige provincie. De zes gebieden waar de oefeningen plaatsvinden zijn gekozen om een omsingeling van Taiwan na te bootsen, aldus Meng Xiangqing, een Chinese strategiespecialist van de Nationale Defensie Universiteit in China, tegen de Chinese staatstelevisie. China heeft schepen en vliegtuigen gewaarschuwd uit de buurt te blijven, Taiwan heeft hierop vluchten geschrapt. Halverwege de jaren negentig hield China voor het laatst oefeningen van een dergelijke schaal rond Taiwan. Destijds was China verbolgen over een bezoek van de Taiwanese president aan de Verenigde Staten. Tijdens een bijeenkomst met Zuidoost-Aziatische landen verdedigde de Chinese minister van Buitenlandse Zaken Wang Yi de militaire oefeningen in het gebied. Het bezoek van Pelosi aan Taiwan noemde hij ‘manisch, onverantwoordelijk en irrationeel’. Volgens Wang heeft China er alles aan gedaan om een crisis te voorkomen maar kan het land niet toestaan dat de ‘kernbelangen’ worden geschaad. Volgens de Taiwanese regering zijn er ook hackaanvallen uitgevoerd op overheidswebsites. Verder zijn militaire vliegtuigen en schepen van het Chinese leger al herhaaldelijk de ‘middenlijn’ op zee gepasseerd, meldt Reuters op basis van een Taiwanese bron. Deze (niet door China erkende) scheidslijn in de Straat van Taiwan passeert China de laatste jaren steeds vaker. Taiwan reageerde door er schepen en vliegtuigen op af te sturen, meldt de bron. Een andere grens respecteert China tot nu toe wel. Volgens het VN-zeerechtverdrag ligt de buitengrens van territoriale gebieden op 12 mijl (22 kilometer) van de kust. Het is nu de vraag of de Chinezen deze grens bij de huidige oefeningen zullen passeren. Dit zou, afgaande op de gebieden die China heeft afgebakend voor de oefeningen, wel kunnen gebeuren. Onduidelijk is hoe Taiwan en de Verenigde Staten hier op zouden reageren. Volgens Taiwan, dat de oefeningen scherp heeft veroordeeld, dringt China zijn territorium binnen en vormen de oefeningen een gevaar voor de scheeps- en luchtvaart in de regio. Ook de westerse G7-landen, waaronder Japan, hebben de oefeningen in een verklaring afgekeurd en roepen op tot een vreedzame oplossing van het conflict. In reactie hierop lastte de Chinese minister van Buitenlandse Zaken Wang Yi een ontmoeting met zijn Japanse collega Yoshimasa Hayashi af. Later op donderdag beweerde Japan dat vijf van de ballistische raketten in Japanse wateren zijn gevallen. Volgens Tokyo is dat een primeur in de geschiedenis: nog nooit eerder landde een Chinese raket in Japans zeegebied. ‘Dit is een serieuze kwestie die onze nationale veiligheid aangaat’, zei minister van Defensie Nobuo Kishi. Ook Rusland heeft gereageerd. Volgens het Kremlin heeft China het volste recht om de militaire oefeningen te houden en zijn de opgelopen spanningen volledig de schuld van de VS, vanwege het bezoek van Pelosi.||https://www.volkskrant.nl/nieuws-achtergrond/china-s-militaire-oefeningen-rond-taiwan-lijken-nu-ook-japan-te-treffen~b459f99b/
2022-08-04||In Claire Fullers uitzichtloze plattelandsroman blijft geen waarheid overeind||Fans van de Engelse schrijver Claire Fuller (55) weten dat de auteur van geheimen houdt. Zo ontvouwt de plot van haar debuut Onze eindeloze dagen (2015) zich rond een mysterieuze gezinscrisis die de dochter als volwassen vrouw pas zal begrijpen. In Swimming Lessons (2017, curieus genoeg niet verschenen in Nederlandse vertaling) besluit een ongelukkige echtgenote van de aardbodem te verdwijnen en ontdekt haar gezin na twaalf jaar pas waarom. En in de psychologische thriller Bitter Orange (2018) lijken álle hoofdpersonen een geheim met zich mee te dragen. Ook in Rusteloze grond (op de shortlist voor de prestigieuze Women’s Prize for Fiction 2021) worden de levens van de hoofdpersonages door geheimen overschaduwd. Het verhaal begint met de plotselinge dood van Dot Seeder, moeder van de 51-jarige tweeling Jeanie en Julius, beiden nog thuiswonend. Het kluizenaarsdrietal bewoont een vervallen cottage op het geïsoleerde Britse platteland. Ze leven van de opbrengst van hun moestuin en fruitbomen en houden een paar kippen. Het is koud en vochtig in het huis, de elektriciteit is onlangs afgesloten, voorjaarssneeuw piept door de kieren. Er is geen auto, cv of tv; de buitenwereld bereikt hen alleen via de radio. Kleding komt van de kringloop, Jeanie deelt een bed met haar moeder. Maar ondanks het gebrek aan geld en opleiding is de tweeling opgegroeid in liefde, deduceren we uit de sporadische flashbacks. Er is een haardvuur, een hond, een banjo en een piano. Het overlijden van Dot – een sterfscène door Fuller zo verpletterend mooi beschreven dat je na het lezen ervan nooit meer bang zult zijn voor de dood – katapulteert broer en zus in één klap de boze buitenwereld in. De tweeling krijgt geen tijd om te rouwen, maar wordt geconfronteerd met torenhoge begrafeniskosten, ambtelijke rompslomp en bemoeizuchtige dorpsgenoten. Tot overmaat van ramp blijkt Dot een schuld te hebben bij de Rawsons, de rijke landeigenaren van de nabijgelegen herenboerderij. De kinderen zijn verbijsterd: naar hun weten bestond er ‘een overeenkomst’ die stelde dat het gezin na hun vaders dood – hij werkte op het land – kosteloos in het huisje mocht blijven wonen. Het zet het onvermijdelijke in gang: de tweeling wordt uit huis gezet, een gebeurtenis die niet alleen hun symbiotische relatie ontwricht, maar die uiteindelijk ook het verleden van hun moeder in een ander daglicht zet. Voortdurend moet de lezer zichzelf eraan herinneren dat dit verhaal zich niet afspeelt begin vorige eeuw, toen aardappeloogsten mislukten en half Europa in diepe armoede leefde, zo wreed, duister en uitzichtloos is het decor in Rusteloze grond. In plaats daarvan portretteert Claire Fuller 21ste-eeuwse armen, die door groeiende kansenongelijkheid in onze samenleving steeds talrijker worden. Het is een groep die vaak niet of nauwelijks kan lezen en schrijven, die zich reddeloos verloren voelt in de moderne wereld van online bankieren en mobiele telefoons. Mensen die het nét redden – tot er een kink in de kabel komt, in de vorm van ziekte, scheiding of dood. Het dagelijkse gevecht dat de broer en zus na de wrede huisuitzetting leveren, of eigenlijk ondergaan, is pijnlijk invoelbaar. Wanneer Julius een verlaten caravan in het bos ontdekt, betrekken ze die. Jeanie probeert ‘er niet aan te denken hoe het ’s winters zal zijn: zonder verwarming, met de buitenlatrine, de modder, de nattigheid.’ En als het daar te gevaarlijk wordt, slaapt ze in de naar urine stinkende openbare wc in het dorp. Haar slaapzak en ondergoed verstopt ze overdag achter het huisje in een plastic zak, hopend dat de spullen niet gejat worden. In het ziekenhuis, waar Julius op goed moment belandt, schrokt ze de restjes koude friet op die mensen op hun dienblad achterlaten. Ze ruikt zichzelf. Maar het schrijnendst is dat beetje bij beetje duidelijk wordt dat Dot niet was wie ze dachten dat ze was. En ook al eindigt Rusteloze grond in zekere zin met een hoopvolle noot, wat blijft hangen is de beklemmende boodschap dat ‘ons verhaal’ grotendeels afhankelijk is van wat ons wordt verteld, of van wat we onszelf vertellen. Fuller verwoordt dit verontrustende gevoel in de passage waarin een bijfiguur een herinnering aan zijn moeder ophaalt: ‘Het enige dat ik me van haar herinner is dat ze piano speelde’, zegt hij. ‘Bruine veterschoenen op koperen pedalen. Ze stierf toen ik 4 was. (…) Toen ik mijn tante laatst sprak, zei ze dat mijn moeder nooit piano had gespeeld. We hebben er zelfs nooit een gehad. Het was mijn tante die ik me herinnerde.’ En zo is uiteindelijk niets wat het lijkt, zijn we ook zelf niet wie we dachten te zijn. Claire Fuller heeft in Rusteloze grond de ondergrond waarop de cottage staat vakkundig omwoeld. Ze laat ons achter met een onbestemd gevoel, want, zoals Jeanie zelf verzucht: ‘Het is moeilijk om je eigen geschiedenis te herschrijven.’||https://www.volkskrant.nl/cultuur-media/in-claire-fullers-uitzichtloze-plattelandsroman-blijft-geen-waarheid-overeind~b38b2228/
2022-08-04||Wat vond zíj ervan? Mythologische verhalen vanuit vrouwelijk perspectief zijn razend populair||De beeldhouwer Pygmalion voelt zo’n afschuw bij de aanblik van prostituees, dat hij besluit zich verre te houden van álle vrouwen. Wel maakt hij een ivoren beeld, mooier dan een echte vrouw ooit zou kunnen zijn. De kunstenaar wordt verliefd op zijn eigen creatie; hij streelt en kust haar en overlaadt haar met cadeautjes. Dan bidt hij tot Venus, de godin van de liefde, die de vrouw voor hem tot leven wekt. Verrukt voelt Pygmalion hoe het ivoor warm wordt onder zijn handen, soepel en kneedbaar als bijenwas. Hij maakt haar tot zijn echtgenote, en negen maanden later wordt hun dochter Paphos geboren. Zo’n vijftig verzen besteedt de Romeinse dichter Ovidius aan dit beroemde liefdesverhaal in zijn dichtwerk Metamorphosen, maar háár kijk op de zaak krijgen we niet te lezen. Ze komt niet aan het woord, krijgt niet eens een naam. Ze is een lustobject, gewillig en dienstbaar, niets meer. Zoals zoveel vrouwen in de klassieke mythologie. En krijgen ze wel een stem en een echt karakter, dan zijn het vaak ofwel vlijtige, deugdzame huisvrouwen (Odysseus’ echtgenote Penelope, Hectors vrouw Andromache) ofwel griezelige, gevaarlijke figuren (koningin Clytaemnestra, die haar eigen man vermoordt; het monster Medusa met het slangenhaar). Het vrouwbeeld in de klassieke literatuur is dus, zacht gezegd, niet bepaald woke. Dat heeft de laatste jaren, niet toevallig sinds de opkomst van #MeToo (in dit geval ook wel: #MythToo), tot een overvloed aan mythologische hervertellingen geleid, die het eenzijdige beeld bijstellen, nuanceren of uitbreiden. Door bekende verhalen vanuit nieuwe perspectieven te vertellen, randfiguren centraal te plaatsen, een gevoelsleven en een geschiedenis te geven. Deze – voornamelijk Engelstalige – romans zijn razend populair, ook onder jongere lezers, mede dankzij hashtags als #booktok en #instabook. Wat maakt deze boeken zo aantrekkelijk? En welke zijn de moeite waard? Net vertaald is Galatea, een kort verhaal van de Amerikaanse auteur Madeline Miller, met fraaie illustraties van Ambra Garlaschelli. Miller schreef een antwoord op Ovidius’ versie van de mythe over de vrouw van Pygmalion. Galatea is de naam die zij kreeg in andere, latere bronnen – en zo heeft de auteur haar hoofdpersonage dus ook maar genoemd. Ze stelt zich voor hoe het Galatea ná haar huwelijk is vergaan. Het voormalige standbeeld zit opgesloten, onder continu toezicht van personeel, want haar man vindt haar maar ongehoorzaam. Gelukkig heeft ze van Miller ook humor gekregen: als haar echtgenoot weer eens langskomt in haar slaapkamer voor zijn favoriete spelletje (‘O, leef, mijn leven, mijn liefste, leef’), begint ze expres zachtjes te snurken. Madeline Miller is een meesteres in het genre. Ze brak in 2011 door met een roman over de vriendschap tussen de Griekse strijders Achilles en Patroclus (in haar versie een liefdesgeschiedenis) en vestigde haar naam met de magistrale hervertelling Circe, uit 2018, het levensverhaal van de heks die Odysseus’ mannen in de Odyssee in zwijnen verandert. Bij Miller is de koning van Ithaca slechts een van de passanten in een lang, tragisch, schitterend beschreven godenleven. Miller was bij lange na niet de eerste; het fenomeen bestond al ver vóór #MeToo. Zo schreef Mary Shelley, de auteur van Frankenstein, rond 1820 samen met haar man Percy een toneelstuk over Ceres en haar dochter Proserpina, die wordt geroofd door de god van de onderwereld. De nadruk ligt op háár drama, háár onderdrukking; hij verschijnt niet eens op het toneel. Destijds werd Proserpine nauwelijks opgemerkt door kritiek en publiek. Tijdens de tweede feministische golf beleefde het genre een bescheiden bloei, met Margaret Atwoods novelle The Penelopiad (1985, vertaald als Penelope – De vrouw van Odysseus) als een van de hoogtepunten: zij laat Penelope treuren om de achteloze moord op haar slavinnen na de thuiskomst van haar man – een voorval waaraan Homerus in de Odyssee slechts tien verzen wijdt. Het nieuwste aanbod is opvallend groot én divers. Niet alle hervertellingen baseren zich op de klassieke mythologie. Ook sprookjes en andere mythen zijn in trek; daarin valt aan het vrouwbeeld ook nog flink te schaven. Dit voorjaar verscheen Het hart van de heks door Genevieve Gornichec, die zich baseert op de Noordse mythologie. Het onlangs vertaalde Liefde in kleur van Bolu Babalola bevat mythologische verhalen van over de hele wereld, van Nigeria en China tot het oude Perzië. Toch gaat het gros van wat er nu zoal verschijnt steeds weer over dezelfde verhalen uit de Grieks en Romeinse mythologie. Met stip op één: de Trojaanse Oorlog en zijn nasleep, zoals beschreven in Homerus’ Ilias en Odyssee. Pat Barker, Emily Hauser, Claire Heywood, Jennifer Saint: allemaal schreven ze de afgelopen jaren romans over de vrouwelijke personages uit deze epen, telkens met net andere hoofdfiguren en accenten. Vanwaar die fascinatie voor de klassieken? Die hangt ongetwijfeld samen met de alomtegenwoordigheid, de sjabloonfunctie die deze verhalen eeuwenlang hebben gehad in de westerse cultuur. Ze zijn al tientallen, zo niet honderden keren herverteld, telkens aangepast naar de normen van de eigen tijd. Mythen liggen nooit vast – in de oudheid bestonden er vaak al meerdere versies van één verhaal – en zijn dus uitermate geschikt om het heersende beeld bij te stellen, het verleden ter verantwoording te roepen. De Britse classica Natalie Haynes (die ook al een roman schreef over de Trojaanse Oorlog) werkt deze gedachte verder uit in De kruik van Pandora. Haar boeiende, nu vertaalde bundel bevat tien essays over vrouwen in Griekse mythen, van de Amazonen tot Eurydice en Medea. ‘Mythen mogen dan de wonderlijkste wezens herbergen’, schrijft ze in haar inleiding, ‘ze zijn ook een afspiegeling van óns. Welke versie van het verhaal we willen vertellen, welke personages we op de voorgrond plaatsen en welke we in de schaduw laten vervagen, al die keuzes weerspiegelen evenzeer de verteller en de lezers als de personages in die mythe.’ In vroege versies van klassieke mythen waren vrouwenfiguren lang niet altijd eendimensionaal, benadrukt Haynes. De tragedieschrijver Euripides schreef meerdere toneelstukken met complexe vrouwelijke personages in de hoofdrol (in zijn tijd gespeeld door mannelijke acteurs, maar toch). En hij was zeker niet de enige. Juist in moderne bewerkingen is de rol van deze vrouwen, in Haynes’ woorden, ‘met geestdodende regelmaat geminimaliseerd. En dat is koren op de molen van degenen die liever geloven dat deze verhalen altijd zo zijn geweest.’ Haynes’ analyses zijn scherp, goed beredeneerd en toegankelijk geschreven, al zijn de grapjes soms wat flauw. Een sterk voorbeeld is Medea, vooral bekend als de vrouw die haar kinderen doodde. Minder bekend zal zijn dat zij volgens de traditie ook een cruciale rol speelt in de queeste naar het Gulden Vlies, aangevoerd door Jason, haar latere echtgenoot. In het epos Argonautica (3de eeuw v.Chr.) beschrijft de hellenistische dichter Apollonius van Rhodos hoe Medea haar niet altijd even daadkrachtige geliefde bijstaat met haar toverkrachten en zelfs een onkwetsbare reus verslaat. Niets van dit alles zien we terug in Jason and the Argonauts (1963), een film van Ray Harryhausen. Medea krijg een plaats aan de zijlijn, als typische Hollywood wife. Ook opvallend: van Euripides’ tragedie Medea, die uitmondt in de moord op haar kinderen, zie je tegenwoordig zelden een bewerking waarin het hoofdpersonage níét krankzinnig wordt in de laatste scène. Medea’s waanzin lijkt voor een modern publiek een noodzakelijke voorwaarde om haar onvoorstelbare daad te begrijpen, schrijft Haynes. Begrijpelijk, maar hoe anders is het beeld bij Euripides: die laat Medea worstelen, aarzelen, terugkomen van haar besluiten. Na lange, beredeneerde overwegingen komt ze tot haar keuze. Aan haar geestelijke gezondheid wordt geen moment getwijfeld. De kruik van Pandora is een pleidooi voor complexiteit, weg van de platte karakteriseringen. De verhalen van Medea en andere vrouwen ‘moeten in al hun ongemakkelijke, groezelige, moorddadige details worden gelezen, gezien, gehoord’. Een lovenswaardig standpunt, maar in haar poging om vrouwen de ruimte te geven, komen de mannen er soms bekaaid vanaf. De Griekse commandant en krijgsheer Agamemnon is, als we Haynes mogen geloven, weinig meer dan een naïeve, dommige, ijdele bruut, die zich na thuiskomst uit Troje nietsvermoedend laat afslachten door zijn intelligente, sluwe vrouw Klytaimnestra (hier worden de Griekse namen gebruikt). Ook bij Homerus is Agamemnon geen groot denker, maar hiermee doet Haynes hem toch tekort. Het is een bekende valkuil, ook in hervertellingen zelf: de auteurs doen zo hard hun best om de vrouwen goed voor het voetlicht te brengen dat ze, bewust of onbewust, de mannelijke personages verwaarlozen. In haar tweede roman Elektra heeft de Britse Jennifer Saint dat ook niet helemaal voorkomen. Vanuit het perspectief van drie vrouwen – de Trojaanse prinses Kassandra, koningin Klytaimnestra en haar dochter Elektra – vertelt de auteur een breed uitgesponnen verhaal dat al vóór de Trojaanse Oorlog begint en eindigt met de moord op Klytaimnestra, jaren na de dood van Agamemnon. De mannen in het verhaal blijven ondoorgrondelijk, op afstand, vaak schijnbaar gevoelloos. Net als in haar vorig jaar vertaalde debuut Ariadne grijpt Saint elke gelegenheid aan om nóg meer mythen in haar boek te proppen; de zang van een nachtegaal is een excuus om meteen maar even het verhaal van Philomela te vertellen. De goden gaven haar de gedaante van deze vogel nadat de man van haar zus haar had verkracht en haar de tong had uitgerukt, zodat ze er met niemand over kon praten – een gruwelijk verhaal, maar niet per se relevant op het moment dat Saint de mythe aanhaalt. Dit alles maakt Elektra een wat overvolle, onevenwichtige roman, maar in haar beste passages laat Saint zien waartoe ze in staat is – en waarvan we hopelijk meer te zien krijgen. Vooral de verhaallijn van Klytaimnestra is knap uitgewerkt. Afschuwelijk is de scène waarin zij moet toezien hoe Agamemnon hun oudste dochter Iphigeneia de keel doorsnijdt om de goden te behagen. Net als bij de Griekse schrijver Aeschylus (in zijn tragedie Agamemnon) wordt dit trauma de grootste drijfveer voor de wraak op haar man. Geen machtswellust, geen jaloezie, zoals andere versies van de mythe suggereren, maar verscheurend verdriet om een vermoorde dochter drijft deze vrouw tot haar misdaad. En dat maakt Saint misschien niet begrijpelijk, maar wel heel invoelbaar. Zoals ze ook aannemelijk maakt dat haar dochter Elektra de zaken anders ziet: ja, het is jammer dat haar zus is gestorven, maar het was haar vaders plicht. Het lot van heel Griekenland lag in zijn handen! Het verhaal van Elektra overlapt deels met de debuutroman van Claire Heywood, Dochters van Sparta, die komende maand in vertaling verschijnt. Dit boek beslaat tientallen jaren uit het leven van Klytaimnestra en haar zus Helena, vanaf hun kinderjaren in Sparta tot aan – opnieuw – de moord op Agamemnon. Lees de boeken achter elkaar en de verschillen springen meteen in het oog. Klytaimnestra weet bij Heywood al wél van tevoren wat er met Iphigeneia zal gebeuren. Haar minnaar Aegisthus is géén miezerig mannetje, maar een volwaardige geliefde en partner in crime. Ook van Agamemnon krijgen we veel meer te zien. De goden zijn juist alleen op de achtergrond aanwezig, als invloedrijke maar onbestemde kracht (in Elektra zit een passage van fantasy-achtige allure waarin Apollo aan Kassandra verschijnt). Bij Heywood komen personages tot extreme daden door toeval, door omstandigheden. Helena besluit pas op het laatste moment met de knappe Trojaanse prins Paris mee te gaan, na een krenkende opmerking van haar moeder. Ook Klytaimnestra is minder vastberaden dan bij Saint. Het verdriet om Iphigeneia is niet allesbepalend, haar wrok is alweer bijna weggezakt op het moment dat Agamemnon terugkeert naar huis. Het is de aanblik van Kassandra, meegevoerd als slavin uit Troje, die haar tot het uiterste drijft. Zo levert hetzelfde, feministische streven toch weer heel verschillende versies van een mythe op. Dat is hoe dan ook een verrijking.||https://www.volkskrant.nl/cultuur-media/wat-vond-zij-ervan-mythologische-verhalen-vanuit-vrouwelijk-perspectief-zijn-razend-populair~ba96fc95/
2022-08-04||Hoe internationale paria Taiwan verzeild raakte in geopolitiek wedstrijdje touwtrekken tussen VS en China||Het antwoord op deze vraag is een taalkundig en politiek mijnenveld. China zegt dat Taiwan een afvallige provincie is, maar het eiland heeft een eigen regering, politiek systeem, vlag, munteenheid, volkslied en paspoort. Op de Taiwanese nummerborden staat dan wel weer het Chinese karakter voor provincie. De huidige president en haar voorgangers hebben altijd woorden vermeden die uitgelegd zouden kunnen worden als een formele stap naar onafhankelijkheid. In internationale sporttoernooien komt Taiwan zonder vlag of volkslied uit onder de naam China’s Taipei, om China niet tegen de haren in te strijken. Als buitenlandse bedrijven, filmsterren en politici deze tegenstrijdigheden niet tot in de finesses beheersen en Taiwan aanduiden als ‘land’, krijgen ze te maken met Chinese repercussies. Het gaat dan bijvoorbeeld om informele boycots wegens ‘schending van de Chinese soevereiniteit’. Van 1683 tot 1895 hoorde Taiwan bij het Chinese keizerrijk. Daarvoor was het oorspronkelijk door inheemse volkeren bewoonde eiland een Spaanse en daarna een Nederlandse kolonie. In die tijd woonden er al aanzienlijke aantallen Chinezen op Taiwan. Toen de Chinese Qing-keizer een oorlog met Japan verloor, moest hij Taiwan in 1895 afstaan aan Japan. Dat raakte de kolonie weer kwijt na de Tweede Wereldoorlog. De geallieerden wezen Taiwan toen toe aan de Chinese regering van Chiang Kai-shek. Chiang stond aan het hoofd van de in 1912 opgerichte Republiek China (ROC). Nadat Chiang het onderspit dolf in de burgeroorlog met de Chinese communisten, trok hij zich terug op Taiwan, waar hij een autoritaire dictatuur vestigde. In Beijing werd in 1949 de Volksrepubliek China uitgeroepen. Vanuit het ‘Vrije China’ wilde Chiang met Amerikaanse steun het vasteland heroveren. Daaraan hield Taiwan vast, ook toen het eiland in 1971 zijn zetel bij de Verenigde Naties ten gunste van China verloor. In de jaren negentig van de vorige eeuw, toen Taiwan een democratie werd, raakte het idee China te veroveren uit de mode. Beijing wil Taiwan nog steeds inlijven, desnoods met geweld: volgens in 2005 aangenomen wetgeving treedt China militair op als Taiwan formeel de onafhankelijkheid uitroept. De VS lieten Taiwan begin jaren zeventig in de steek, omdat ze ideologische tweespalt in het communistische blok wilden uitbuiten door toenadering te zoeken tot het communistische China. Er waren een reeks communiqués over Taiwan voor nodig om tot diplomatieke relaties tussen Beijing en Washington te komen. Die verklaringen zijn de basis voor de omgang met Taiwan. In de Shanghai-verklaring van 1972 erkennen de Amerikanen dat er slechts één China bestaat en dat Chinezen aan beide kanten van de Straat van Taiwan zelf tot een vreedzame oplossing moeten komen; het zogenoemde Een-China-principe. De VS beperken hun contact met Taiwan tot informele relaties, maar om Taipei gerust te stellen regelde Washington in de Taiwan Relations Act van 1979 dat de VS het eiland helpen met de verdediging tegen China. Dat resulteert nu in Amerikaanse wapenleveranties aan Taiwan, maar Washington houdt opzettelijk vaag of de VS aan Taiwanese zijde zal vechten als het tot een Chinese invasie komt. Beijing hanteert de wortel-en-stokstrategie, afhankelijk van welke Taiwanese politieke partij regeert. De conservatieve, pro-Chinese Kuomintang (KMT) erkent de zogeheten ‘1992 consensus’, een dubbelzinnige verklaring waarin Taipei en Beijing zeggen dat er slechts één China is, maar dat er ruimte is voor een eigen interpretatie. Als de KMT aan de macht is doet China alles om integratie met het eiland te bespoedigen, bijvoorbeeld door het Taiwanese zakenleven ruim baan te geven. De anti-Chinese onafhankelijkheidspartij Democratische Volkspartij (DPP) accepteert de 1992 consensus niet, dus zodra de DPP de verkiezingen wint, drijft China de spanningen op. Bijvoorbeeld door Taiwan uit internationale organisaties te weren, alle communicatie met Taipei te stoppen en met straaljagers rakelings langs het luchtruim te scheren. Taiwan is een internationale paria die door slechts veertien landen en Vaticaanstad diplomatiek wordt erkend. Bij VN-organisaties mag Taiwan alleen aanschuiven als China Taipei de status van toehoorder gunt – dat is sinds 2016 niet meer het geval geweest. Taiwan is een geopolitieke speelbal: als Washington China onder druk wil zetten, zoals onder Donald Trump en Joe Biden het geval is, halen de VS de banden met Taiwan aan en nemen Amerikaanse politici het op voor Taiwan. Komen innige relaties met China de VS beter uit, dan staat Taiwan aan de zijlijn. China heeft officieel geen deadline voor hereniging, behalve een oude uitspraak van Mao Zedong dat deze klus over honderd jaar geklaard moet zijn. Dat moment nadert met rasse schreden, want in 2049 moet de nationale herrijzenis van China een feit zijn.||https://www.volkskrant.nl/nieuws-achtergrond/hoe-internationale-paria-taiwan-verzeild-raakte-in-geopolitiek-wedstrijdje-touwtrekken-tussen-vs-en-china~bac37876/
2022-08-04||De beste series deze week: Under the Banner of Heaven en How to With John Wilson||‘De opzet van How to With John Wilson, gemaakt door HBO Max, is een knipoog naar de klassieke youtube-tutorial, waarin heel basaal wordt uitgelegd hoe je iets in elkaar schroeft of een bepaald gerecht klaarmaakt. John Wilson hanteert die vorm op zijn dagelijkse leven in New York. Elke aflevering begint ook met een praktische vraag: hoe maak je risotto, hoe investeer je in onroerend goed? Vervolgens loopt Wilson rond in zijn stad, zijn camera gebruikend als schetsboek. ‘Waar je als kijker snel achter komt, is dat die oorspronkelijk praktische vraag Wilson al gauw op talloze dwaalsporen brengt. Hij slaat werkelijk iedere zijweg in, een manier om in contact te komen met mensen die hij onderweg tegenkomt. Wilson spreekt met opvallende figuren, onopvallende figuren, en zoekt soms tot in het absurde antwoord op de vragen die hij zichzelf stelt. Zo ziet hij in de supermarkt van een skioord dat de zakken chips opgeblazen zijn. De winkelbediende zegt: dat komt omdat we hier zo hoog zitten. Wilson stelt zichzelf daarop de haast kinderlijke vraag: hoe hoog moet je gaan voordat een zak chips ontploft? Dat gaat hij – camera in de hand – vervolgens uitzoeken. Hij toont de absurde komedie van het leven. ‘Tegelijkertijd laat deze serie ook zien hoe Wilson zich door het leven beweegt. De overkoepelende les is: zo ziet het leven eruit, hier moeten we het mee doen. En er zijn ook ontroerende momenten. In de aflevering over risotto wil Wilson eens voor zijn hospita koken, die altijd voor hem kookt. Maar tijdens het filmen gaat New York in lockdown, waarmee de vraag verandert in: wat kun je in een grote stad voor je medemens betekenen? How to With John Wilson duurt telkens een halfuurtje en is zo’n serie waarmee je graag de dag afsluit.’ ‘De dramaserie Under the Banner of Heaven, te zien op Disney Plus en gebaseerd op een truecrimeverhaal van Jon Krakauer. Hij is echt een non-fictiester. Eerdere boeken van hem zijn ook verfilmd. Under the Banner of Heaven gaat over een geruchtmakende moordzaak uit 1984 die zich in mormoonse kringen afspeelde. Een moeder en een jong kind werden op gruwelijk wijze vermoord. Zij behoorden tot de Lafferty’s, een grote en zeer traditionele familie. ‘Het perspectief ligt bij de twee rechercheurs, waarvan er een, gespeeld door Andrew Garfield, zelf mormoons is. Tijdens het onderzoek naar wat zich nou precies binnen die familie heeft afgespeeld, belandt hij in een geloofscrisis. De Lafferty’s zijn duidelijk geradicaliseerd en verlangen terug naar de traditionele oerprincipes van het mormoonse geloof. Ze erkennen de Amerikaanse overheid niet en leven enkel volgens hun eigen wetten. Daardoor komt de rechercheur, gespeeld door Garfield, steeds verder in de knel: wat zegt deze zaak over zijn eigen geloof? We hebben hier te maken met een goed gemaakte thrillerserie, die diepte krijgt door de rol van het mormoonse geloof.’||https://www.volkskrant.nl/cultuur-media/de-beste-series-deze-week-under-the-banner-of-heaven-en-how-to-with-john-wilson~ba8f7124/
2022-08-04||Waarom niet op grote schaal auto’s weren uit Amsterdam?||In zijn column Survival beklaagt Peter Giesen zich over de elektrische fietsers in Amsterdam. Zoals zoveel ouderen is hij de laatste jaren niet met zijn tijd meegegaan. Fietsen in Amsterdam is, door het grote verschil in onderlinge snelheid, gevaarlijker dan vroeger. Maar dat komt omdat ook Amsterdam niet meegaat met de tijd. De stad verhoogt de parkeertarieven om het autorijden te ontmoedigen, maar maakt zich zo ongemerkt financieel afhankelijk van de auto in de stad. Waarom niet op grote schaal auto’s weren? Zo komt er veel meer plaats voor fietsers. Ruimte voor brede fietswegen. En op routes met fietspaden ruimte voor fietssnelwegen naast het fietspad. Zoveel prettiger dan die aanhoudende stromen van auto’s. Op parkeerplaatsen komt plaats voor ruime fietsenrekken, dus alom winst: een schonere, gezondere, stillere, nettere stad die op de toekomst is voorbereid.Loes Zijp, Amsterdam Als bewoner van Scheveningen ga ik ‘s avonds nog wel eens even naar zee. Tot mijn verbazing zijn daar iedere avond honderden meters strandpaviljoen met tafels waarin steevast doelloos ‘gezellig’ gasvuurtjes branden. Hoezo ‘Extreme gasprijs brengt steeds meer burgers in problemen’? Ik kies ervoor om me dan maar niet meer te verbazen over het bericht met foto in dezelfde krant dat er ‘s ochtends vroeg al een rij van 150 meter aspirant leden voor het Amsterdamse Studenten Corps in de Warmoesstraat staat te trappelen om lid te worden. Dit ondanks het schandaal van het lustrumdiner. Zoals Willem Elsschot in 1910 al dichtte: ‘tussen droom en daad staan wetten in de weg en praktische bezwaren, en ook weemoedigheid die niemand kan verklaren en die des avonds komt wanneer men slapen gaat’. En zo is het precies.Tamar van Raalte, Scheveningen We reizen door Mongolië, dunst bevolkte land ter wereld. Althans met mensen. Prachtige uitgestrekte landschappen en op de weides grazen veel kuddes rondtrekkende geiten, schapen, paarden, koeien en yaks. Onze gids begrijpt niks van de percentages buiten of op stal. Laat staan dat ik haar megastallen, ophokplicht of melkquota kan uitleggen.Nanette Haze, Nijmegen Vroeger hoopte je geen beren op de weg tegen te komen , nu hoop je geen boeren op de weg te ontmoeten.Gerrit Riethorst, Arnhem Een hele pagina aan lezers die hun licht mogen laten schijnen op onze recordpremier en opvallend, al die lezers tuimelen over elkaar heen om flink wat sneren uit te delen. Dan moet natuurlijk ook even op sardonische wijze de ‘gaaf landje’-uitspraak worden gememoreerd. Maar is de meerderheid van Nederland het eens met deze schrobberingen? Laten we enkele objectieve indicatoren, zoals de welvaartsindex, geluksindex of welzijnsindex, eens bekijken. Steevast vinden we Nederland in de top 7 en dat al die twaalf Ruttejaren. Dat De Volkskrant louter azijnpissende lezers aan het woord laat doet onze premier absoluut geen recht. De overgrote, zwijgende meerderheid van Nederland vindt inderdaad dat wij in een keigaaf landje wonen.Piet Post, Arnhem Ik hoef Rutte niet te verdedigen. Kan hij zelf wel. Ik wil hem ook niet verdedigen. Reacties in de krant van 3 augustus over zijn mijlpaal richten zich nagenoeg allemaal op de premier. Interessant, maar waar waren deze jaren de Kamerleden? De oppositie? Onze vertegenwoordigers dus. Die wij daar verkozen hebben. Onze premier is gewoon handig. Slim genoeg om conflicten te dempen. Tactisch genoeg om anderen de kolen uit het vuur te laten halen. Wat die anderen dus vaak niet deden. Ik verlang ook naar een beter bestuur. Iemand een alternatief om ons land te besturen, maar ook vooral geopolitiek enig krediet te ontvangen? Mij lukt het nog steeds niet.Henny Georg, Alphen aan den Rijn||https://www.volkskrant.nl/columns-opinie/waarom-niet-op-grote-schaal-auto-s-weren-uit-amsterdam~b0719373/
2022-08-04||Dancesnobs en fijnproevers kunnen hun geluk niet op met de adembenemende openingsacts van Dekmantel||De Amsterdamse dance-organisatie Dekmantel heeft in nog geen tien jaar iets prachtigs opgebouwd. Het vijfdaagse festival Dekmantel, het vlaggenschip van de club, is een juweel in de Amsterdamse zomeragenda, omdat het vooruitstrevende en avantgardistische elektronische muziek koppelt aan gewoon bijzonder feestelijke dj-sets, al zijn ook die in de regel van hoog muzikaal niveau. Een vast openingsritueel voor drie dagen buitenfeest in het Amsterdamse Bos, van vrijdag tot en met zondag, is een tweedaagse inleiding in het Muziekgebouw. Het is alsof Dekmantel juist daar, in die statige concertzaal, de weidse achtergronden van de elektronische muziekcultuur wil ontsluiten. En laten horen en zien dat de dance een onbevattelijk brede ontstaansgeschiedenis heeft, en nog altijd raakt aan de jazz, muziek uit verre windstreken en vooral ook klassiek. Woensdagavond speelt in de volle grote zaal een harpfenomeen dat alle programmatische dromen van Dekmantel doet uitkomen. De Amerikaanse Mary Lattimore zet haar harp in als een multifunctioneel muziekapparaat, waarmee ze feitelijk een elektronische onemanband vormt. Zij stuurt haar sprankelende akkoorden door een loopstation, waarmee ze tot in het oneindige kunnen worden herhaald. Daarna speelt ze patronen door het eigen opgenomen werk, van dreigende bastonen, die ook weer in herhaling mogen vallen, tot tingelende engelennoten in de hoogste registers. Het maakt haar muziekstukken, die scheren langs klassiek, folk en zelfs minimale dance, steeds complexer maar vooral ook meeslepender. Als je de composities onder je ogen ziet ontstaan, word je meegevoerd naar een surrealistische klankenwereld, waarin je ineens ook de inspiraties van Lattimore ontwaart: van rond de aarde zwevende astronauten tot aangespoelde walvissen aan een strand. Lattimore, die indruk maakte met vooral haar grensoverschrijdende ambientplaat Silver Ladders uit 2020, beschikt ook nog over de gave van het woord. Zij leidt haar composities in met boeiende verhalen over de totstandkoming ervan en vertelt bijvoorbeeld hoe zij eens haar kaak brak, daardoor maandenlang niet kon spreken en opnieuw moest leren aan sociale smalltalk te doen. Ze schreef er een beeldend stuk over, waarbij je voelt hoe ook haar haperende harp aarzelend een gesprek aan wil gaan. Dekmantel heeft ook nog een cultheld naar het Muziekgebouw gehaald, wiens werk vele malen werd herontdekt, waardoor het ternauwernood aan het zwarte gat van de vergetelheid is onttrokken. Midden jaren tachtig maakte de Italiaanse pianist en componist Gigi Masin muziek die zijn tijd ver vooruit was. Hij speelde piano over trage, ritmisch pulserende akkoorden op de synthesizer, en liet er trompetten en saxen doorheen dwarrelen. Zijn album Wind uit 1986 was een wonder van muzikale chemie: van jazz en easy listening maar door de dubbende ondertoon ook behoorlijk trippende house, die toen nog niet eens was uitgevonden. De in eigen beheer geperste oplage van Wind ging verloren door waterschade, maar Masins werk werd in de jaren negentig opgepikt door onder anderen zangeres Björk. Masin werd door een groeiende groep fans min of meer gedwongen zijn oude werk alsnog uit te geven, en de Italiaan groeide uit tot een held voor fijnproevers en dancesnobs. In 2014 vormde Masin het trio Gaussian Curve met de Amsterdamse dj en producer Young Marco en de Schotse gitarist Jonny Nash. De band begon met wat vrijblijvend jamwerk, maar bracht een jaar later de sensationele ambientplaat Clouds uit. In het Muziekgebouw treedt het trio aan voor een zeldzame liveshow, die ook wat betreft rustgevende muziekkracht ongeëvenaard blijkt. Het zalvende pianospel van Masin wordt door Young Marco op beeldschone klanktapijten gevleid, van bliepende computergame-nootjes tot zuchtende vrouwenstemmen uit een analoge synth. Gitarist Nash speelt er droge en onversierde akkoorden bij uit het oeuvre van de legendarische Robin Guthrie van de band Cocteau Twins. Of hij laat lange, jankende gitaarlijnen vol boventonen opstomen naast de dubbende akkoorden uit het stijlboek van Masin. Ook deze muziek breekt door muren, want klinkt soms als een elektronische soundtrack bij Italiaanse films uit de jaren tachtig, en soms ook als peilloos diepe, benevelde house die je naar een ander universum brengt. Een adembenemend optreden, en een perfect startschot voor een dancefestival dat de enge ruimtes van de danceclubs en -festivals steeds verder wil openbreken.||https://www.volkskrant.nl/cultuur-media/dancesnobs-en-fijnproevers-kunnen-hun-geluk-niet-op-met-de-adembenemende-openingsacts-van-dekmantel~b3a7dc99/
2022-08-04||Het weerbericht voor vrijdag: even een stuk minder warm||Door een draaiing van de windrichting bevinden we ons tijdelijk in een iets minder warme omgeving. Vrijdag verloopt overwegend droog en zonnig. Een enkel buitje is niet uitgesloten, maar op veruit de meeste plaatsen blijft het droog. Met maxima van 20 graden aan zee tot lokaal 24 graden in het zuidoosten is het beduidend minder warm dan donderdag. Er waait een matige tot vrij krachtige noordwestenwind. Tijdens de middaguren kan het vooral aan zee en rondom het IJsselmeer flink doorwaaien met tijdelijk een windkracht 6 of 7. Ook zaterdag hebben we nog te maken met een wind uit noordelijke richtingen, waardoor relatief koelere lucht wordt aangevoerd. Vergeleken met vrijdag verandert aan de temperatuur weinig . Het noorden en westen van het land zijn iets gevoeliger voor wolkenvelden maar het blijft wel overal droog. Zondag wordt het een fractie warmer en dit is een voorbode voor de rest van de nieuwe week. De temperatuur laat namelijk een stijgende lijn zien met vanaf dinsdag mogelijk alweer tropische waarden in het zuidoosten. Daarnaast blijven we beïnvloed worden door hogedrukgebieden en dat is slecht nieuws voor het neerslagtekort want regen wordt er voorlopig nauwelijks verwacht.||https://www.volkskrant.nl/nieuws-achtergrond/het-weerbericht-voor-vrijdag-even-een-stuk-minder-warm~bfa94660/
2022-08-04||Een bejaarde dame hechten in een pub vol rouwende Ieren leek me niet praktisch ||In de periode van 9/11 werkte ik als huisarts in Ierland. Op de dag na de aanslagen werd ik ontboden in een Ierse dorpskroeg. Er was net een begrafenis geweest en in de pub waar ze daarna op de dode dronken, was een bejaarde dame onderuitgegaan. Een beetje beduusd zat ze op een stoel met een theedoek tegen haar bebloede kop, haar pint of Guinness halfleeg voor haar op tafel. De wond was wat rafelig en een pub vol rouwende Ieren leek me een minder praktische hechtplek dan de huisartsenpraktijk. Helaas had iedereen in de pub al wat Guinness op de dode gedronken, dus ik besloot haar zelf in mijn auto mee te nemen. Onderweg vertelde ze dat haar dochter in New York woonde en ze niet wist of haar dochter veilig was – telefonisch kon ze geen contact krijgen. Ze had de halve nacht van angst wakker gelegen. Uiteindelijk had ze een paar Ierse whiskeys gedronken om in te slapen, wat zo effectief was dat ze zich vanmorgen had verslapen en daarom haastig, zonder ontbijt, naar de begrafenis was gegaan. Daarna was een halve Guinness voldoende om haar van haar barkruk af te doen kieperen – met mijn hechtklusje tot gevolg. In de huisartsenpraktijk heb ik haar gehecht, een boterham voor haar gesmeerd en haar daarna terug naar de kroeg gereden. Ik kreeg een dikke zoen en de belofte van een Guinness na mijn dienst. Die avond hoorde ik, onder het genot van mijn Guinness, dat haar dochter ongedeerd was. Enkele jaren terug had ik in Utrecht óók een dienst waarbij ik de patiënt wilde meenemen. Met de auto van de huisartsenspoedpost maakten we een visite bij een oudere heer. Hij had pijn en moest naar het ziekenhuis − op 5 minuten rijden. Maar hij was door de pijn te onrustig voor een taxi en de ambulancedienst kon hem door drukte pas na drie kwartier komen halen. ‘Dan brengen wij hem toch even!’, zei ik enthousiast tegen de chauffeur van de spoedpost. Maar nee. Strikte regels. Juridisch ben je niet gedekt als er dan wat gebeurt, legde de chauffeur uit. Nou vind ik niks zo leuk als burgerlijke ongehoorzaamheid, maar ik wil ook geen chauffeurs in problemen brengen met mijn systeemrebellie. Dus heb ik met bezwaard hart een ambulance besteld en zijn we vertrokken, de bejaarde man ontredderd achterlatend. U kunt raden bij welke patiënt ik meer plezier had in mijn gedokter. Werk is leuker wanneer je een beetje van je eigenheid erin mag gooien, mag improviseren, wanneer het ertoe doet dat jij daar bent en niet een willekeurige ander met hetzelfde protocol. De leukste dingen zijn onverwacht. Persoonlijke vrijheid en avontuur maken ook vakanties zo fijn. De mooiste vakantieherinneringen zijn vaak aan plekken waarvan je niet wist dat ze bestonden en mensen van wie je niet wist dat je ze zou ontmoeten. Als werk de ruimte laat voor improvisatie, ontsnappen aan de dwang van het beeldscherm en afwijken van protocollen, voelt het soms net als vakantie, vrij en avontuurlijk.||https://www.volkskrant.nl/wetenschap/een-bejaarde-dame-hechten-in-een-pub-vol-rouwende-ieren-leek-me-niet-praktisch~be9c4eb1/
2022-08-04||In ‘This Woman’s Work’ schrijven bekende vrouwen over de soundtrack van hun leven ||In de muziek zijn al sinds mensenheugenis mannen de poortwachters, die vonnissen over goed en slecht, hoog en laag, veelbelovend of kansloos. Dat gold ook voor de popmuziek: de jongens bepaalden wat hip was. Al zijn er gelukkig uitzonderingen, toch zijn de meeste sterren, dj’s, producers en muziekrecensenten mannen. Zíj bepaalden de muzikale canon, waarin mannen domineren. Wie de teksten heeft gelezen waarmee This Woman’s Work, essays van vrouwen over muziek, werden aangekondigd, zou denken dat het boek gaat over het bevechten van een plaats voor vrouwen op de muzikale apenrots en het uitblijven van verdiende eer en roem. Maar daarover hebben de schrijvers het niet. Misschien is een boek met zestien hoogwaardige essays door en merendeels over vrouwen op zichzelf al een daad van verzet, maar de stukken zelf gaan niet over achterstelling of miskenning. Deze schrijvers uit het Angelsaksische taalgebied, van piepjong tot in de zeventig (hun leeftijden staan helaas niet vermeld, wat interessant was geweest gezien het tijdsbeeld dat ze schetsen) beschrijven de soundtrack van hun leven, de melodieën die hun jeugd kleurden, de ritmes waarop hun gedachten en emoties ontstonden, de klanken en idolen die hen begeleidden bij keuzes in hun werk, relaties en identiteit. De bundel werd samengesteld door Kim Gordon, medeoprichter van de rockband Sonic Youth en Sinéad Gleeson, een Ierse schrijver en muziekjournalist. De bijdragen van de samenstellers horen niet tot de hoogtepunten van het boek, maar ze wisten er een indrukwekkende line-up voor bijeen te brengen: gelauwerde schrijvers als Rachel Kushner, Margo Jefferson, Anne Enright en Maggie Nelson. In de essays die me het meest bijbleven, heeft muziek de rol van emotionele geleider. Muziek brengt je in enkele seconden terug naar waar je nooit meer had willen zijn of smartelijk naar terugverlangt. Naar nooit meer achterhaalbaar geluk of heerlijk zwelgen, naar de meest romantische, blij makende, pijnlijkste, genantste en verdrietigste momenten en levensfasen. Fatima Bhutto, een kind van Pakistaanse ouders, politieke vluchtelingen die naar Syrië uitweken, werd tijdens haar jeugd in dat land doordrenkt met verlangen naar een land dat ze nooit had gekend, maar waar ze ooit, als de dictatuur was verdreven, naartoe zou gaan. Haar vader draaide The Dock of the Bay van Otis Redding grijs, het lied van een man ver van huis. Met Harry Belafonte zongen ze ‘daylight come and me wanna go home’. Thuis klonken ook Pakistaanse volksliedjes en gezongen gedichten, door de dictator verboden. ‘Tirannen haten muziek omdat ze ondanks al hun macht en geweld nooit ofte nimmer kunnen beheersen wat mooi is.’ In een grappig, schrijnend essay volgt Leslie Jamison haar eigen ontwikkeling tot de vrouw die ze nu is – succesvol schrijver, alleenstaande moeder – aan de hand van acht mixtapes die ze maakte of kreeg van anderen. Ze ontdekt dat ze jarenlang geen eigen smaak of voorkeur had, maar zich voegde naar die van bewonderde mannen, eerst haar broers, later haar minnaars, naar wier goedkeuring ze hunkerde. Kort na haar scheiding belandt ze met haar peuterdochter in een krappe flat in Brooklyn, waar ze vanwege covid in quarantaine moeten. Tijdens dat isolement schudt ze het door mannen bepaalde verleden en het eeuwige treuren om afwijzing van zich af. Ze maakt een nieuwe mix, en danst met haar dochter door de kamer. ‘Liefde was waar ik altijd had willen zijn. Kennelijk was ik daar al.’ Muziek biedt het verdriet een vorm. In het ontroerende essay van Zakia Sewell, kind van twee ouders die samen muziek maakten, geeft een oude opname waarop ze haar hoort zingen de jongvolwassen dochter haar moeder terug. Sewells moeder bleek, kort na Zakia’s geboorte, aan schizofrenie te lijden; ze was vaak afwezig. Op die bandopname klinkt ze gelukkig: ‘De stem van iemand die ik heel lang geleden ben kwijtgeraakt, voor ik kon begrijpen wat ik kwijt was.’ Het aangrijpendste essay is dat van Yiyun Li, een in China geboren Amerikaanse romanschrijver. Ze vertelt hoe ze, alleen in de auto, hardop communistische propagandaliedjes uit haar jeugd zingt – een beschamende vorm van weemoed. Ze vertelt ontspannen iets over haar zoon Vincent, die van musicals hield, vooral van Les Miserables. Het boek van Victor Hugo werd zijn lievelingsboek. Dan schrijft ze, als een mokerslag, dat Vincent op een dag plotseling overleed. De musical en het boek verloren hun glans, raakten beladen. Li concludeert: ‘Kunst is niet meer dan een symbool, een placeholder voor het leven. (…) Je worstelt niet met de symbolen, maar met het leven zelf.’ Over dat symbool wordt in deze bundel briljant geschreven.||https://www.volkskrant.nl/cultuur-media/in-this-woman-s-work-schrijven-bekende-vrouwen-over-de-soundtrack-van-hun-leven~bfa96c4b/
2022-08-04||‘Ik ben zwaar beïnvloed door Saskia Noort’: Herman Brusselmans over zijn literaire invloeden||Niets of niemand komt uit de lucht vallen. Altijd was er iets vóór wat er is. De kapstok kwam er omdat er eerst kleren waren. The Rolling Stones scoorden hits omdat Chuck Berry hen dat voordeed. De woke-beweging maakte opgang dankzij voorafgaande fenomenen als de dolle mina’s, het antiracisme en de veranderde kijk op sekse en gender. Wie denkt dat hij in wat dan ook de allereerste is, is de strapatsen van Adam en Eva vergeten. Originaliteit hield op te bestaan bij de oerknal. Die was effectief origineel, al wat erna evolueerde was door de oerknal beïnvloed. Wie verstandig, bescheiden en waarachtig is, zal toegeven dat wat hij doet, hoe hij in elkaar zit, en wat z’n plannen zijn, in wezen oude koek is, iets waar niemand zich voor hoeft te schamen. Als je over het water loopt, deed Jezus dat al. Als je een gerecht uitvindt, werd dat al gegeten door de Oude Grieken. Als je vrouwen onthoofdt, ben je een imitator van Hendrik de Achtste. Kleine denkers zitten te broeden op nieuwigheden. Ze zullen die niet vinden. Middelmatig intelligente personen roepen ‘Eureka!’, terwijl dat woord in hun context totaal misplaatst blijkt. Individuen met een grote mond ratelen dat ze het vuur hebben uitgevonden, en achter hun rug brandt hun huis af. Wijs mij een modernist aan en ik wijs je iemand aan die de antieken negeert. Wijs mij een speerpunt aan en ik wijs je iets aan dat achterop hobbelt. Wijs mij barricaden aan en ik wijs je dor hout aan. Nieuwlichterij hangt samen met oplichterij in vele disciplines: de wetenschap, de kunst, de muziek, de literatuur, de psychologie, de sport, noem maar op. Johan Cruijff kon dingen die geen enkele andere voetballer kon. Nou, dan had je Pele niet bezig gezien. Pele kon dingen die geen enkele andere voetballer kon. Nou, dan had je Di Stéfano niet bezig gezien. Di Stéfano kon een bal anderhalf uur op z’n hoofd laten liggen. Nou, dan weet je niet hoe lang de potsenmaker op de kermis van Spijkenisse, Cees van Witteprins, in 1674 de bal op z’n hoofd liet liggen. Dat was vier dagen en drie nachten. Ik bedoel maar: geef toe dat waar je mee bezig bent, anders of beter of uitgekiender of leuker of verbazingwekkender of opvallender of genialer of slimmer of uitgebreider of grappiger of interessanter of langduriger of geestiger werd uitgevoerd door talloze van je voorgangers. Ik ben zelf een goed voorbeeld. Toen ik debuteerde in 1982 met de verhalenbundel Het Zinneloze Zeilen buitelden de recensenten over elkaar om te roepen dat zo’n bundel nooit eerder was verschenen. Dat ik de originaliteit in persoon was. Dat de Nieuwe Schrijver was opgestaan. Hun geroep was lulkoek. Ik was helemaal geen nieuwe schrijver, ik was een schrijver die oud was vergeleken met zij die vóór mij hadden geschreven en die het geluk hadden – meestal postuum – dat ze van een grote invloed waren geweest op mij en op wat ik schreef. Van die schrijvers waren er vele. Ik schud ze zo uit m’n mouw: Gerard Reve, J.D. Salinger, Erich Kästner, Jan Cremer, Fjodor Dostojevski, Henrik Ibsen, Gerard Walschap, Boris Vian, Bret Easton Ellis, Lord Byron, W.B. Yeats, Molière, Remco Campert, Gust Gils, de lijst is eindeloos. De meesten zijn inderdaad dood, maar sommigen leven nog en gaan door met me te beïnvloeden. Sommigen hebben zelfs later gedebuteerd dan ik, maar terwijl ik onderweg was met m’n carrière kwamen zij ineens opduiken om mij ideeën te geven, mij verder te helpen, of van mij een betere schrijver te maken dan ik al was. Heden wil ik een aantal klassieke werken uit de literatuur belichten, die mij – samen met hun auteurs – de literaire stijl, techniek, plotontwikkeling, vorm en inhoud hebben aangereikt die ik nog steeds ten dele hanteer in m’n oeuvre. Ten eerste is er Verzen van J.H. Leopold. Ik was namelijk, voor ik een prozaschrijver werd, een heuse dichter. Praktisch iedere dag zat ik in een grijs opschrijfboekje met m’n Parker-vulpen gedichtjes te noteren, en aanzetten tot gedichtjes, en stukken van kwatrijnen, en halve sonnetten, en ollekebollekes, en jamben, en woorden die later tot meer woorden zouden kunnen leiden om op den duur alweer voor een gedicht te zorgen. Ik las het werk van vele andere dichters, van Romeinen die voor Christus leefden, van Fransen, van Duitsers, van Engelsen, van Afrikanen, van Scandinaviërs, van Brazilianen, van Belgen (zowel Vlamingen als Walen) en van Nederlanders. En het was een Nederlander die met kop en schouders boven alle andere dichters uitstak. Dat was J.H. Leopold. Ik werd een ware J.H. Leopold-fanaat en ik kleedde me zelfs als J.H. Leopold, waarbij het me meeviel dat hij, naar het schijnt, altijd doorsneekleren droeg, niks bijzonders, gewoon een broek en een hemd en sokken en schoenen en als het wat frisser werd een gevoerd jasje. Maar mocht J.H. Leopold een roze zuidwester, een clownskostuum en oranje bordeelsluipers gedragen hebben, dan zou ik ze net zo goed hebben aangetrokken. Ik kon derhalve een groot bewonderaar van J.H. Leopold genoemd worden, en ik citeerde z’n verzen bij om het even welke gelegenheid. Zo zei ik ’ns tegen m’n grootmoeder Maria: ‘O grootmoeder, om mijn oud woonhuis peppels staan!’ ‘Wat is dat nu weer voor onzin’, zei ze, ‘wat is er eigenlijk met jou aan de hand? Altijd maar boeken zitten lezen en om de haverklap rare dingen tegen me schreeuwen! Peppels? Wat zijn dat? Wie heeft in godsnaam ooit van peppels gehoord?’ ‘Het zijn populieren, grootmoeder’, zei ik. ‘Noem ze dan ook populieren’, zei ze, ‘en kom me niet aan m’n kop zeiken met peppels.’ En dan was er dat meisje dat ik dolgraag wilde versieren. We zaten in café De Rompslomp in m’n geboortedorp Hamme, en we dronken wat, en eerlijk gezegd verliep het gesprek nogal stroef, zodat ik besloot om J.H. Leopold van stal te halen, en ik zei, volgens mij op een redelijk poëtische wijze: ‘O nachten van gedragene extase’, waarop het meisje mij bevreemd aankeek, een kwart seconde op haar horloge staarde en riep: ‘Hemeltje! Al zo laat! Ik moet nog de doorligwonden van m’n tante Sonja gaan deppen!’, waarna ze als de bliksem uit het café rende. Hoe dan ook was en is J.H. Leopold een grote held van mij, die mij heeft leren dichten. Dat ik op den duur aan het dichten de brui gaf, daar draagt hij geen enkele schuld voor. Ten tweede is er Max Dendermonde, pseudoniem van Hendrik Hazelhoff, die mijn kijk op de roman vormgaf dankzij zijn meesterwerk De wereld gaat aan vlijt ten onder. Ik las niet alleen die roman, maar ook veel van het andere werk van Dendermonde, alsmede informatie over hem, en ik had een grote klik met hem en z’n oeuvre. Zo is er zijn pseudoniem, dat hij ontleende aan een stad in Oost-Vlaanderen, België, en niet alleen is Dendermonde een prachtige stad, tevens paalt het aan m’n geboortedorp Hamme, en heb ik Dendermonde in m’n jeugd veel bezocht, om er naar de jeugdclubs te gaan, er nieuwe kleren te kopen, er te gaan zwemmen in de Dender, en er achter de meisjes aan te zitten. Er is ook de bevinding dat Max Dendermonde een tijdlang straatmuzikant is geweest, net als ik. Mezelf begeleidend op de mandoline stond ik op de Hamse straten (ook op die van, ja hoor, Dendermonde) en zong ik liederen van pijn en gemis. De meeste mensen hielden mij een briefje van twintig frank voor en zeiden: ‘Dit krijg je als je ophoudt met je gejammer’, en zo verdiende ik behoorlijk wat geld door níét te zingen en te spelen. Op de koop toe is Max Dendermonde radiopresentator geweest, ook net als ik. In de jaren 1994-95 was ik co-presentator van het programma De laatste mannen, waarover ik trouwens een roman ga schrijven, getiteld De onnozelste mannen. Maar goed, Max Dendermonde en het boek met de schitterende titel De wereld gaat aan vlijt ten onder hebben mij de hand gereikt bij het schrijven van vele van mijn eigen romans. Ten derde is er Hella S. Haasse. Ik ondervond al snel dat je je, als auteur, niet alleen moet laten beïnvloeden door mannen maar ook door vrouwen. Niet alleen door navelstaarders maar ook door rondreizigers. Niet alleen door mompelaars, maar ook door verstandig en begrijpelijk schrijvende dames van de wereld. En hoe kon je Hella S. Haasse omschrijven? Als een vrouw; als een reiziger; als een dame van de wereld die in haar boeken het intellect en de begrijpelijkheid een belangrijke plaats gaf. Vooral Heren van de thee deed mij op m’n letterkundige fundamenten daveren. Dit verhaal over een theehandelaar in Nederlands-Indië greep me bij m’n kladden, liet me achterover vallen van bewondering, en zorgde ervoor dat ik de horizonten in m’n eigen boeken een heel stuk verruimde. Ik heb Hella S. Haasse één keer ontmoet, tijdens een letterenfestival in Apeldoorn. Schuchter stelde ik me aan haar voor, en zei ik: ‘Goeiemiddag, mevrouw Haasse, ik ben Herman Brusselmans en ik ben een groot fan van uw werk’, waarop ze grimmig zei: ‘Dat kan me geen fuck schelen.’ Dus je zou kunnen zeggen dat onze ontmoeting een beetje de mist inging, maar dat heeft geen enkele invloed gehad op m’n idolatrie voor mevrouw Haasse. Ten vierde is er de Vlaamse schrijver Walter van den Broeck, wiens tweede boek Lang weekend uit 1968 me vanaf pagina één tot en met de laatste pagina heeft laten bulderen van het lachen. Ik vind immers dat ook humor een vooraanstaande positie verdient in literaire werken. En Walter van den Broeck weet haarfijn hoe hij een lezer moet laten schuddebuiken. Je moet ’ns de scène lezen waarin het hoofdpersonage de vrouw van zijn dromen helpt bij het installeren van een vleugelpiano. Je komt niet meer bij. Ik heb in de loop der tijden in verschillende interviews gezegd dat Lang weekend een van m’n lievelingsboeken is, en van lieverlede heeft Walter van den Broeck met me contact gezocht om me te bedanken, en sindsdien ontmoeten we elkaar geregeld. Bij de eerste ontmoeting zei ik beleefd: ‘Goeiemiddag, meneer Van den Broeck, ik ben dus die Herman Brusselmans met wie u gebeld hebt, en ik ben een groot fan van uw werk’. Even was ik bang dat ook Walter van den Broeck zou zeggen: ‘Dat kan me geen fuck schelen’, maar integendeel, hij zei: ‘Ik ben ook een groot fan van uw werk.’ Het ijs was gebroken, en we babbelden honderduit met elkaar. Walter is een magnifieke gozer, die nog steeds, op zijn hoge leeftijd, zeer leesbare boeken schrijft, al zal vooral Lang weekend een speciale plek op m’n boekenplank blijven behouden. Ten vijfde is er Saskia Noort. Uiteraard is ze een stuk jonger dan ik (geboren in 1967 tegenover 1957), heeft ze later gedebuteerd dan ik (2003 tegenover 1982), en heeft ze een veel vrouwelijker kijk op de dingen dan ik (superfeminist tegenover ouwe macho). En toch noem ik haar als een van de vijf schrijvers die zeker van tel zijn geweest voor mij. Ik moet het daaromtrent thans kortstondig hebben over de periode 2000-2003. Ik voelde me allesbehalve goed in m’n vel. Ik had nochtans niks te klagen. Ik zat in een standvastige relatie, ik was een soort van bestsellerauteur, ik had een eigen huis, ik had een aantal prima vrienden, ik was dol op m’n woonplaats Gent, en ik was van de drank af. Maar niet van de coke. Ik snoof tot vier gram per dag. Ik werd er helemaal lijp van. Ik verwaarloosde m’n relatie, m’n werk, m’n vrienden. Let op, ik bleef wel doorgaan met schrijven, maar ik vond er niks meer aan, wat ik produceerde beoordeelde ik zelf als bagger, en het enige waar ik echt mee inzat was of m’n dealer me binnen het half uur een nieuwe lading coke kon brengen. Deze dealer was geen doetje. Z’n bijnaam was Franky De Neusbreker, en inderdaad, als je niet contant of binnen de drie dagen z’n geleverde coke betaalde, dan brak hij simpelweg je neus. En als je de volgende keer weer niet bijtijds betaalde, brak hij nóg een keer je neus. Gelukkig had ik geld genoeg om geen schulden te hebben bij De Neusbreker, maar als je verslaafd bent is geld genoeg hebben in wezen een pest: zonder geld immers geen drugs, tenzij je er een meermaals gebroken neus voor overhebt. Dat gesnuif van mij moest stoppen. Dus stopte ik ermee. Cold turkey. Afzien, kotsen, m’n overleden moeder aanroepen, God vervloeken, zweten, twee pakjes sigaretten per dag paffen, last en lijden. Maar ik was van de coke af. Ik herstelde m’n relatie en zocht m’n vrienden weer op. Het enige wat ik ook nog nodig had was opnieuw zin krijgen in schrijven. En toen las ik Terug naar de kust van Saskia Noort. Ik dacht: dit is het! Een niet al te moeilijke, zeer prettig leesbare, ultraspannende, komische en ernstige, over vele lagen beschikkende roman! En zwaar beïnvloed door Terug naar de kust schreef ik mijn eigen nieuwe roman Muggepuut. Het werd een enorme bestseller en ik had weer het juiste pad gevonden, dankzij de grootste vrouwelijke schrijver uit Nederland, Saskia Noort. Ik hoop dat ik met dit betoog mensen heb kunnen aanraden om de werken te lezen van J.H. Leopold, Max Dendermonde, Hella S. Haasse, Walter van den Broeck, en Saskia Noort, want ieder op hun eigen manier zijn ze literaire influencers, en dat zullen ze hopelijk nog heel lang blijven.||https://www.volkskrant.nl/cultuur-media/ik-ben-zwaar-beinvloed-door-saskia-noort-herman-brusselmans-over-zijn-literaire-invloeden~bc977dbf/
2022-08-04||Taylor Mac brengt een queer versie van de Amerikaanse muziekgeschiedenis ★★★☆☆||Eigenlijk duurt zijn voorstelling 24 uur lang, maar voor het Nederlandse publiek is hij zo vriendelijk geweest om het naar een ruime twee uur terug te brengen. In de opening van zijn show verwijst de Amerikaanse entertainer Taylor Mac naar zijn veelgeprezen performances uit 2016, waarbij hij in een marathonsessie van een etmaal het publiek meenam in de Amerikaanse muziekgeschiedenis, beschouwd vanuit het perspectief van gemarginaliseerde groepen. In elk uur werd een ander decennium behandeld, van de Amerikaanse Revolutie in 1776 helemaal tot aan het heden. Deze week treedt Taylor Mac voor het eerst op in Nederland, in het kader van Amsterdam Pride. Ook in de ingekorte versie van de show komt er wat Amerikaanse geschiedenis voorbij, maar wordt er in de eerste plaats veel keet getrapt. Mac is uitgedost in extravagante regenboogkostuums, maakt vileine grapjes en vertelt dat de avond in het teken staat van het offeren van het patriarchaat. Vrouwen en queers zijn decennialang onderdrukt, en daarom moet het door witte mannen gedomineerde systeem eraan geloven. Hierbij is een actieve rol van het publiek noodzakelijk, want ‘de avond is het ritueel, en het publiek is het offer’. Er volgt heel veel publieksparticipatie, waar ook toeschouwers die daar een hekel aan hebben niet onderuit kunnen komen. Meerdere malen worden er wat mannen op het podium gezet om de ‘toxische masculiniteit’ te vertegenwoordigen. Ook worden er pingpongballetjes uitgedeeld, zodat het publiek, in de rol van de ‘homofoben’, die naar de optredende queers kan gooien. Soms is het erg flauw, zoals wanneer Mac op een vrouw uit de zaal afstormt om haar te omhelzen, en op het laatste moment de boot afhoudt. Wat wel een mooi beeld oplevert, is wanneer alle mannen van 14 tot 40 jaar op het podium worden verzameld. Zij fungeren als de soldaten in de loopgraven van de Eerste Wereldoorlog, terwijl Mac een fraai lied zingt. Bij het inkorten van de 24 uurs-show is een wat warrige selectie gemaakt, waardoor het concept van de historische vertelling niet helemaal overeind blijft. Jammer hierbij is ook dat Mac nauwelijks een introductie geeft bij de minder bekende liedjes uit de vroege americana, waardoor je niet meer weet over welk decennium het nu precies gaat. De muziek zelf maakt echter veel goed. Mac heeft een voortreffelijke band meegenomen van acht muzikanten, die geweldige arrangementen spelen bij Amerikaanse klassiekers als A Hard Rain’s a-Gonna Fall van Bob Dylan en Born to Run van Bruce Springsteen. Bij Taylor Mac kun je het beste achterover leunen en de chaos toelaten. Er zijn verkleedpartijen en er worden gastartiesten op het podium gehaald, onder wie een groot gezelschap burleske dansers dat de zaal op stelten zet. Er gebeurt in ieder geval van alles op deze vrolijke avond waarop de diversiteit wordt gevierd.||https://www.volkskrant.nl/cultuur-media/taylor-mac-brengt-een-queer-versie-van-de-amerikaanse-muziekgeschiedenis~b8233ac9/
2022-08-04||Michèle Blom heeft de situatie in het snotje||De Dag van het Feitelijk Watertekort betekende ook de lancering van een nieuw gezicht in de media. Het behoort toe aan Michèle Blom, directeur-generaal van Rijkswaterstaat en voorzitter van de Landelijke Coördinatiecommissie Waterverdeling (LCW), tot de uitbraak van het Feitelijk Watertekort door mij althans niet eerder zenderbreed waargenomen. Ze werd bij de publieke omroepen binnengehaald als Neerlands hoop in bange dagen en speelde haar rol met verve. Goed dat zij namens de overheid de noodklok luidt, en professioneel hoe zij de ene na de andere journalist steeds dezelfde antwoorden op steeds dezelfde vragen gaf. Toen ik bij het NOS Journaal van de eerste schrik was bekomen, verklaarde Blom dat het vooral de scheepvaart en de landbouw zijn die hinder krijgen. ‘In de rivieren zit minder water, er kan minder ballast in de schepen en daardoor kunnen ze minder varen’, legde Blom de verslaggever uit. Heldere taal. Over de gevolgen voor de landbouw vroeg de reporter niet door – laat die boeren het nu maar even zélf uitzoeken, dacht hij wellicht. Hoe moet het met het drinkwater? Blom suste: ‘Het drinkwater is niet in gevaar, dat wil ik echt benadrukken, is níét in gevaar. De drinkwaterbedrijven zorgen daar vierentwintig-zeven voor.’ De hele avond was er, ondanks die geruststellende woorden, sprake van verhoogde waakzaamheid. Nieuwsuur kwam met een reportage over mogelijkheden tot waterbesparing. Tienduizend liter drinkwater winnen uit zeewater: in een Scheveningse proefcontainer kan het al. Helaas werd niet verklapt of dit per jaar, dag of uur is. Nog een druppel op de gloeiende plaat: een urinoir met een fonteintje erop. Dat kan worden weggedraaid, zodat de pisbak vrijkomt. Na gedane zaken plaatst de gebruiker het fonteintje terug en wast de handen, met dat water spoelt ook het urinoir door. Pwc, plassen-wassencombinatie, heet de vinding. Bloms kalmerende woorden en de in Nieuwsuur wenkende perspectieven waren even later nog niet doorgedrongen tot Op1-presentator Tijs van den Brink, die de uitzending alarmistisch begon met: ‘Kunnen we nog wel douchen en de afwas doen?’ De gelouterde waterdeskundige Piet Verdonschot spuide er niet zonder cynisme zijn ongenoegen. Hij had de droogtecrisis van 1976 al meegemaakt, en sindsdien was er op beleidsmatig niveau ‘weinig gedaan’. Terug naar Blom, die op Radio 1 bij Met het oog op morgen na die lange dag uit de losse pols Coen Verbraak nog maar eens te woord stond. Ze beaamde dat de ‘watercommunity’ de komende weken klaarstaat en dat ze de situatie ‘in het snotje’ heeft. Het IJsselmeer is daarenboven ‘opgezet’: met vooruitziende blik zijn er al extra waterreserves aangelegd. Voor mijn geestesoog doemde ineens de Afsluitdijk op, waar het verkeer, wegens dramatisch vertraagde versterkingswerkzaamheden onder verantwoordelijkheid van Bloms Rijkswaterstaat, al jaren stapvoets rijdt. De onrust van eerder woensdag was terug: kan die dijk zo’n opgezet meer wel aan?||https://www.volkskrant.nl/columns-opinie/michele-blom-heeft-de-situatie-in-het-snotje~bc866cb9/
2022-08-04||Tracks van de week: een jubileum van Orbital, een heerlijke afrohit en wat vindt u eigenlijk zelf van Stromae?||Het Britse danceduo klinkt na dertig jaar geenszins gedateerd. Ze vieren het jubileum met een lekkere box inclusief deze toptrack Smiley, die ook de opkomst van de ravecultuur herdenkt. Een heerlijke afrohit van de Brits-Ghanese Jae5, met rapper Dave en de Nigeriaanse zanger Bnxn. Hoe bedwelmend subtiel alles is gearrangeerd, hoor je per luisterbeurt beter. Deze track van Stromae met de hitzangeres Camila Cabello moet natuurlijk worden beluisterd. Een repeat zit er waarschijnlijk niet in. Oordeel vooral zelf.||https://www.volkskrant.nl/cultuur-media/tracks-van-de-week-een-jubileum-van-orbital-een-heerlijke-afrohit-en-wat-vindt-u-eigenlijk-zelf-van-stromae~b7197fc5/
2022-08-04||Speciaal worden we als mens pas echt wanneer we woeste, walgelijke, compromisloze, grensoverschrijdende kunst en literatuur maken||Toen ik een vijfjarige morsige immorele primitieve onbehouwen wildebras was in De Panne, wilde ik een jongetje zijn. Jongens mochten meer. Jongens mochten ongestraft blindencentra in brand steken, gemummificeerde kogelvissen stelen van vereenzaamde gravinnen, boksen tegen kermiskangoeroes, hun neus laten breken door verweerde paardengokkers, en vanuit de kruin van een trompetboom pissen op het hoofd van de kribbige onderpastoor. En later, wanneer de jongens volwassen mannen waren, mochten ze: poolreiziger, leeuwentemmer, messenwerper, bergbeklimmer, syfilislijder, uroloog, treinrover, bankovervaller, pooier, dichter, discuswerper, brandweerman, premiejager of fazantenstroper worden. Meisjes in De Panne mochten niets. Meisjes moesten koket, gedwee, zachtmoedig, zorgzaam, vlijtig en nederig zijn: de tafel dekken, de caviakooi schoonmaken, hazen villen, samowars opblinken en virtuoze doch geruisloze pijpbeurten uitdelen aan incestueuze imkers, verdorven touwslagers en racistische fietsenmakers. Ik verzette me hevig tegen dit keurslijf. Ik kon en wilde niet in de pas lopen. Ik was niet bevallig en de genitaliën van incestueuze imkers, verdorven touwslagers en racistische fietsenmakers zeiden me niets. Dus sprak ik op een dag mijn wens uit tegen mijn moeder: ‘Mama, ik wil een jongetje zijn. Voor eeuwig en altijd. Verlos me van mijn vagina en schenk me een penis. Graag een gigantisch exemplaar, dan kan ik er pocherig over doen en wulpse garnalenpelsters, sproeterige knopenverkoopsters en naïeve Moldavische bobijnsters laten krijsen van zalige pijn en heidense extase.’ Gelukkig nam mijn sluwe felle spottende intelligente moeder mijn wens niet ernstig. Anders was ik nu een man. Een afschuwelijke man met schabouwelijke teelballen en een spuuglelijke penis. Mijn moeder nam mijn wens niet ernstig, omdat ik grillig, onnozel, irrationeel, warrig, wispelturig, rusteloos en redeloos was. Maar vooral: omdat ik verwaarloosbaar was, van geen tel. In de jaren tachtig werd er niet op kinderen gelet. Er werd alleszins geen rekening gehouden met onze klachten, complexen, angsten, trauma’s, obsessies en bevliegingen. Wij waren (in de ogen van de hooghartige autoritaire volwassenen) bleke, hortende, stotterende, snotterende, sniffende, schimmige, inferieure, gebrekkige, onaffe, demonische wezens. Dat de volwassenen mij negeerden kwam mij goed uit, zo kon ik naar hartenlust: verwilderen, verloederen, vriendschappen sluiten met eekhoorns en boemannen, banken overvallen, geld aftroggelen van psychotische Aboriginals, onorthodoxe taxidermisten lastigvallen, en koortsig masturberen met kroonkurken en vermangelde krabben in de bunkers op het strand. Pas op mijn elfde wilde ik een meisje zijn. Ik woonde niet meer in De Panne, ik woonde toen in Gent. Ik begon een paarse diadeem te dragen en dweepte met Charlotte Gainsbourg, de brutale guitige pruilende hese Franse dochter van de onweerstaanbare hitsige schaamteloze blasfemische provocateur Serge Gainsbourg. Ik werd verliefd op een klasgenoot: Bart. Maar Bart had zijn zinnen gezet op de vulgaire vroegrijpe corrupte snerende Wendy die reeds priemende peervormige borstjes had onder haar te dunne T-shirt van The Cure. Dus moest ik mijn pap koelen met een zestigjarige bedlegerige Cobraschilder. De Cobraschilder woonde in de Penitentenstraat. Het scheen me een ranzige, hilarische, obscene straatnaam. Tot mijn moeder me vertelde dat penitenten boetelingen waren en geen mannelijke genitaliën. Maar dat maakte de straatnaam alleen maar mysterieuzer, aantrekkelijker, gewelddadiger en interessanter. De bedlegerige Cobraschilder stierf aan een welverdiende bloedvergiftiging, en ik vond uiteindelijk een liefje van mijn leeftijd: Anton. Anton was erg romantisch: hij kocht om de haverklap marsepeinen rattenvangers en pluchen walrussen voor mij. Helaas weigerde hij om mijn zondige schaamlippen te verminken met natte espadrilles en roestige veiligheidsspelden. Schoon ik het hem vroeg. Nee: ik smeekte erom. Ik verbrak de relatie en Anton verdronk enkele weken later in een mistroostig Bulgaars waterpretpark. Tegenwoordig zijn er veel kinderen die zich inbeelden dat ze verlangen om van geslacht te veranderen. Vanaf het moment dat ze hun ondoordachte, nukkige, tegendraadse wens hebben uitgesproken worden ze geforceerd in een slopend, intimiderend, neurologisch, hormonaal, psychologisch uitputtend, financieel aderlatend, onomkeerbaar proces. Allicht krijgt een deel van de kinderen spijt, maar ze durven misschien hun staart niet meer in te trekken. Bij wijze van spreken. En ze voelen zich speciaal: in transitie. Maar speciaal worden we als mens pas echt wanneer we woeste, walgelijke, compromisloze, grensoverschrijdende, anarchistische kunst en literatuur maken. En die kunst en literatuur kunnen door elke opstandige mens worden gemaakt. Met of zonder penis, met of zonder horrelvoet, met of zonder dwerggroei, met of zonder criminele voorouders, met of zonder rolstoel, met of zonder littekens, met of zonder naargeestig verleden, met of zonder kleurrijke anomalieën. Elke puber heeft uiteraard het recht om te experimenteren met piercings, promiscuïteit, black metal, kleptomanie, zeezoogdiertatoeages en haarparafernalia. Maar bij de buitensporige vaart en koortsige haast waarmee van geslacht wordt gewisseld stel ik me, als trotse drager van duivelse eierstokken en druipende labia, toch vragen. Delphine Lecompte is dichter en prozaïst. Ze vervangt vandaag Asha ten Broeke.||https://www.volkskrant.nl/columns-opinie/speciaal-worden-we-als-mens-pas-echt-wanneer-we-woeste-walgelijke-compromisloze-grensoverschrijdende-kunst-en-literatuur-maken~b0799b1b/
2022-08-04||In Tanzania worden Masai met geweld verjaagd van hun land om plaats te maken voor luxe trofeejachtpartijen||Het is spitsuur voor Juma Olesampuerap, de enige dokter van dienst in de kleine Enkitoria-kliniek aan de rand van het Keniaanse Masai-dorpje Ololaimutiek. Buiten wachten tientallen mensen op hulp. De meesten van hen zijn vrouw, het zachte getingel van hun kleurrijke sieraden met kralen en spiegelende schijfjes dringt door een open deur de kleine ziekenzaal binnen. Olesampuerap onderzoekt de schotwond van Partalala, een jongeman gekleed in een grijze capuchontrui en een rood-zwart geruite shuka-doek. Hij heeft een gapend gat in zijn been, het wit van het bot is zichtbaar. ‘De Tanzaniaanse overheid moet zich schamen,’ prevelt Olesampuerap terwijl hij het been van de jongen inzwachtelt. ‘Zonder overleg schieten ze op hun eigen mensen.’ Partalala's gezicht vertrekt van de pijn. Op 9 juni, de dag voordat Partalala werd neergeschoten, meldden drie agenten zich in Ololosokwan, een dorp in Loliondo. Ze wilden een betonnen paal in de grond slaan, die moest aangeven waar binnenkort een nieuw wildpark wordt aangelegd. De jachtlicentie voor het park, dat zo’n 1.500 vierkante kilometer groot zal worden, is in handen van de Otterlo Business Corporation (OBC) uit de Verenigde Arabische Emiraten (VAE). Volgens een VN-rapport uit 2019 is OBC ‘een luxe jachtbedrijf’, dat al in 1992 een Tanzaniaanse jachtvergunning kreeg, ‘waardoor de koninklijke familie van de VAE privé-jachtreizen kan organiseren’. Hoewel er vooral in zuidelijk Afrika veel op wild wordt gejaagd, is trofeejagen ook in Tanzania niet verboden. Maar volgens internationale verdragen die Tanzania heeft ondertekend, moeten de Masai, een volk van veehoudende nomaden, vooraf toestemming geven voor het gebruik van hun traditionele leefgebied. ‘Het uitzetten van de Masai zonder voorafgaande goedkeuring is een mensenrechtenschending’, aldus Balakrishnan Rajagopal, Speciaal Rapporteur van de VN. ‘Uitzetting in naam van natuurbehoud, safaritoerisme en trofeejacht brengt het fysieke en culturele voortbestaan van de Masai in gevaar.’ Dus toen de politie op 9 juni het gebied wilde afbakenen, zeiden de Masai dat dit eerst besproken moest worden met de stamoudsten uit de omgeving. Toen de leiders de volgende dag in Ololosokwan bij elkaar kwamen, werden ze verrast door een bezoek van een grote politiemacht. Volgens de Masai begonnen de agenten meteen te schieten en traangasgranaten te gooien. Meer dan dertig personen raakten gewond, aldus de Masai. ‘Misleidend’, noemt de Tanzaniaanse premier Kassim Majaliwa de bloedige filmpjes die sindsdien op sociale media rondgaan. Autoriteiten zeggen dat er bij het conflict geen gewonden zijn gevallen. Er is alleen een agent omgekomen, stellen zij, die in zijn oog is geraakt door een pijl die door de Masai werd afgeschoten. 27 Masai zijn daarom gearresteerd, op beschuldiging van moord. ‘Daarachter ligt Tanzania,’ zegt de gewonde Partalala wanneer dokter Olesampuerap klaar is met zijn been. Hij wijst door het kleine raam in de gele muren van de zaal, naar de glooiende heuvels zo’n 25 kilometer verderop. Hij en ‘duizenden anderen’ zijn na de aanval van de politie over die heuvels getrokken, zegt hij. Partalala kan zich van die tocht zelf niets herinneren: hij verloor zijn bewustzijn nadat hij werd geraakt in zijn been, de kogel ging er dwars doorheen. Zijn dorpsgenoten durfden hem niet naar een Tanzaniaans ziekenhuis te brengen, want ‘die worden gerund door dezelfde overheid als die op ons schoot’. Hij ontwaakte in Kenia. Op veel plekken in Afrika wordt een natuurbeschermingsmodel gebruikt dat door activisten ‘fortress conservation’ wordt genoemd. Dat model, dat stamt uit koloniale tijden, probeert oorspronkelijke bewoners zoveel mogelijk uit natuurgebieden te weren, uit naam van natuurbescherming. Steeds vaker vecht de oorspronkelijke bevolking echter voor eigen beheer en bescherming van de nationale parken waar zij vaak al honderden jaren wonen. ‘Als de overheid in zee gaat met buitenlandse investeerders en niet samenwerkt met de mensen die al in de gebieden wonen, is er sprake van een nieuw soort kolonialisme,’ zegt een Tanzaniaanse Masai-leider die anoniem wil blijven uit angst voor repercussies. De ‘verhuizingen’ van Masai zijn bovendien niet nieuw, zegt hij. Al decennialang wordt de bevolkingsgroep volgens hem geïntimideerd. ‘De overheid komt geregeld naar Masai-dorpen om te zeggen dat ze land nodig heeft voor wildparken of fabrieken. Wij hebben daar niets over te zeggen.’ President Hassans nationale overheid houdt bij haar besluiten geen rekening met de wensen van lokale en regionale overheden waarin de Masai zijn vertegenwoordigd. ‘De Masai vormen al eeuwen de ziel van dit gebied’, aldus de Masai-leider. ‘Hoe kun je die wegrukken? Dan krijg je een leeg en verdord land, zonder leven.’ Advocaten, activisten en mensenrechtengroepen luiden nu ook de noodklok. Meer dan 70 duizend seminomadische herders die in het noord-Tanzaniaanse Loliondo leven worden volgens hen gedwongen om plaats te maken voor het privé-jachtgebied van Arabieren. De Tanzaniaanse overheid ontkent dat er sprake is van uitzetting, maar laat geen onafhankelijke onderzoekers of journalisten tot Loliondo toe. Wel is het de bedoeling dat VN-mensenrechtenwaarnemers een bezoek aan Tanzania zullen brengen, maar wanneer zij welkom zijn is nog onduidelijk. De waarnemers zullen ook Ngorongoro bezoeken, een ander gebied in het noorden van Tanzania waar Masai worden verdreven. Volgens de VN zijn er 165 duizend Masai getroffen door de herplaatsingsplannen in de twee gebieden – in totaal wonen er zo’n 400 duizend Masai in Tanzania. De mensenrechten staan inTanzania de laatste jaren onder steeds grotere druk. President Magufuli, die het Oost-Afrikaanse land van 2015 tot zijn dood in 2021 leidde en die ook wel de ‘Bulldozer’ werd genoemd, legde het zwijgen op aan onwelgevallige media en oppositieleden, hiv-programma’s zijn stopgezet. In 2018 schrapte de Wereldbank nog een lening van 265 miljoen euro aan Tanzania, omdat zij bezorgd was over het overheidsbeleid dat zwangere meisjes niet op scholen worden toegelaten. Toen Magufuli in maart 2021 plotseling overleed, nam voormalig vicepresident Samia Suluhu Hassan het stokje van hem over. Sinds haar aantreden zijn de banden tussen Tanzania en de VAE verstevigd. Tijdens een bezoek van Hassan aan Dubai in februari werd bekend dat de VAE de komende vier jaar meer dan 7 miljard euro in Tanzania zal investeren. Volgens activisten is die overeenkomst niet los te zien van wat er zich nu in Loliondo afspeelt. Voor de Masai die aan de Keniaanse kant van de grens wonen, is het opvangen van de Tanzianen vanzelfsprekend. Ook in een Masai-nederzetting net buiten Ololaimutiek verblijven sinds kort Tanzaniaanse Masai. ‘Er kwamen meerdere families,’ zegt stamoudste Ole Ndaika, ‘ze vertelden verschrikkelijke verhalen.’ Onder zijn New York Yankees-pet kijken zijn door staar tranende ogen naar de droge grond. ‘Zij hoeven niet te vragen of ze hier mogen verblijven’, zegt hij. ‘Dit zijn onze broers en zussen, en ze zitten in de problemen.’ In zijn huis is het warm en benauwd, het krioelt er van de kinderen. Ole Ndaika, die hier woont met zijn twee vrouwen en zes kinderen, vangt hier twee Tanzaniaanse vrouwen en hun kinderen op. ‘We hebben het zwaar’, zegt de oude man. ‘Er is niet genoeg ruimte en eten.’ Steun van de Keniaanse overheid krijgen ze niet. Ole Ndaika wijst naar een kleine bedstee. ‘We hebben maar drie kleine bedden voor vijftien mensen’, zegt hij, ‘de kinderen slapen op de grond.’ Op een van de afgeragde matrassen zit Kiramatisho, ze geeft haar baby de borst. ‘Haar zoon is geboren terwijl ze naar Kenia vluchtte’, zegt Ole Ndaika somber, ‘in de bush.’ Een paar uur nadat Kiramatisho's kind ter wereld was gekomen, moest haar man alweer terug naar de koeien, hun belangrijkste bezit. De 25-jarige vrouw maakt zich zorgen; ze heeft haar man al weken niet gesproken. ‘Ik ben bang dat hij wordt gearresteerd, geslagen of neergeschoten’, zegt ze. Hoewel Kiramatisho’s man zich waarschijnlijk nog in het dikke struikgewas schuilhoudt, met zijn koeien, kwamen er ook veel Masai met vee en al de grens over, zag dokter Olesampuerap. Hij vreest voor etnische conflicten over land en voedsel tussen Keniaanse en Tanzaniaanse Masai. ‘Overal zijn nu koeien’, zegt de arts, ‘maar er is geen gras en er valt geen regen. Dit is een onhoudbare situatie. Mensen zullen overlijden, veel kinderen zijn nu al ondervoed.’ Het spreekuur van de Enkitoria-kliniek is inmiddels voorbij, dokter Olesampuerap zijgt neer op een skai-leren bureaustoel. Hoe langer hij over de gebeurtenissen van zijn mede-Masai praat, hoe bozer hij wordt. ‘Sinds mensenheugenis leven wij in harmonie met de natuur’, roept hij. ‘We jagen niet op dieren, eten hun vlees niet eens.’ Het is aan de Masai te danken dat er überhaupt nog wilde dieren in Loliondo zijn, stelt hij. ‘En nu wordt er op mensen geschoten zodat de Arabieren op dieren kunnen schieten? Onvoorstelbaar.’ Tijdens de tirade van de dokter staart Partalala nog altijd naar de heuvels aan de horizon. ‘Niet alleen mijn lichaam lijdt’, zegt hij even later terwijl hij zijn gewonde been vasthoudt. ‘Mijn hele levensonderhoud en mijn familie is in gevaar. Ik weet niet waar mijn kinderen zijn, mijn koeien kunnen hier nergens grazen. De politie bezet het land dat wij hebben geërfd van onze voorouders. Als we dat niet terugkrijgen, sterven we uit.’||https://www.volkskrant.nl/nieuws-achtergrond/in-tanzania-worden-masai-met-geweld-verjaagd-van-hun-land-om-plaats-te-maken-voor-luxe-trofeejachtpartijen~bdf07d67/
2022-08-04||Frouke Arns pakt je bij je lurven om samen met de personages hun geschiedenis te reconstrueren||Uitgeput belandt de 20-jarige vluchteling Nizar in een koude winternacht bij de 80-jarige weduwe Helena. Zij woont vlakbij de Noors-Russische grens, die de jonge Syriër net is overgestoken. In haar debuutroman De gelijktijdigheid der dingen combineert Frouke Arns, die eerder enkele dichtbundels publiceerde, ontroerend de levensgeschiedenis van de oude vrouw met het verhaal van de jonge jongen. Helena is afkomstig uit het vroegere Duitse Silezië, na de Tweede Wereldoorlog aan Polen toegewezen. De Sileziërs werden gedwongen hun vertrouwde omgeving te verlaten en streken als Heimatvertriebene elders in Duitsland neer. Daar werden ze vaak vijandig bejegend als armoedige vluchtelingen. Door haar huwelijk met een Noor is Helena in Noorwegen terechtgekomen. Ze weet wat het is berooid, ongewenst en ontheemd te zijn en met die gevoelens observeert ze Nizar, die een etmaal lang in diepe slaap op haar bank ligt. Nizar, homoseksueel, is afkomstig uit een liefdevol academisch milieu. Hij besloot zijn verminkte land te verlaten nadat zijn vader was omgekomen bij een aanslag. Al als jongen was hij zich ervan bewust dat je je gelukkig kunt voelen terwijl er elders in de wereld iets gruwelijks gebeurt: de gelijktijdigheid der dingen, waarnaar enkele malen nadrukkelijk verwezen wordt. Alle individuele verhalen vormen samen ‘een bont mozaïek van het leven’. Een weinig verrassend inzicht. Interessanter is een ander thema: de onbarmhartige heerschappij van de herinnering. De aanwezigheid van de vluchteling confronteert Helena met ingrijpende gebeurtenissen die herleven en waarop ze reflecteert. Jarenlang hebben weggestopte ervaringen en emoties liggen wachten op het moment dat ze ‘via een geur, geluid of gevoel tot leven gewekt kunnen worden’. Scherven uit het verleden komen naar boven en groeien tot een grillig mozaïek. Gruwelijkheden uit de oorlog. De dood van Helena’s zoontje. Buitenechtelijke escapades. ‘Wat zijn we meer dan een verzameling ervaringen, indrukken en herinneringen? Als een sleepboot trekken we het net achter ons aan, waarin niet alleen onze eigen geschiedenis, maar ook die van vele generaties voor ons verstrikt zit’, schrijft Arns. Wat is ze eenzaam, Helena. Ze schreef haar echtgenoot brieven waarin ze alleen de mooie dingen noteerde. Wat er werkelijk in haar omging, haar eenzaamheid en gemis, gaf ze prijs in een dagboek dat niemand las. ‘Brieven aan een blinde’, schreef ze op het etiket. Een eenzamere titel had ze niet kunnen bedenken. Ook Nizars nog kleine geschiedenis wordt met stukjes en beetjes duidelijk. Zijn gelukkige kindertijd. Zijn eerste en verwarrende kus met een man. Het verhaal van zijn vlucht. Arns bouwt de verhalen van Helena en Nizar op met kleine aanwijzingen die nieuwsgierig maken en verwachtingen wekken. De lezer wordt bij zijn lurven gepakt om samen met de personages hun geschiedenissen te reconstrueren. Die levensverhalen zijn aangrijpend en vertellen ook veel over onze eigen tijd. De uitstoting, argwaan en onverschilligheid waarmee Helena als Heimatvertriebene binnen Duitsland geconfronteerd werd, verschillen in niets van wat vluchtelingen anno 2022 meemaken. Haar ervaring dat kinderen de schade van oorlog en geweld een leven lang met zich meedragen, kan zó overgeheveld worden naar wat zich momenteel in Oekraïne afspeelt. En Nizar geeft ‘de asielzoeker’ schrijnend een gezicht. Jammer dat Arns soms wat expliciet en uitleggerig is. Enkele hoofdstukken worden verteld door een sneeuwuil, die toeziet op al het menselijke gedoe en daar vinnig commentaar op levert: ‘Jullie mensen willen je gelijk halen, ten koste van alles.’ Hij heeft helemaal gelijk, maar wat hij zegt en denkt is soms meer wijsneuzig dan wijs. Arns’ schrijfstijl varieert van rapporterend tot beeldend. Treffend is: ‘Zelfs als ze ’s avonds uitgeput voor de tv neerviel, draaiden haar vingers onophoudelijk aan haar trouwring, alsof ze zichzelf opwond voor weer een nieuwe dag.’ Daar staan wat geforceerde en onhandige beeldspraken tegenover als ‘De muziek daalt als een emmer aan een touw langzaam af in de put van haar herinnering’. Maar die enkele vlek bederft de indruk die deze roman maakt niet. Met Helena en Nizar heeft Arns twee mooie portretten getekend die je bijblijven. Vooral de gepijnigde Helena staat als een standbeeld van levenswil overeind. Ze is beroofd van haar bakermat, het moederschap, haar echtgenoot, maar de aanwezigheid van Nizar werkt louterend. De verwerking van haar verleden geeft haar de wil om een nieuw verhaal op een schone lei te schrijven. Blank als de sneeuw die alom aanwezig is in deze mooie roman.||https://www.volkskrant.nl/cultuur-media/frouke-arns-pakt-je-bij-je-lurven-om-samen-met-de-personages-hun-geschiedenis-te-reconstrueren~b12569ee/
2022-08-04||‘Boeken die geschiedenis schreven’ is een heerlijk bonte verzameling wetenschappelijke ideeën ||Ik had nog nooit van Anna Maria van Schurman gehoord. Ze publiceerde in 1641 een verhandeling ‘over de geschiktheid van het verstand van vrouwen voor de wetenschap’. Een van haar redeneringen luidde: ‘Wie van nature het verlangen heeft naar kunsten en wetenschappen, is ervoor geschikt. Vrouwen hebben dat verlangen. Dus zijn ze ervoor geschikt.’ Geen speld tussen te krijgen, lijkt me. Wat Van Schurman hier op een curieuze manier formuleert, is een gedegen principe: het geslacht is wat wetenschappelijke aanleg betreft niet relevant en behoort dus geen rol te spelen. De praktijk was natuurlijk anders. Van Schurman werd door allerlei beroemde tijdgenoten voor een groot geleerde gehouden, maar haar pleidooi om vrouwen toegang te geven tot de academie stierf in de gebruikelijke vooroordelen. De universiteiten zijn nog eeuwenlang mannenbolwerken gebleven. In bepaalde opzichten is dat nog steeds zo: meer dan de helft van alle studenten is vrouw, maar een meerderheid van professoren is man. Getalenteerde vrouwen worden dus nog altijd over het hoofd gezien. Ik kwam Anna Maria van Schurman tegen in Boeken die geschiedenis schreven, een aanstekelijk boek met opstellen over invloedrijke wetenschappelijke publicaties. Het is uitgegeven om te vieren dat Leiden in 2022 European City of Science is en dus hebben alle besproken werken een band met de stad. Hoewel er heel wat grote namen voorbijkomen – Hugo de Groot, Carl von Linné (Linnaeus), Galileo Galilei, Rudolph Thorbecke en Johan Huizinga – zijn er ook aardig wat verrassingen, zoals Anna Maria van Schurman. Dat Leiden een mannenbolwerk was, blijkt ook uit het feit dat in de bundel slechts één andere vrouw aan bod komt, Adrienne van Till–d’Aulnis de Bourouill, die in 1970 een proefschrift schreef over de medisch-juridische aspecten van het levenseinde. Ze vraagt zich af wat ‘dood’ nou eigenlijk betekent. Tot de jaren zeventig werd het overlijden vastgesteld aan de hand van hartslag en ademhaling, daling van de lichaamstemperatuur, verstijving en verkleuring. Maar die criteria waren niet bruikbaar bij recent ontwikkelde ingrepen zoals reanimatie en orgaantransplantatie. Reanimatie leidt geregeld tot een diep comateuze toestand. Volgens de oude criteria leeft iemand dan nog en is een arts gehouden tot behandeling, hoe zinloos dat ook is. En organen voor transplantatie moeten zo snel mogelijk na de dood worden verwijderd: bij gebruik van de traditionele criteria ben je te laat. De grens moest dus scherper worden gesteld. Van Till stelde eerst een andere vraag: wat is een mens? Haar antwoord klinkt nogal boekhoudkundig maar is helder genoeg: ‘Een mens is een geïntegreerd functionerende psychosomatische totaliteit.’ Zo kwam ze aan het criterium van de hersendood dat nog altijd een belangrijke rol speelt in de medische praktijk: zonder actieve hersenfunctie zijn ‘integratie’ en een ‘psychosomatische totaliteit’ onmogelijk en is niet langer sprake van zinvol leven. Van Till was de eerste die het troebele terrein van het levenseinde verkende. Haar werk heeft sporen nagelaten in de Wet geneeskundige behandelingsovereenkomst (1995) en de Wet orgaandonatie (1996). Later in haar leven was ze betrokken bij de oprichting van de Nederlandse Vereniging voor vrijwillige Euthanasie, de NVVE, waarvan ze een tijdje voorzitter was. Het werk van Van Schurman en Van Till geeft al aan dat we in de bundel een bonte verzameling treffen. Dat is wat mij betreft geen bezwaar: je bevind je als het ware in een wetenschappelijke Wunderkammer en gaat van 16de-eeuwse zeekaarten tot verlichtingsfilosofie, de Statenvertaling, medische leerboeken, de indeling van planten, de geschiedenis van Japan, geneeskrachtige planten uit Brazilië en de late Middeleeuwen in Europa naar de dragende principes van onze democratie. Heerlijk. Zo las ik over de Deense geleerde Ole Worm die in zijn Museum Worminianum (1655) wist aan te tonen dat de schedel met een enorme tand uit zijn collectie niet afkomstig was van de mythische eenhoorn, maar van een narwal, een tandwalvis. Aardig om te lezen vond ik dat hij in de afdeling dieren ook een menselijke schedel behandelt. Kennelijk leverde dat geen problemen op terwijl zo’n drie eeuwen later Darwin grote consternatie veroorzaakte door te stellen dat mensen inderdaad dieren zijn, verwant met apen. Ook heerlijk: het verhaal over Christiaan Snouck Hurgronje die in 1885 naar Mekka trok om kennis te maken met de islamitische cultuur. Hij was een toegewijd onderzoeker. Om zich in Mekka te kunnen begeven moest hij zich voordoen als moslim en dus liet hij zich besnijden, nam een Arabische naam aan en liep bij aankomst in Mekka zeven rondjes om de Kaäba. Hij publiceerde een driedelig werk over Mekka, dat behalve informatief vast ook erg vermakelijk is. Wat te denken van het nauw verholen sarcasme in een passage over de ondergeschikte rol van vrouwen: ‘Zo houdt de vrouw alleen maar de bekoorlijkheden, waarmee Allah haar uitgerust heeft, om de man in het aardse bestaan af en toe een voorproefje te geven van de geneugten van het paradijs en om hem kinderen te baren.’ In een afsluitende beschouwing legt historicus Pieter Slaman de titel van de bundel uit. Hij stelt dat geschiedenis niet meer wordt gezien als de vervulling van een goddelijk plan, gestuurd door koningen en keizers, een kwestie van klassenstrijd, enzovoort, maar wordt gedreven door ‘de kracht van ideeën, de kracht van gedachten en verhalen die een nieuwe werkelijkheid kunnen scheppen.’ En vervolgens stelt hij trots: ‘Deze bundel presenteert zulke ideeën.’ Ik kan me wel vinden in de stelling dat verhalen cruciaal zijn. Homo sapiens zou beter homo narrans kunnen heten, de vertellende of verhalende mens, die haar weg door de werkelijkheid pas vindt als ze er verhalen over vertelt. En ik kan me ook wel vinden in de suggestie dat ideeën van wetenschappers vaak nieuwe verhalen hebben opgeleverd; dat ze, zoals Slaman schrijft, ‘de mens nieuwe manieren [boden] om de wereld te zien’. Toch zit er in Slamans stelling een element van wishful thinking. Hij negeert het kille feit dat wetenschappelijke ideeën in het beste geval vertrouwd zijn bij een relatief kleine, intellectuele elite, maar niet in brede kring. Ze zijn naar mijn indruk geen gemeengoed bij politici en bestuurders, ambtenaren en journalisten. Het is een van de wonderlijkste verschijnselen in onze samenleving: dat ze goeddeels is gebaseerd op kennis waarvan de meeste mensen geen benul hebben, inclusief de mensen die ons min of meer moeten leiden. Dat geeft soms te denken. Waarom krijgt een warhoofd als Willem Engel gehoor? Waarom wordt de Amerikaans politicus Jim Inhofe niet weggehoond als hij een sneeuwbal meeneemt in het Huis van Afgevaardigden als bewijs dat van opwarming van de aarde geen sprake is? Waarom beginnen we niet te schaterlachen als we lezen over ‘de natuurlijke orde van het onderscheid tussen man en vrouw’, zoals in het SGP-programma staat? Ik kan dat alleen begrijpen tegen een achtergrond van een breed wetenschappelijk analfabetisme. Aan wetenschappers zelf zal het intussen niet liggen. Wie weleens op de wetenschapsafdeling van een boekhandel komt, weet dat er een royale keuze is aan uitstekende, voor de leek toegankelijke science writing, over zo’n beetje elk denkbaar onderwerp. Toen ik dat soort boeken indertijd ontdekte, gingen er hele werelden voor me open, zoals ook nu weer gebeurde met deze mooie, zorgvuldig uitgegeven bundel.||https://www.volkskrant.nl/cultuur-media/boeken-die-geschiedenis-schreven-is-een-heerlijk-bonte-verzameling-wetenschappelijke-ideeen~b6134110/
2022-08-04||‘Ik probeer te relativeren waar het kan en enthousiast te zijn waar het moet’||‘FC Twente. Dat is een gevaarlijke outsider. Zij hebben hun groep grotendeels bij elkaar kunnen houden deze transferperiode. Dat is natuurlijk een voordeel. Ajax, PSV en Feyenoord zullen alle drie problemen gaan krijgen omdat ze hun selecties grondig hebben gerenoveerd. Ik denk dat de club die het eerst uit de grondverf komt – de beginperiode het best doorstaat – kampioen wordt. ‘Veel mensen denken dat Ajax de titel wel even komt ophalen. Ajax heeft geweldig gehandeld, financieel gezien. Voor Lisandro Martínez hebben ze zo’n 60 miljoen euro getoucheerd. Ook kochten ze flink spelers in. Maar sportief moet ik het allemaal nog maar zien. De Johan Cruijff Schaal tegen PSV ging met 3-5 verloren. Lang geleden hoor, dat Ajax vijf treffers tegen kreeg in eigen huis. De laatste keer hiervoor was in de jaren tachtig, geloof ik (in 1983 tegen Fortuna Sittard, red.).’ ‘Het heeft allebei zijn charme. Tegenwoordig kun je makkelijker aan informatie komen vanwege de snelheid van internet en mobiele telefoons. Aan de andere kant is de afstand tot spelers en trainers groter geworden. Als ik vroeger wedstrijden van Ajax of het Nederlands elftal versloeg, zat ik in hetzelfde vliegtuig. Dan kwam je altijd in de gelegenheid om een praatje te maken of een nieuwtje te krijgen. ‘Voor het wielrennen gold min of meer hetzelfde verhaal. In 1989 waren de wereldkampioenschappen wielrennen in Chambéry. Ik had wel aardig contact met Steven Rooks, een van de kanshebbers die dag. ‘Steven’, zei ik voor de wedstrijd, ‘als je gefinisht bent, zit ik hierboven in het hok.’ Ja ja ja, zei hij. ‘In de finale demarreerde hij en leek hij te gaan winnen. Hij was er bijna. Helaas: vlak voor de top haalden LeMond, Konysjev en Kelly hem in. Hij werd vierde. Enorm balen natuurlijk. ‘Wat doet hij? Hij finisht, rijdt naar de verzorger toe om zijn fiets en jack af te geven en loopt doodgemoedereerd naar mij toe. Terwijl de nummers vijf tot en met tien op de achtergrond nog binnenkwamen, heeft hij mij te woord gestaan. Zulke afspraken kon je toen maken. Er was een vertrouwensband. ‘Het zijn andere tijden. Herman van der Zandt zie je nu ’s avonds schooieren langs de ploegleiderswagens voor een interviewtje. Sporters leefden vroeger van publiciteit, nu zitten ze er niet zo meer op te wachten. Via sociale media hebben ze direct contact met hun achterban.’ ‘Mijn vader was hoefsmid. Hij behaalde tijdens de Tweede Wereldoorlog zijn diploma. Toen de oorlog afgelopen was en hij aan het werk wilde, waren alle paarden opgevreten. Dus dat was niet zo handig. Hij is toen bij Fokker gaan werken. ‘Op de lagere school kwam een van de Witte Paters, pater Hensen, langs met mooie verhalen. Hij vertelde over het werk dat zij deden in Afrika. Dat avontuur trok me. Hensen was ook heel werelds, helemaal niet zo streng religieus. Hij had een mooie auto, een Ford Taunus, herinner ik me. ‘En dus ging ik naar het internaat, het Lavigerie College van de Witte Paters in Santpoort. De eerste tijd had ik ontzettend heimwee. Maar het is een mooie periode geweest. Ik heb er levenslange vriendschappen aan overgehouden. Wel kwam ik er al snel achter dat het celibaat niks voor mij was. De flowerpower-tijd brak toen ook aan. Daar waren de paters ook gevoelig voor; velen traden uit. ‘Ik kies dan toch pater. Ik kon vroeger nog geen spijker de muur in rammen.’ ‘Louis van Gaal. Die is toch het belangrijkst geweest voor het begin van mijn carrière, denk ik. Ik mocht voor Langs de Lijn eens met Felix Meurders naar Willem II - Sparta. Louis speelde toentertijd bij Sparta. ‘Na afloop was Felix manieren aan het bedenken om Louis op de radio te krijgen. Louis had daar niet zo’n zin in. ‘Ik regel het wel’, zei ik. Louis en ik waren op dat moment collega-docenten aan de lts Don Bosco in Amsterdam. Ik ben toen naar de bus gelopen en zei: ‘Louis, ze willen je even op de radio.’ Hij was stomverbaasd om mij te zien. Hij prikte me met zijn vinger in mijn borst en zei: ‘Leo, voor jou doe ik dat.’ Daarmee maakte ik een goede beurt ten opzichte van Felix. ‘De legendarische sportverslaggever Theo Koomen heb ik twee jaar mee mogen maken. Sparta speelde in 1983 Europees voetbal. Jaap Hofman, de eindredacteur van Langs de Lijn, zei tegen mij: ‘Ga jij maar mee naar Sparta - Spartak Moskou vanavond. Theo is een beetje kleurenblind. Dan kun jij hem dingen influisteren als hij het niet goed ziet en leer je het werk ook nog een beetje.’ ‘Van tevoren hadden we afgesproken dat als Theo iets niet zou zien, hij me in mijn arm zou knijpen. ‘Penalty voor Sparta’, zei Theo. ‘Natuurlijk gaat achter de bal staan...’ Hij kneep me in mijn arm. Maar ik had het ook niet gezien. ‘Louis van Gaal’, gokte ik. Theo op de radio: ‘Het is natuurlijk Louis van Gaal die de penalty gaat nemen. Hij neemt een aanloop... Doelpunt!’ Bleek John de Wolf gescoord te hebben. Die zag er met zijn karakteristieke lange haren volledig anders uit, overigens. ‘We kwamen opnieuw in de uitzending en Theo zei, alsof er niets was gebeurd: ‘Sparta staat op gelijke hoogte door die benutte penalty zojuist van John de Wolf. Uitstekende goal.’ Hij deed dat zo vanzelfsprekend dat ik vermoed dat de mensen thuis dachten: ik zal het wel verkeerd gehoord hebben. Geweldig. Aardige kerel. Niet lang daarna kwam hij helaas om het leven bij een auto-ongeluk.’ ‘Dan toch De weg van Guus Meeuwis, want die vertaling heb ik in mijn eentje geschreven. Mooi nummer, toch? Dromen zijn bedrog was de eerste grote hit waaraan ik meeschreef. Ik deed dat samen met mijn beste vriend Han Kooreneef. ‘Naast mijn werkzaamheden als sportjournalist werkte ik ook bij de tv- en productiemaatschappij van Joop van den Ende. Daar schreven we teksten voor programma’s als Hitbingo en Wie ben ik?. Een aantal liedjes van Marco wachtte nog op een vertaling. Daar zijn wij toen mee aan de slag gegaan. Sindsdien heb ik nog meer nummers geschreven en vertaald voor Marco, Guus Meeuwis, Jan Keizer, Karin Bloemen en Saskia & Serge. ‘Ik heb het tekstschrijven altijd ontzettend leuk gevonden om ernaast te doen. Maar het is nooit mijn voornaamste inkomstenbron geweest. Op dit moment al helemaal niet, door de radioboycot van Marco. ‘Verschrikkelijk, dat we in een tijd leven waarin iedereen zomaar aan de schandpaal genageld kan worden. Het is te gek voor woorden. Er is nog geen rechtszaak geweest, maar toch besloten de radiozenders in hun onmetelijke wijsheid om de liedjes van Marco niet meer te draaien. Het kan ook nog zijn dat hij onschuldig is, hè? En wat dan? Ga je dan met terugwerkende kracht nog even zijn liedjes draaien? ‘Tim Hofman heeft perfect werk afgeleverd, maar het vliegwiel dat daarmee in gang is gezet, daar heb ik moeite mee. Ik blijf ook weg van of het waar is of niet. En ik vind dat iedereen dat moet doen. Je wordt tegenwoordig al kapotgemaakt voordat je een eerlijk proces hebt gekregen. Sociale media dragen daaraan bij.’ ‘Het zijn onvergelijkbare grootheden, maar ik zeg toch Theo. Hij heeft op cruciale momenten, in wedstrijden die ertoe deden, het verschil gemaakt. Hij zag dat Maradona stiekem met de hand scoorde in de halve finale tegen Engeland op het WK 1986. Hij hield een kleine slag om de arm: ‘En ik denk ja!’ riep hij uit. Geweldig. Doordat hij een klein beetje twijfel uitspreekt, ga je op het puntje van je stoel zitten. ‘Theo was een rustige commentator. Maar als iets goed was, hoorde je het aan zijn stem. Bij die fantastische solo van Maradona tijdens dezelfde wedstrijd tegen Engeland zei hij: ‘Ooh, óh-óh!’ Omdat hij gedoseerd commentaar gaf, wist je dat het bijzonder was als hij zijn verwondering uitsprak. Wij voetbalcommentatoren kunnen soms een beetje overdrijven. ‘Wat een schitterende goal!’, roepen we dan. Voor je het weet heb je in een seizoen veertig ‘wereldgoals’ gezien. ‘Jack is meer een radiopresentator, met een groot enthousiasme. Hij is veelzijdig. Boksen of atletiek versloeg hij net zo goed. Ikzelf probeer te relativeren waar het kan en enthousiast te zijn waar het moet. Ik hoop dat ik iets van beiden heb.’||https://www.volkskrant.nl/mensen/ik-probeer-te-relativeren-waar-het-kan-en-enthousiast-te-zijn-waar-het-moet~bf855270/
2022-08-04||Na het album Kingmaker kan het liedjestalent van Tami Neilson niemand meer ontgaan ★★★★☆||De Canadese Tami Neilson, tegenwoordig opererend vanuit Nieuw-Zeeland, was na haar vorige album Chickaboom! al iemand om goed in de gaten te houden. Dat is nu niet meer nodig: met opvolger Kingmaker heeft de zangeres zichzelf definitief naar de voorgrond van het americanatoneel geschoven. Het liedjestalent van deze vrouw kan niemand meer ontgaan. Nielson blijft schatgraven in de Amerikaanse tradities vanaf de jaren vijftig. Maar ze gaat ver voorbij de rock-’n-roll- en countrynostalgie. In Baby, You’re a Gun hoor je weliswaar westernkitsch en Ennio Morricone, maar wat zingt Neilson deze droefgeestige ballade prachtig en van verlekkerde smart doortrokken, naast een dik maar stijlvol strijkorkest. In de stompende bluegrass-track King of Country Music zingt Neilson gevat en zelfverzekerd over haar al lange en niet altijd makkelijke carrière: ‘Ain’t gonna hear me on no radio station, that’s okay. I tend to get above my station anyway.’||https://www.volkskrant.nl/cultuur-media/na-het-album-kingmaker-kan-het-liedjestalent-van-tami-neilson-niemand-meer-ontgaan~b0dba73b/
2022-08-04||Op het weergaloze debuut van Chat Pile knallen de noisegitaren en worden prangende vragen gesteld  ★★★★★||De heavy Amerikaanse muziek zit al jaren in de lift, en snelt die in Europa en Scandinavië steeds vaker voorbij. De vernieuwing komt echt van een continent verderop. Waar eerder Deafheaven en Zeal & Ardor de metal verbonden aan shoegaze en blues, legt nu de band Chat Pile uit Oklahoma een fris verband tussen de aloude postpunk en de hardst denkbare rock. Op het weergaloze debuut God’s Country klinkt Chat Pile soms als het Ierse Fontaines D.C.: net zo aanstekelijk, maar drie tandjes bozer. Chat Pile laat de laag afgestemde gitaren knallen in industriële noise, die ook lijkt geleend uit het oeuvre van de illustere herrieband Big Black. De vocalen van de zanger met de artiestennaam Raygun Busch brullen soms als die uit de hardcore, maar vaker worden de teksten gedeclameerd alsof het een vakbondsleider op een zeepkist betreft. In het steeds hakkender en opwindender anthem Why stelt Chat Pile eenvoudige vragen: ‘Waarom moeten mensen op straat leven, terwijl overal om hen heen gebouwen staan, zonder mensen erin maar met de verwarming aan?’ Met afstand het beste heavy-album van dit jaar, tot nu.||https://www.volkskrant.nl/cultuur-media/op-het-weergaloze-debuut-van-chat-pile-knallen-de-noisegitaren-en-worden-prangende-vragen-gesteld~b5250a1e/
2022-08-04||Tata Steel moet duidelijk maken hoeveel het investeert in de eigen vergroening – daar heeft de belastingbetaler recht op||Het was wel een moment op vrijdag 15 juli 2022, net voor het parlementaire zomerreces. Het ministerie van Economische Zaken en Klimaat, het ministerie van Infrastructuur en Waterstaat, de provincie Noord Holland, Tata Steel Nederland en Tata Steel India maakten afspraken met de zogenaamde ‘Expression of Principles’. Met deze afspraken zijn inspanningsverplichtingen bevestigd ten aanzien van de verduurzamingsroute met als basis direct gereduceerd ijzer (DRI). Een oven die eerst op gas en, naarmate er de komende jaren meer waterstof beschikbaar komt, zelfs geheel op waterstof kan overschakelen. Groen staal dus. Een belangrijk moment voor het staalbedrijf dat al 104 jaar in de IJmond aanwezig is. De Expression of Principles is ondertekend door de hoogste baas van Tata Steel India: Thachat Viswanath Narendran. In 2020 en 2021 stond het IJmuidense staalbedrijf nog te koop en vonden er serieuze overnameonderhandelingen plaats met het Zweeds-Finse staalconcern SSAB. Het ketste af omdat SSAB de overname op dat moment financieel niet goed kon verantwoorden en het niet paste in zijn strategie. Op dit moment is voor ‘India’ de verkoop van IJmuiden klaarblijkelijk niet meer aan de orde. Daar zullen de rendementen, dankzij de zeer hoge staalprijzen, mee te maken hebben. Maar ook kan India leren van de nieuw ingezette koers van Tata Steel Nederland om ‘groen staal’ te gaan maken. Wat de Indiase eigenaar in de toekomst met IJmuiden wil, is ongewis. De transitie wordt door Tata Steel Nederland volgens de brief van de minister voor 2030 in gang gezet. Het vergelijkbare Duitse staalbedrijf Salzgitter gaat vanaf 2025 zijn fabrieken op waterstof en elektriciteit laten produceren en wil vanaf 2033 vrijwel volledig emissievrij werken. De Nederlandse overheden zijn bereid te onderzoeken hoe de verduurzaming van de staalfabriek moet worden vormgegeven. En dan ook te kijken welke financiële ondersteuning nodig is. Dat is geheel in lijn met andere Europese overheden die ook steun geven aan hun staalbedrijven. Er wordt de komende tijd met de betrokken partijen gekeken welke wederkerige maatwerkafspraken nodig zijn voor Tata Steel Nederland. Er wordt ook onderzoek gedaan naar het verder verbeteren van de milieu- en gezondheidssituatie voorafgaand aan de transitie. Het sluiten van een van de twee omstreden Kooks- en Gasfabrieken wordt overwogen. Daar worden kolen droog gedestilleerd en omgezet in kooks. Kooks wordt vervolgens ingezet om ijzererts in een hoogoven te reduceren tot ruwijzer. Door zijn uitstoot van zeer schadelijke stoffen is vooral Kooks- en Gasfabriek 2 een probleem geworden. Een deel van de directe omgeving, milieuorganisaties en ook politici zijn hier zeer kritisch op. Belangengroepen hebben zelfs 24 uur per dag camera’s op deze fabrieken gericht. Als de Kooks- en Gasfabriek moet sluiten dan is, bij hetzelfde productievolume van ruwijzer, inkoop vanuit andere landen van kooks nodig. Bij hoge staalprijzen, die nu aan de orde zijn, is het inkopen van kooks eveneens zeer duur. Dat kost Tata Steel zo’n 200 miljoen euro per jaar. Als de overheid wil dat de Kooks- en Gasfabriek eerder dicht gaat, is dat de prijs die het staalbedrijf moet betalen. Het staalbedrijf moet nu snel duidelijk gaan maken waar en hoeveel zij gaat investeren in de vergroening van het eigen bedrijf. En ook hoeveel zij gaat investeren in fabrieken en installaties waaraan de afgelopen jaren te weinig onderhoud is gepleegd. De verhouding tussen Tata Steel India en Tata Steel Nederland is verre van ideaal. Tata Steel Nederland blijft altijd de vragende partij. Onderdanig zelfs. De eigenaar in India beslist of belangrijke investeringen wel of niet gedaan worden. Dat kan niet meer. Daar ging het precies fout. Tata Steel Nederland moet zelf kunnen bepalen waar en wanneer moet worden geïnvesteerd. De winst moet volledig in de vergroening worden gestoken. Er werd genoeg winst gemaakt in IJmuiden de afgelopen 15 jaar. Met in het laatste jaar zelfs een miljardenwinst. Er valt van alles te zeggen over het voortbestaan van het staalbedrijf voor Nederland. Staal is altijd nodig en we gebruiken het dagelijks. We leven in staal. En staal is nodig en een voorwaarde voor het slagen van de energietransitie, voor bijvoorbeeld het bouwen van windmolens. Het bedrijf speelt een grote rol in de maakindustrie in Nederland. Het steunen van het staalbedrijf past ook in een strategisch industriebeleid voor Nederland, waarbij Nederland niet te veel afhankelijk moet willen zijn van andere landen. Er is immers al veel zeggenschap van Nederlandse ondernemingen over de grens gezet. Dat de overheid, via de belastingbetaler, het enige staalbedrijf in Nederland wil steunen, lijkt mij reëel. En nu moet Tata Steel duidelijk maken wat het zelf aan euro’s inbrengt om de vergroening concreet te maken en fors te versnellen. Daar heeft de belastingbetaler recht op.||https://www.volkskrant.nl/columns-opinie/tata-steel-moet-duidelijk-maken-hoeveel-het-investeert-in-de-eigen-vergroening-daar-heeft-de-belastingbetaler-recht-op~b83d3c37/
2022-08-04||Op het wonderlijke Lantern Lectures van Klas Torstensson kun je horen hoe het noorderlicht klinkt ★★★★☆||Klas Torstensson (71) kwam in de vroege jaren zeventig vanuit Zweden naar Utrecht voor een studie sonologie. Hij bleef hangen in Nederland, vond er een sopraan (Charlotte Riedijk) en is sinds een paar jaar ook staatsburger. Toch is in zijn Haarlemse werkkamer Zweden nooit ver weg. Uit zijn composities spreekt een fascinatie voor de natuur van zijn geboorteland. Dat geldt zeker voor de vier Lantern Lectures (2000-2002) die zijn vastgelegd door Norrbotten NEO, een Zweeds, voor deze gelegenheid vijftienkoppig ensemble voor nieuwe muziek, onder leiding van Christian Karlsen. Het zijn even wonderlijke als weerbarstige stukken, die worden ingeleid door korte ‘brass links’ voor trompet, hoorn en trombone. Torstensson toont zich een erfgenaam van Varèse en Xenakis, maar bovenal een meester van de spanningsboog. Hij blijft ver weg van de geijkte natuurverklankingen, maar als je dan de titel leest van deel drie (Aurora Borealis), denk je: ja, zo klinkt het noorderlicht.||https://www.volkskrant.nl/cultuur-media/op-het-wonderlijke-lantern-lectures-van-klas-torstensson-kun-je-horen-hoe-het-noorderlicht-klinkt~b404ef0b/
2022-08-04||Meesterpianist Marc-André Hamelin lijkt in zijn eentje meerdere muzikanten op te roepen op dit album vol ‘rags’ ★★★★☆||De Canadese meesterpianist Marc-André Hamelin maakt zoveel albums dat het amper bij te houden is, in repertoire uiteenlopend van Haydn tot Morton Feldman. Hij heeft een voorkeur voor het onderbelichte en het nagenoeg onspeelbare. Neem de stukken van Leopold Godowsky, die de al hondsmoeilijke etudes van Chopin zo ‘comprimeerde’ dat je ze alleen met de linkerhand moet spelen – eitje, voor Hamelin. We waren nog amper toegekomen aan zijn in januari verschenen album met sonates en rondo’s van Carl Philipp Emanuel Bach en nu is daar al een nieuwe dubbelaar, gewijd aan de ‘rags’ van William Bolcom. Wie nooit van die componist gehoord heeft en de muziek draait, knippert met zijn ogen als hij ziet dat Bolcom is geboren in 1938, want de meeste stukken hadden ook in 1900 geschreven kunnen zijn, de hoogtijdagen van de ragtime. Eind jaren zestig was er een revival van het dansbare, door syncopen gekenmerkte genre, een van de bronnen van de jazz. Componisten herontdekten de muziek van de Afro-Amerikaanse ragtimepionier Scott Joplin, zagen er een über-Amerikaanse kunstvorm in en gingen schrijven in Joplins stijl. Zo ook Bolcom, die zich eerder vooral met atonale muziek had beziggehouden. De componisten stuurden hun piano-rags aan elkaar op per post. Waar de meeste van Bolcoms collega’s het na 1975 wel zo’n beetje gezien hadden, bleef hij ze maken, tussen de opera’s en liederencycli door. De jongste in de door Hamelin vastgelegde verzameling dateert van 2015. Het is muziek van iemand die heel goed weet wat hij doet, en in de beste gevallen gebeurt in geen twee maten hetzelfde. Wat een luxe om in een genre dat vooral met barpianisten wordt geassocieerd iemand te horen die zoveel uit de piano kan halen, die kan swingen zonder dat zijn pianistische finesse eronder lijdt. Hoor hem in Eubie’s Luckey Day: zijn handonafhankelijkheid stelt hem in staat een groep met meerdere muzikanten op te roepen. Wie ze allemaal achter elkaar draait, krijgt iets te veel van het goede, maar wat zitten er een heerlijke stukken tussen.||https://www.volkskrant.nl/cultuur-media/meesterpianist-marc-andre-hamelin-lijkt-in-zijn-eentje-meerdere-muzikanten-op-te-roepen-op-dit-album-vol-rags~b5044382/
2022-08-04||De hectische debuutplaat van het talentvolle jazzduo Domi & JD Beck lijkt soms te bezwijken onder alle ideeën ★★★☆☆||Domi & JD Beck is een jazzduo dat bestaat uit een 21-jarige Franse toetseniste (Domi) en een twee jaar oudere Texaanse drummer. Ze vonden elkaar een jaar of vier geleden en worden nu heel slim gemarket als een nieuw wonderduo in de jazz. Hun debuutalbum Not Tight is het eerste dat verschijnt op Apeshit, het label van soulfenomeen Anderson .Paak. Hij zingt ook mee, en is naast bassist/zanger Thundercat, toetsenist Herbie Hancock en rappers Snoop Dogg en Busta Rhymes te gast op dit album dat nadrukkelijk lonkt naar de ruimdenkende pop-, soul- en hiphopliefhebber. Toch maakt het duo vooral jazz, en wel van het drukke, nerveuze tegen fusion aanschurkende soort. De uitwaaiende snelle akkoordenreeksen van Domi zijn virtuoos, net als de klaterende, hectische drumpartijen van Beck. Ze spelen het soort jazzrock waar iemand als Thundercat prima aansluiting bij vindt. Zijn zang doet Bowling ook boven de rest uitstijgen. Sterk is ook de toetsenbijdrage van Hancock op Moon, in duel met Domi. Maar die vocoder had hij weer beter onberoerd kunnen laten. Het duo laat te veel gebeuren op dit albumdebuut, zodat hun eigen talenten een beetje verdwijnen onder het gewicht van grote muzikale ego’s om hen heen. Die rappers leveren bijvoorbeeld geen enkele meerwaarde en lijken vooral als lokkertje voor het poppubliek te zijn ingezet.||https://www.volkskrant.nl/cultuur-media/de-hectische-debuutplaat-van-het-talentvolle-jazzduo-domi-jd-beck-lijkt-soms-te-bezwijken-onder-alle-ideeen~b40b2d6e/
2022-08-04||De cheeta keert na zeventig jaar terug naar India, maar niet elke natuurliefhebber is daar blij mee||Als gevolg van de jacht en een verdwijnend leefgebied werd de cheeta in 1952 uitgestorven verklaard in India. De regering wil het dier terug en haalt ze daarom uit Afrika. Deze maand moeten er twintig uit Zuid-Afrika en Namibië aankomen in het beschermde Kuno National Park. Het is de bedoeling dat er later meer volgen. Uiteindelijk moeten in verschillende gebieden gezonde populaties op eigen benen kunnen staan, maar het is nog de vraag of dit lukt. De eerste cheeta’s die moeten verkassen, zijn in Zuid-Afrika gevangen met behulp van een verdovend pijltje, afgeschoten vanuit een helikopter, meldt de BBC. De katten zijn gechipt, gevaccineerd tegen verschillende kwalen en ingespoten met antibiotica. Ook is hun bloed afgenomen voor dna-onderzoek en zijn ze getest op ziekten. Het gaat om jonge maar volwassen dieren die voor zichzelf kunnen zorgen. Hun vlucht naar Delhi staat volgende week gepland. Eenmaal aangekomen in het natuurgebied worden ze niet meteen losgelaten, maar verblijven ze enkele weken in een kamp om te wennen. Ze belanden immers in een nieuwe omgeving met andere planten en dieren dan op de Afrikaanse savanne, inclusief onbekende prooien, zoals het axishert en de Indische gazelle. Wetenschappers hebben uitgebreid bestudeerd of het natuurgebied geschikt is voor de roofdieren, schrijft de Indiase regering in een verklaring. Toch is het niet gegarandeerd dat ze er goed zullen aarden. De cheeta’s uit Afrika zijn opgegroeid in een andere omgeving en behoren bovendien tot een andere ondersoort dan de Aziatische cheeta die oorspronkelijk in India voorkwam. Herintroductie van de Aziatische variant lijkt er niet in te zitten. Volgens een recente schatting lopen er nog maar twaalf rond, allemaal in Iran. Onderhandelingen met Iran om Aziatische jachtluipaarden naar India te halen, zijn decennia geleden gestrand. Niet elke natuurliefhebber is blij met het plan om ze dan maar uit Afrika te halen. Per natuurgebied is er slechts plek voor enkele tientallen cheeta’s, waarschijnlijk te weinig om inteelt te voorkomen, waardoor er tussen de parken aanhoudend met katten heen en weer moet worden gezeuld. Niet bepaald het herstel van de natuurlijke situatie die de regering zegt te beogen, aldus The Indian Express in een analyse. Critici vinden dat India zich beter kan richten op het redden van bedreigde natuur die het land nog wel heeft. Centraal in de discussie staat de bedreigde Aziatische leeuw. Die komt alleen nog voor in de noordwestelijke deelstaat Gujarat. Om die meer ruimte te geven en kwetsbaarheid voor infectieziektes te beperken, zou het goed zijn ze meer over India te verspreiden. Maar omdat Gujarat weigert afstand te doen van zijn leeuwen, heeft hun geplande overplaatsing naar onder meer Kuno National Park nooit plaatsgevonden – het park waar nu wel cheeta’s heengaan.||https://www.volkskrant.nl/nieuws-achtergrond/de-cheeta-keert-na-zeventig-jaar-terug-naar-india-maar-niet-elke-natuurliefhebber-is-daar-blij-mee~b35aa957/
2022-08-04||De Belgische regisseur Franz Marijnen groeide in Nederland uit tot een van de groten der Lage Landen||Er is bijna geen andere theatermaker denkbaar die bij zo veel uiteenlopende Nederlandse toneelgezelschappen heeft gewerkt. Franz Marijnen was notabene een Belg, maar kreeg hier zo veel inspiratie en werklust dat hij met recht en reden gerekend kan worden tot de grote regisseurs van de Lage Landen. Marijnen is woensdag op 79-jarig leeftijd overleden. Hij laat een oeuvre na dat varieert van grote klassieken als Shakespeares King Lear en Becketts Wachten op Godot tot eigenzinnige producties over kunstenaars als pianist Glenn Gould en filmmaker Pier Paolo Pasolini. Hij werkte niet alleen in theaters: in een zeevishandel in Scheveningen regisseerde hij De meiden van Jean Genet. Legendarisch is zijn regie van de musical Ik, Jan Cremer die Lennaert Nijgh in 1984 schreef naar de bestseller van Jan Cremer. Hoofdrollen daarin werden gespeeld door Peter Tuinman en Bill van Dijk, maar Marijnen introduceerde ook Vlaamse actrices als Karin Tanghe en Bien de Moor. Die uitwisseling van talenten tussen Nederland en België zou zijn hele carrière door een van zijn kenmerken blijven. Marijnen raakte na het volgen van de toneelschool in Brussel in de ban van de Poolse theatervernieuwer Jerzy Grotowski en diens stijlopvatting waarin de acteur zich niet achter een tekst of interpretatie kon verschuilen maar zijn ziel en zaligheid moest tonen. Lastig vonden sommigen dat, maar Marijnen probeerde telkens weer het beste uit zijn toneelspelers te halen. Ook toen hij in 2007 bij Het Nationale Toneel Arthur Millers Heksenjacht regisseerde met acteurs van 20 tot 78 jaar, een ingewikkelde klus. ‘Toch, als ik dan zo af en toe bij repetities merk dat het klopt, dan kan ik daar stil van worden. Niets is mooier dan mensen die bereid zijn heel diep te gaan in hun rol. Iets over henzelf te vertellen. En als hun tegenspeler dat oppikt, dan ontstaat er iets dat erg fraai is. Dat is het hier en nu van het theater: je ruikt het zweet van de acteur’, zei hij daar destijds over in de Volkskrant. Eerder al, in 1993, regisseerde hij in Den Haag King Lear met André van den Heuvel als Lear en Freek de Jonge als nar, en ook die voorstelling leverde een memorabel acteursduel op. Marijnen debuteerde in 1966 bij het Mechels Miniatuur Theater, maar al vrij snel vertrok hij naar de Verenigde Staten om daar nieuwe vormen van theater te ontdekken. Na zijn terugkomst ging hij naar het Ro Theater in Rotterdam, waar hij van 1977 tot 1983 ook artistiek leider was. Daarop volgde regies bij De Nederlandse Opera (Ithaka en Doktor Faust), Het Zuidelijk Toneel en het Noord Nederlands Toneel, om in 1993 terug te keren naar België als intendant van de Koninklijke Schouwburg in Brussel. Hij verliet Brussel in 2000 na gedoe over de financiële tekorten van de schouwburg aldaar en werd wederom warm ontvangen in Nederland, waar hij bij het Nationale Toneel in Den Haag met collega’s als Ger Thijs, Hans Croiset, Leonard Frank en Shireen Strooker huisregisseur werd. Zijn laatste voorstelling daar was Brechts Driestuiversopera met Mark Rietman, Peter Tuinman en Betty Schuurman in de hoofdrollen. Hij keerde ten slotte terug naar België waar hij zijn rijke carrière afbouwde. Veel acteurs zijn door de jaren heen door hem gevormd, het resultaat daarvan is tot op de dag van vandaag in de theaters te zien.||https://www.volkskrant.nl/cultuur-media/de-belgische-regisseur-franz-marijnen-groeide-in-nederland-uit-tot-een-van-de-groten-der-lage-landen~b6bcf06b/
2022-08-04||Het is ouderwets genieten op het nieuwe album van Ty Segall, maar écht beklijven doet het niet ★★★☆☆||Wij zijn de tel inmiddels kwijt, maar ‘Hello, Hi’ (met aanhalingstekens) zou het veertiende soloalbum van de inmiddels 35-jarige Californische garagerocker Ty Segall zijn. Daarnaast tekende hij voor vele bandproducties met bijvoorbeeld Fuzz en White Fence. ‘Hello, Hi’ is, op een enkel heerlijk gierend uit de bocht vliegend titelstuk na, een rustiek, akoestisch album in de sfeer van Crosby, Stills & Nash. Al wordt de dromerige lyriek wel aangenaam geprikkeld door wat psychedelische gekte, want bij Segall krijg je nooit helemaal wat je verwacht. En dus helaas ook niet dat ene liedje dat echt beklijft. Het is ook op dit Segall-album weer genieten van de vondsten, pastiches en intense gitaarpartijen. Maar echt dagen blijven hangen doen de liedjes weer niet. En dat blijft jammer aan zijn inmiddels immense oeuvre. Het is iedere keer weer genieten van iets nieuws waaraan zijn naam verbonden is, maar na een paar keer intensief luisteren weet je het ook wel weer.||https://www.volkskrant.nl/cultuur-media/het-is-ouderwets-genieten-op-het-nieuwe-album-van-ty-segall-maar-echt-beklijven-doet-het-niet~b6093973/
2022-08-04||Zelfs Brian Wilson kan niet op tegen de vocale pracht van She & Him op deze ode aan de Beach Boys ★★★★☆||She & Him leek een jaar of vijftien geleden een gelegenheidsduo van actrice Zooey Deschanel en singer-songwriter M. Ward, maar de twee zijn inmiddels toe aan hun zevende album, waarop ze een ode brengen aan de muziek van hun geliefde Beach Boys. Melt Away: A Tribute to Brian Wilson leent zich prima voor hun fraaie samenzang. Het aangenaam warme Californische sixties-gevoel dat vooral op hun diverse kerstalbums zo welig tierde, is hier nog verder uitgebouwd. Ward en Deschanel kiezen vooral voor Wilsons composities uit de jaren 1964-1969. Het liedje Melt Away is hier een krachtige solo-exercitie van Deschanel, elders zingt ze wat omfloerster, wat haar stem nog beter doet kleuren bij die van Ward. De samenzang is schitterend – zoals dat hoort op een Beach Boys-ode. Deirdre en het verstilde Don’t Talk (Put Your Head on my Shoulder) krijgen een nieuw leven hier, het zijn sterke covers. Grappig genoeg komt ook Brian Wilson zelf nog even langs om op Do It Again een partijtje te zingen. Maar eerlijk gezegd delft zijn stem hier het onderspit tegen de vocale pracht van She & Him.||https://www.volkskrant.nl/cultuur-media/zelfs-brian-wilson-kan-niet-op-tegen-de-vocale-pracht-van-she-him-op-deze-ode-aan-de-beach-boys~bd206e79/
2022-08-04||Tv-maker Nathan Fielder wordt met zijn megalomane project zelf het mikpunt van de spot||In The Rehearsal loopt komiek en tv-maker Nathan Fielder voortdurend rond met een laptop, die hij als een soort babydraagzak voor zijn middel heeft gebonden. Het is een pose die zowel herkenbaar als lachwekkend is: Fielder is hier de nerdy antropoloog die rondloopt door nagebouwde cafés en restaurants, waar hij zijn ‘vrijwilligers’ bestudeert en hun gesprekken probeert te vatten in tabellen en stroomdiagrammen. Hij is de begeleider van sociale experimenten waarin deelnemers die aanhikken tegen een moeilijk gesprek in hun leven, met hulp van acteurs kunnen oefenen voor het échte gesprek. The Rehearsal is deze zomer de grote verrassing op tv. Het is een bizarre mix van comedy en realityshow, waarin de Canadese komiek en tv-maker Nathan Fielder (39) zijn obsessie voor sociale omgang en de wijze waarop je dat al dan niet kunt voorbereiden uitpluist. In de eerste aflevering zegt Fielder met monotone stem in de voice-over: ‘Ik ben niet goed in eerste ontmoetingen met mensen. Er is mij verteld dat mensen zich ongemakkelijk voelen door mijn persoonlijkheid.’ Wat volgt is een ontmoeting met Kor, een leraar uit Brooklyn, New York, die Fielder heeft leren kennen door een advertentie te plaatsen op Craigslist, de Amerikaanse versie van Marktplaats. De cryptische vraag luidde: ‘Is er iets wat je vermijdt?’, en Kor heeft gereageerd. Hij wil een leugen over zijn opleidingsniveau opbiechten aan het vriendenclubje waarmee hij al jarenlang pubquizzen speelt. Nathan Fielder biedt de helpende hand en bouwt de bar waar de pubquiz plaatsvindt tot in detail na in een loods. Ook gaat hij uitgebreid met Kor repeteren hoe hij aan zijn vriendin Tricia moet gaan opbiechten dat hij haar heeft voorgelogen. Dit soort gesprekken of gebeurtenissen waarmee mensen worstelen in hun leven komen vaker voorbij in The Rehearsal. In aflevering 2 maken we kennis met Angela, een overtuigd christen van 44 die twijfelt of ze wel of niet een kind wil. Kosten noch moeite worden gespaard als Fielder voor haar een idyllisch huis regelt in de bossen van de staat Oregon, waar Angela kan oefenen voor het ouderschap. Er worden talloze kindacteurs ingehuurd, van 0 tot 18 jaar. De jonge kinderen mogen volgens de arbeidswet maar vier uur per dag acteren en worden daarom via het raam van de kinderkamer het huis in- en uitgesjouwd. En dan moet er ook nog een vaderfiguur worden gezocht. Als Angela’s potentiële kandidaten een voor een afvallen, wurmt presentator Fielder – ‘Ik heb geen kinderen en ik ben 38’ – zichzelf listig het experiment binnen. Hij kruipt in de rol van proefvader en trekt samen met zijn twee katten in bij Angela. The Rehearsal is precies zo vreemd en experimenteel als het in de voorgaande alinea’s klinkt. In de media is al een debat losgebarsten over wat Fielder aan het doen is en hoe ethisch verantwoord dat wel of niet is. Wat wil Fielder met zijn sociale experimenten? ‘Jij bent net Willy Wonka uit de chocoladefabriek’, zegt deelnemer Kor in de eerste aflevering. Fielder schrikt: ‘Wacht, was hij niet de bad guy in het verhaal?’ Kor verduidelijkt: ‘Nou, hij had twijfelachtige trekjes. Maar hij laat dromen uitkomen. En dat doe jij ook nu voor mij.’ Fielder is nog niet overtuigd: ‘Maar gingen er geen kinderen dood in zijn fabriek?’ Willy Wonka of niet, een meerderheid van publiek en critici vindt The Rehearsal in de eerste plaats fascinerende televisie. Dit is tv waarover je wilt, nee, móét napraten. De realityserie is de grote doorbraak van de komiek Nathan Fielder, die opgroeide in een Joods gezin in de Canadese stad Vancouver. Als kind was Nathan in de ban van comedy, maar ook van goochelen en magie. Eerst deed hij echter een business-opleiding aan de Universiteit van Victoria. Na zijn afstuderen ging hij niet het bedrijfsleven in, maar de comedy- en televisiewereld. Zijn eerste succes werd de serie Nathan for You op Comedy Central (2013-2017), waarin hij kleine ondernemers wil helpen om hun bedrijf te redden. Hij vertelt steeds hoe hij aan een van de ‘beste business-opleidingen van Canada’ heeft gestudeerd, maar komt vervolgens met pitches en ideeën die bespottelijk zijn. Zo is er een veelbesproken aflevering waarin Fielder een nieuw concept bedenkt voor de eigenaar van een weinig succesvolle koffietent, Dumb Starbucks. Hij opent een koffiezaak in Los Angeles, die in de vormgeving sprekend lijkt op de welbekende keten, maar dan met overal het woordje dumb (‘dom’) voor gezet. Je kunt er een ‘Dumb Chai Latte’ bestellen, er wordt muziek gedraaid van ‘Dumb Norah Jones’. Fielder haalde alle nieuwsmedia met zijn brutale stunt en mensen dachten dat ze met een kunstproject van Banksy te maken hadden. In een andere aflevering raadt hij de weinig succesvolle makelaar Sue aan om zich te afficheren als de ‘spookmakelaar’. Uit onderzoek blijkt dat een groot deel van de Amerikanen gelooft dat er geesten rondwaren in huizen. Daarom wordt Sue aangespoord om huizen te gaan verkopen die ‘honderd procent spookvrij’ zijn. De programma’s van Nathan Fielder doen soms denken aan die van Sacha Baron Cohen, ook een komiek die zich in de echte wereld begeeft en personen in beeld brengt die opvallende uitspraken doen. Sacha Baron Cohen kruipt in de huid van groteske personages zoals de Kazachstaanse reporter Borat Sagdiyev, en lokte daarmee vooral politici uit de tent. Nathan Fielder kent Baron Cohen en werkte als regisseur mee aan diens laatste tv-serie Who Is America?, maar is in zijn eigen programma’s minder op de politiek gericht. Wat de twee wel allebei doen is laten zien welke extreme wereldbeelden mensen er soms op na houden. Het is een interessante manier van comedy maken, die gedijt in de huidige tijden van nepnieuws en complottheorieën, waarin veel mensen in hun eigen waarheid zijn gaan geloven. Ook in The Rehearsal komt dit aan bod. Zo wil oefenmoeder Angela beslist geen Halloween vieren, omdat ze ervan overtuigd is dat het de ‘feestdag van het satanisme’ is. Angela: ‘Het is de dag waarop duivelaanbidders offers brengen.’ Fielder reageert met strakke blik: ‘Offers? Waar gebeurt dat dan? Ik dacht dat je gewoon langs de deuren ging om snoep te vragen.’ Angela: ‘Je ziet het niet omdat het ondergronds plaatsvindt. Google het maar.’ Doordat Fielder een groot budget heeft gekregen voor The Rehearsal en daarmee allemaal enorme sets heeft laten bouwen, doet zijn serie ook denken aan films als The Truman Show (1998), waarin hoofdpersoon Truman Burbank (Jim Carrey) zonder dat hij het weet de hoofdpersoon is van een realityshow. Ook dringt de vergelijking zich op met het werk van scenarist en filmmaker Charlie Kaufman, en dan vooral diens regiedebuut Synecdoche, New York uit 2008. In deze film huurt theatermaker Caden Cotard (Philip Seymour Hoffman) een gigantische loods in New York af, waar hij zijn eigen leven laat nabouwen en acteurs inhuurt om de mensen uit zijn omgeving (en hemzelf) te spelen. Met The Rehearsal heeft Nathan Fielder nu een soort reality-tv-versie van Synecdoche, New York gemaakt. Terwijl je je afvraagt of het niet oneerlijk is argeloze Amerikanen in zo’n experiment te betrekken, wordt Fielder in het programma gaandeweg zelf steeds meer het mikpunt van de spot. Dat pleit hem niet vrij van kritiek, maar maakt de kijkervaring wel makkelijker: Fielder laat zijn eigen eigenaardigheden niet bepaald buiten beeld. In een interview met New York Magazine zei Fielder begin juli: ‘Ik ben ervan overtuigd dat ik zelf de meest pathetische figuur ben in alles wat ik maak.’ In de loop van de zes afleveringen van The Rehearsal zie je dat dit inderdaad het geval is. Uiteindelijk lach je vooral om de sociaal gemankeerde Nathan Fielder, die verstrikt raakt in zijn eigen megalomane, onrealistische project. Daarbij lijkt hij serieus te worstelen met de vraag hoe hij tegen het vaderschap aankijkt. Ook zijn Joodse identiteit gaat een grotere rol spelen. Het geeft The Rehearsal – ondanks de extreem kunstmatige omstandigheden – toch ook iets van ontroering en zelfs echtheid mee.||https://www.volkskrant.nl/cultuur-media/tv-maker-nathan-fielder-wordt-met-zijn-megalomane-project-zelf-het-mikpunt-van-de-spot~befc6f1c/
2022-08-04||Florist creëert met hun breekbaar gezongen folkliedjes  een universum waar je graag in vertoeft ★★★★☆||De fijnbesnaarde folkmuziek van het uit Brooklyn afkomstige Florist bleef altijd wat onder de radar. Ten onrechte zo blijkt nu het vierde album Florist verschijnt. Hun eerste echte groepsplaat in vijf jaar en de opvolger van het in kleine kring van muzikale fijnproevers al zeer gewaardeerde Emily Alone  (2019). Waar dit nog een solowerk was van zangeres Emily Sprague, die in droevige maar troostrijke liedjes de dood van haar moeder bezwoer, is Florist gemaakt door de vier de bandleden samen. Maar wie niet beter weet, zou denken te maken te hebben met een nieuw soloproject van Adrianne Lenker, zangeres/gitariste van Big Thief. De stemmen van Lenker en Sprague lijken erg op elkaar en net als Lenker op haar laatste album Songs/Instrumentals (2020), trok Florist zich terug met wat apparatuur in een afgelegen huurhuis. In Spragues geval in de Hudsonvallei, Upstate New York, waar het viertal schetsmatige liedjes gezongen door Sprague koppelde aan instrumentaaltjes, die intuïtief ontstonden. Alles werd opgenomen en bewaard, zo lijkt het. Je hoort omgevingsgeluiden en kunt als het ware de koffie horen pruttelen. Gammele piano-intermezzo’s, zoemende gitaarnoten, desolate sax-erupties en toevallig ontstane akkoorden leveren mooie schakelmomenten tussen de door Sprague zo breekbaar gezongen folkliedjes op. De muziek stemt nauwelijks vrolijker dan op het bij nadere bestudering toch al behoorlijk aangrijpende Emily Alone (op het Nederlandse indieplatform Front staat een mooi interview met Sprague). Maar net als de platen van Lenker/Big Thief is dit vierde album van Florist er eentje dat een eigen universum creëert, waar je graag in vertoeft. Je wordt omringd door breekbare liedjes, noten die in al hun eenzaamheid ontroeren en folkmuziek die haast documentair tot stand is gekomen, door vier vrienden die zo slim zijn geweest tijdens het opnameproces niks weg te gooien. Alles krijgt een plek op dit even wonderlijke als aangrijpende album.||https://www.volkskrant.nl/cultuur-media/florist-creeert-met-hun-breekbaar-gezongen-folkliedjes-een-universum-waar-je-graag-in-vertoeft~b52a702b/
2022-08-04||De snelle Spaanse serie Fanático is een wrange, maar niet eens ondenkbare popfantasie ★★★☆☆||De drugs- en pijnstillerspandemie in de hiphopwereld, waaraan al tientallen veel te jonge rappers zijn bezweken, laat diepe sporen na bij de nabestaanden, maar zeker ook bij de fans. Wat moeten ze nu, als hun idool ineens dood uit een kleedkamer of tourbus wordt getrokken? In de Spaanse serie Fanático stort de succesvolle rapper Quimera zich tijdens een concert op de uitgestoken armen van zijn publiek. Maar ergens onderweg tussen podium en crowdsurfzee overlijdt hij. Quimera had zich in de kleedkamer iets te fanatiek voorbereid op zijn show, met net wat te veel hulpmiddelen. Het publiek laat dus nietsvermoedend een lijk door de zaal zweven: een wrange, maar niet eens ondenkbare popfantasie. Het wordt nog gekker. Een jongen in het publiek is geschokt door de tragedie in de popzaal. Hij meldt zich daarna bij een van de herdenkingsfeestjes op straat en grijpt daar de aandacht door een paar tracks van Quimera te rappen en te schreeuwen dat zijn held helemaal niet dood is. Hij wordt vastgelegd met honderd telefoons en gedeeld op sociale media. En dan gaat fan Lázaro viraal. Hij lijkt nogal op de dode rapper, vindt iedereen. Hij kent alle tracks van Quimera uit zijn hoofd, en weet zich net zo slaperig over een podium te bewegen. Lázaro wordt uitgenodigd op een feestje van nabestaanden. Hij blijft slapen in het huis van Quimera, verft zijn opgeschoren krullen óók lichtpaars, laat eenzelfde tatoeage van een kroontje op zijn gezicht zetten en begint zelfs te rommelen met de vriendin van de overledene. Langzaam maar zeker neemt fan Lázaro het leven van zijn voorbeeld over. Niet dat hij nu zo graag ook een ster wil worden, maar de pizzabezorger van beroep levert de kinderkamer bij zijn moeder, waar hij noodgedwongen nog altijd woont, graag in voor het lonkende penthouse met een zwembad aan het terras. De zakenmensen die rond Quimera zweefden, en na diens dood ineens zonder melkkoe zitten, lijven de plaatsvervanger gretig in. Ze zien wel wat in het verdienmodel van een overleden rapper die toch gewoon blijkt te leven. Lázaro kan met gemak het hele oeuvre van Quimera overnemen, en zijn fanbase plus zijn Instagramaccount. Er wordt gewerkt aan een serie optredens van ‘de nieuwe Quimera’ met een listig bedachte naam: de Resurrection Tour. Je ziet de bui al hangen: de herrezene leert de duistere kanten van de roem kennen, en dezelfde gruwelen die de arme Quimera de dood in hebben gejaagd. Fanático is een korte, bijna sprookjesachtige bespiegeling op snel popsucces, en vooral de inwisselbaarheid van het sterrendom. Door de clipachtige en razendsnelle hoofdstukken neemt de serie soms wat te abrupte afslagen; sommige verhaallijnen hadden best wat dieper mogen worden uitgespit, de vampierachtige figuren uit de muziekindustrie zijn net wat te karikaturaal en de aalgladde manager is net een tandje té glad. Maar het hippe clubje rond de rapper en zijn dubbelganger, allebei gespeeld door de 23-jarige Argentijnse acteur Lorenzo Ferro, inclusief zijn ondanks alles trouwe vriendin (Eva Almeida), steelt de show. Regisseur Roger Gual weet ze overtuigend en ultracool neer te zetten tegen een nachtelijk grotestadsdecor en veel blikkerend neonlicht. De soundtrack biedt ook perspectieven, want opent een wereld van harde Spaanse en Argentijnse undergroundtrap, van rappers als Dillom, Sander Wazz en de man met de in dit verband wel heel toepasselijke artiestennaam Recycled J.||https://www.volkskrant.nl/cultuur-media/de-snelle-spaanse-serie-fanatico-is-een-wrange-maar-niet-eens-ondenkbare-popfantasie~b9f83112/
2022-08-04||Bij Lynette Yiadom-Boakye staan de zwarte figuren vol in het middelpunt||Vier jonge mannen staan in een groepje bij elkaar. Alle vier dragen ze een simpele zwarte broek, hun blote bruine bovenlijven steken subtiel af tegen een bruin-beige muurtje op de achtergrond. Twee mannen hebben hun ogen neergeslagen – de een lijkt bezig zijn broek dicht te knopen, de andere kijkt naar zijn handen. De tweede van rechts lijkt je in eerste instantie aan te kijken. Toch is zijn dromerige blik eerder naar binnen gericht, alsof hij diep in gedachten verzonken is. Wie zijn deze mannen? Waar zijn ze, en wat gebeurt hier? Net als bij de vele andere figuren met wie je kennis maakt in Fly in League with the Night, de overzichtstentoonstelling van Lynette Yiadom-Boakye in museum Mudam in Luxemburg, zijn die vragen niet eenvoudig te beantwoorden. De Brits-Ghanese Yiadom-Boakye schildert figuren die even herkenbaar als raadselachtig zijn. Ze doen meestal weinig spectaculairs: ze zitten op een stoel, hangen op de bank of doen een danspasje. Meestal zijn ze alleen, soms in duo’s of kleine groepen, zoals in het boven beschreven schilderij Amaranthine uit 2018. Wat opvalt aan dit schilderij, naast het geheimzinnige onderonsje tussen de figuren, is het sobere kleurenpalet. Dat keert in dit overzicht, het grootste van Yiadom-Boakyes carrière tot nu toe, steeds terug. Vaak schildert ze mensen met een donkere huid tegen een donkere achtergrond. Haar palet zit vol bruintinten, met af en toe een opvallende lik smaragdgroen, fonkelend geel en diepblauw. Het is alsof de mannen en vrouwen op haar schilderijen uit de achtergrond naar voren treden. Er is geen spotlight en toch eisen ze je aandacht op, op een rustige en zelfverzekerde manier. Die bescheiden zelfverzekerdheid hebben deze figuren gemeen met hun schepper. Yiadom-Boakye (45) is een van de meest gevierde schilders van haar generatie, toch komt ze in interviews en publieke optredens niet bepaald over als een diva. Over haar succes is ze opvallend nuchter: ‘Ik heb altijd van kunst gehouden en ik was altijd dingen aan het maken, maar het was nooit in me opgekomen om daar een carrière van te maken’, zegt ze in een videoportret dat van haar werd gemaakt toen ze in 2013 werd genomineerd voor de prestigieuze Britse Turner Prize. Onderzoekend en een tikje verlegen kijken haar grote donkere ogen je van achter een zwarte vlinderbril aan. Het idee om naar de kunstacademie te gaan kwam pas in het laatste jaar van de middelbare school in haar op, daarvoor was ze van plan om opticien te worden. Half serieus meldde ze zich aan voor een basisjaar bij de prestigieuze school Central Saint Martins in Londen. ‘Ik dacht, ik doe het gewoon en kijk wat er gebeurt, en daarna ga ik iets verstandigs doen.’ Dat ‘iets verstandigs doen’ is er niet van gekomen. De kunstcarrière kwam er wel, en die gaat vooral de laatste tien jaar keihard. Zo won ze in 2012 de Future Generation Art Prize van de Victor Pinchuk Foundation, werd ze in 2013 genomineerd voor de Turner Prize en won ze in 2018, als eerste zwarte vrouw, de prestigieuze Carnegie Prize. Ze kreeg solotentoonstellingen in talloze vooraanstaande musea zoals het New Museum of Contemporary Art in New York (2017), de Kunsthalle in Basel (2016) en de Serpentine Gallery in Londen (2015). De lijst met groepstentoonstellingen waaraan ze de afgelopen jaren meedeed beslaat in de catalogus bij Fly in League with the Night meer dan vier pagina’s, en dat is nog maar een selectie. Toch lag dat succes nog niet voor de hand toen Yiadom-Boakye, dochter van twee Ghanese verpleegkundigen, aan haar kunstopleiding begon. Op Central Saint Martins was ze halverwege de jaren negentig niet op haar plek. Zij wilde schilderen, maar merkte dat docenten vooral bezig waren met wat schilders wel en niet moesten doen, afhankelijk van de trends in de kunstwereld. En die trends werden op dat moment vooral gedicteerd door de kunst van tegen heilige huisjes schoppende Young British Artists als Damien Hirst, die van de haai op sterk water. Haar vervolgopleiding aan Falmouth College in Cornwall, ver weg van de kunstwereld in Londen, gaf een beetje meer vrijheid, maar niet veel: ‘Als je wilde schilderen, had je daar een verdomd goede reden voor nodig. Het was iets om je voor te schamen.’ Wat opvalt als je door de zalen vol knappe, dromende, peinzende mensen loopt, is hoe tijdloos deze mannen en vrouwen eruitzien. Dat zit in de kleding die ze dragen: een simpel wit overhemd, een donkergroene trui, een zwart balletpakje – dansers zijn bijzonder goed vertegenwoordigd. Geen schoenen, hooguit sokken of sloffen. Een schoen is te modegevoelig, die verraadt z’n tijd. En de kunstenaar wil juist dat haar figuren losstaan van een specifieke tijdsperiode. Zo word je aan het begin van de tentoonstelling begroet door een man in een zwarte broek en donkergroen overhemd met een raadselachtige glimlach om zijn lippen. In dezelfde zaal kijkt een man in een lange, felrode kamerjas met witte instapsloffen aan zijn voeten je indringend aan. Deze mensen zouden vandaag kunnen bestaan, maar ook honderd jaar geleden. Tegelijkertijd zijn deze doeken ook gedrenkt in geschiedenis. De geschiedenis van de westerse schilderkunst om precies te zijn. De manier waarop haar figuren uit het donker tevoorschijn komen doet denken aan het clair-obscur van Rembrandt, de vele diepe bruintinten aan de 19de-eeuwse schilder Goya. In latere schilderijen straalt een lichte ondergrond soms nog door de donkere bovenlagen heen, een techniek die ook werd gebruikt door veel impressionisten. De vele dansers die haar schilderijen bevolken, lijken een eerbetoon aan de ballerina’s van Degas. Er is wel een heel duidelijk verschil tussen de schilderijen van Yiadom-Boakye en die oude meesters. Want als die laatste groep al zwarte mensen afbeeldde, dan stonden ze vaak helemaal aan de rand van het schilderij, naast de witte heer of dame waar het werkelijk om ging. Om de rijkdom van de geportretteerde te benadrukken bijvoorbeeld, of omdat je dan zo mooi kon laten zien hoe sneeuwwit de huid van madam wel niet afstak tegen die van haar zwarte dienstbode. Bij Yiadom-Boakye staan de zwarte figuren vol in het middelpunt. Er zijn meer kunstenaars die de zwarte figuur de afgelopen decennia in het middelpunt hebben geplaatst, zodanig dat er een apart etiket voor bestaat: zwarte portretkunst. Een van de wegbereiders daarvan is de Afro-Amerikaanse Kehinde Wiley, die vanaf de vroege jaren 2000 furore maakte, onder meer met zijn renaissanceportretten: schilderijen waarin hij ‘gewone’ zwarte mannen die hij van de straat plukte in trainingspakken, sneakers en petjes, afbeeldde als de ruiters en veldheren uit historische Renaissance- en Barokschilderijen. Op een wild steigerend paard bijvoorbeeld, of leunend op een chique wandelstok. Dit soort zwarte portretten doet het op de kunstmarkt ontzettend goed. Je kunt je voorstellen waarom: de portretten zijn een welkome correctie op de kunstgeschiedenis, waarin zwarte mensen pijnlijk afwezig zijn. Wiley, en anderen die in dezelfde geest werken, beelden zwarte mensen af met dezelfde waardigheid waarmee hun collega’s vijfhonderd jaar geleden rijke en machtige witte mannen en vrouwen afbeeldden. Kritiek op deze golf aan zwarte portretkunst klinkt ook steeds vaker. Het voornaamste kritiekpunt in een notendop: hiermee plaats je nog steeds de westerse kunstcanon op een voetstuk, je voegt er alleen zwarte mensen aan toe. Het witte instituut lijkt daarmee nog steeds het hoogst haalbare. Is het niet tijd om daar juist uit los te breken en iets heel anders te laten zien? Op het eerste gezicht zou je de kritiek op zwarte portretkunst ook kunnen toepassen op de schilderijen van Lynette Yiadom-Boakye. Doet zij niet precies hetzelfde, namelijk zwarte mensen in die Europese schildertraditie plaatsen? Ja en nee. Het ligt hier gecompliceerder. Allereerst omdat dit helemaal geen portretten zijn. De mensen die de doeken van Yiadom-Boakye bevolken hebben nooit bestaan. Ze zijn niet geschilderd naar het leven, maar losjes geïnspireerd op schetsen, foto’s uit kranten en tijdschriften, en herinneringen. Haar schilderijen gaan niet over het plaatsen van echte zwarte mensen in een historische canon, maar juist over de vrijheid om te verzinnen, om een nieuw beeld te creëren. Zoals ze in een interview zegt: ‘Op een gegeven moment realiseerde ik me dat ik niet zozeer was geïnteresseerd in iemand vastleggen zoals die persoon is, maar meer in het schilderij zelf.’ ‘Verzinsels’ noemt ze haar figuren, een benaming die past bij een van haar andere talenten: naast het schilderen schrijft ze poëzie en korte verhalen. Een van die verhalen, over een detective die de verdwijning van een geheimzinnige jonge vrouw onderzoekt, staat achterin de catalogus van Fly in League with the Night. ‘Dat verhaal gaf me de mogelijkheid om iets te zeggen over observeren’, zegt ze. Observeren, daar gaat het hier om. En die observaties vertalen door middel van schilderkunstige technieken: kleur, compositie, toets, lichtval. Neem een schilderij als For the Sake of Angels (2018), van een man in een lichtgrijs pak tegen een lichtgrijze achtergrond: je verdrinkt haast in de zee van zachte kleurnuances. Of kijk naar A Passion Like No Other (2012): een frontaal geschilderde figuur wiens donkere huid en kleding afsteken tegen een zinderende smaragdgroene achtergrond. Zijn blik is indringend, broeierig. Maar de echte hoofdrol is hier weggelegd voor het licht, dat de ene helft van zijn gezicht en kraag laat oplichten, en de andere helft in duisternis hult. En voor de schaduw in de achtergrond, die vanaf linksboven het schilderij in kruipt. Aan de andere kant: Yiadom-Boakye schildert altijd mensen, figuren. Blijkbaar is dat belangrijk voor haar werk, anders had ze net zo goed stillevens kunnen maken. En die figuren zijn bijna altijd zwart. Daar zit geen expliciet politiek statement achter, benadrukt ze vaak in interviews. Ze groeide simpelweg op met zwarte mensen om zich heen, dit zijn haar mensen. En dus was het normaal om ze te schilderen. Wat niet betekent dat haar werk helemaal niet politiek is, zegt ze er vaak bij. Waar dat politieke dan in zit? Misschien wel juist in dat normale. Dat lijkt ook zangeres Solange te vinden, die voor haar politiek getinte album A Seat at the Table uit 2016 veel inspiratie putte uit de schilderijen van de Brits-Ghanese schilder. Het duidelijkste is dat te zien in de videoclip van Don’t Touch My Hair. Zo is een shot van vier mannen in groene sweaters duidelijk een verwijzing naar het schilderij Complication (2013): dezelfde kleurtinten, dezelfde intieme, onspectaculaire manier van samenzijn. ‘Don't touch my hair’, zingt Solange. ‘When it’s the feelings I wear. Don’t touch my soul, When it’s the rhythm I know.’ Het is een lied over grenzen stellen en het recht claimen om te bestaan, met je eigen gevoelens, gedachten en ritme. Niet in relatie tot de witte blik, maar volkomen autonoom. ‘Ik ben meer geïnteresseerd in de gedachten van zwarte mensen dan in zwarte lichamen’, zegt Yiadom-Boakye in een gesprek met Interview Magazine. Als haar figuren al met iets bezig zijn, dan is het vooral daarmee: denken. Ze staren dromerig voor zich uit, kijken peinzend in de verte, of voeren een intiem gesprek. Ze zijn niet bezig met jou als kijker, ze hoeven hun bestaansrecht niet te bewijzen. Ze bestaan gewoon, met hun eigen gedachten en innerlijk leven. Precies zoals mensen zoals zij al duizenden jaren bestaan.||https://www.volkskrant.nl/cultuur-media/bij-lynette-yiadom-boakye-staan-de-zwarte-figuren-vol-in-het-middelpunt~b206446b/
2022-08-04||De Ombudsclown gaat ook liever met de trein||Mattijs Smits uit Wageningen spreekt zijn verbazing uit over een aanbieding in de Volkskrant-webwinkel: een 3-, 4- of 5-daagse Europese-stedentrip inclusief vlucht en hotelovernachting in een 3-sterrenhotel voor respectievelijk 139, 179 of 209 euro per persoon. Smits: ‘Is het in deze tijd nog gepast dat de Volkskrant vliegreizen aanbiedt voor stedentrips tegen bodemprijzen? En dat naar plekken waar je prima met de trein naar toe kunt, zoals Londen?’ Dit is natuurlijk vragen om een Ombudsclownklimaatdeal, maar Matthijs Smits krijgt een andere herinnering aan zijn principes: een miniatuurvliegtuig van een prijsvechter. De Ombudsclown houdt thuis eenzelfde exemplaar aan de grond en noemt het kunst. Klagen loont! didu@volkskrant.nl||https://www.volkskrant.nl/cultuur-media/de-ombudsclown-gaat-ook-liever-met-de-trein~b4867123/
2022-08-04||Geen ‘Nee sorry, ik heb geen tijd’. Surinamers zullen altijd voor elkaar klaarstaan||Ik zit tweeënhalf uur op een zalmroze bankje voor het loket van de vreemdelingendienst in Paramaribo. Een vergeeld A4'tje, opgehangen met vier bruine stukjes tape: ‘Hier aanmelden’, met een pijltje. Een loket omlijst met stoffige lichtblauwe gordijntjes, halfdicht, daarachter verscholen een mevrouw die één blik op mij werpt en dan zegt: ‘Uw telefoon is uw zaak. Is niet mijn zaak. Ik heb een geprinte versie van uw visum nodig.’ Ik bel een vriendin, een spokenwordartiest. ‘Halloooooo?’ Haar zachte stem. ‘Lig je nog te slapen? Je moet me helpen met iets.’ Het is kwart voor 9 ’s ochtends, maar ze gaat meteen mijn visum printen bij de printshop om de hoek. Als ik vandaag mijn visum niet verleng, kom ik volgende week het land niet uit. Ik sta intussen samen met vier Chinezen, vijf Brazilianen en twee vermoedelijke Cubanen te wachten. Een lekkende pijp naast het loket begint iets wat verdacht ruikt als afvalwater op me te druppelen. Vriendins prachtige gelaat met de dreadlocks komt aangereden, twee geprinte documenten worden door een open autoraampje aan me overhandigd door een groengelakte nagel. Dit is ubuntu. Wij-cultuur. Surinamers zullen altijd voor elkaar klaarstaan. Het zijn de praktische dingen in het leven waarmee je elkaar als vanzelfsprekend helpt. Geen ‘Nee sorry, ik heb geen tijd’ of ‘Hoezo bel je me zomaar’. Het individualisme bestaat hier niet. Je leeft in een vanzelfsprekend samenzijn. Gisteren nog reed ik met mijn Surinaamse vriend langs alle pinautomaten van de stad. Republic Bank in Torarica: een A4'tje met daarop ‘out of order’. De Surinaamse Bank op de Van Sommelsdijckstraat: zwart scherm. ‘Money a no dja!’, riep een man op straat naar ons, toen de zoveelste pinautomaat leeg bleek te zijn. Het geld is op. ‘Het is einde van de maand, iedereen heeft uitbetaald gekregen’, zei vriend peinzend. Hij belde een collega, die op onnavolgbare wazig-Surinaamse wijze toch ergens kon pinnen en het geld voor ons achterliet bij een Chinese shop aan de Johannes Mungrastraat. Als vanzelfsprekend rijden Surinamers voor elkaar de stad door, ook al is de benzine bijna onbetaalbaar. Het is niet alleen die warmte van de brandende zon. Het zijn die ubuntulichtstralen die ik nu opzuig. Ik glimlach naar spokenwordvriendin. En toch een lichtelijke teleurstelling bij het zien van de documenten in haar hand. Ergens, stiekem, diep verstopt, hoopte ik dat niet alleen de Surinaamse cash, maar ook de Surinaamse inkt op is. Dat ze nergens kon printen. Dat mijn visum daarom wordt afgewezen. Dat ik toch nog langer moet blijven in dit economisch aan de grond zittende, eigenzinnige, buiten de regels kleurende, mij openbrekende land. Nina de la Parra woont en werkt deze zomer in Suriname.||https://www.volkskrant.nl/mensen/geen-nee-sorry-ik-heb-geen-tijd-surinamers-zullen-altijd-voor-elkaar-klaarstaan~b0682efb/
2022-08-04||VS beschuldigen Rusland openlijk van vervalsen bewijs bij raketaanval op gevangenis • Turkije: vrijdag opnieuw drie graantransporten vanuit Oekraïne||||https://www.volkskrant.nl/nieuws-achtergrond/vs-beschuldigen-rusland-openlijk-van-vervalsen-bewijs-bij-raketaanval-op-gevangenis-turkije-vrijdag-opnieuw-drie-graantransporten-vanuit-oekraine~b0da16de/
2022-08-04||Meer burgers komen in financiële problemen na nieuwe, extreme stijging gasprijs||Energiebedrijven merken dat burgers meer en meer moeite krijgen de rekening te betalen. ‘We zien sinds kort dat automatische incasso’s vaker afketsen’, zegt een woordvoerder van Eneco. ‘Ook stijgt het aantal mensen in een incassotraject.’ Doordat Rusland de gastoevoer naar Duitsland afknijpt, is de gasprijs op de handelsmarkt opgelopen van 90 euro in juni naar ruim 200 euro nu. Huishoudens zullen deze verdere stijging terugzien op hun maandelijkse afrekening. Zeker nu steeds minder Nederlanders een vast energiecontract hebben, met doorgaans veel lagere prijzen, krijgen grote groepen te maken met de nieuwe, veel hogere prijzen. Eneco kan niet zeggen hoe veel de energierekening stijgt als klanten uit een vast contract komen en naar een variabel contract gaan, omdat de hoogte afhangt van veel factoren, zoals gezinssamenstelling en de mate waarin een woning is geïsoleerd. ‘Maar we merken dat veel klanten die uit een vast contract komen, schrikken van hun nieuwe bedrag.’ Concurrent Vattenfall liet onlangs aan Het Financieele Dagblad weten dat een stijging van 150 euro naar 550 euro per maand begin 2023 niet uitzonderlijk zal zijn. Dat voor veel huishoudens de hoge prijzen problematisch kunnen worden, blijkt uit een zogenoemde stresstest die het Centraal Planbureau afgelopen juni heeft gedaan. Daarin werd gekeken hoeveel Nederlanders in financiële problemen komen bij twee scenario’s. In het eerste zijn de energieprijzen drie keer zo hoog als begin 2021, in het tweede ‘donkere’ scenario is de energieprijs zeven keer zo hoog. Nu de gasprijs zich lijkt te hebben genesteld boven de 200 euro per megawattuur dreigt het donkere scenario steeds dichterbij te komen. De energielasten zijn dan zo hoog dat ruim 100 duizend huishoudens gemiddeld 500 euro per maand tekortkomen. Toezichthouder ACM zegt binnenkort te kunnen melden hoeveel huishoudens nu nog een vast energiecontract hebben. De stijging van de gasprijs is niet een-op-een verbonden met de energierekening, omdat meer factoren een rol spelen en sommige een dempende werking hebben, zoals de recente btw-verlaging. Maar, waarschuwt het planbureau, het gaat niet alleen om energie, de kosten stijgen ook doordat voedsel en bijvoorbeeld kleding duurder worden, al is daar sprake van enig na-ijleffect. Een aantal maatregelen die het kabinet genomen heeft, verlichten de problemen maar beperkt of voor een selecte groep, zoals de recente accijnsverlaging op brandstof. Daarvan profiteren vooral hogere inkomens, omdat die vaak meer autokilometers afleggen. De laagste inkomens hebben wel baat bij de energietoeslag. Niettemin vallen de zwaarste klappen ‘aan de onderkant’, zoals het CPB-rapport meldt. Bij economische tegenwind krijgt deze groep het altijd het zwaarst te verduren; bij de pandemie was dat zo en nu weer. Mensen onderaan de inkomensladder hebben vaak geen mogelijkheid een buffer op te bouwen, omdat ze te weinig inkomen hebben. Als het al lukt te sparen of vermogen op te bouwen, moeten bijvoorbeeld burgers in de bijstand hun buffer inleveren. Of ze komen al niet in de bijstand terecht, omdat ze eerst hun reserves moeten opeten. Daardoor kunnen ze tegenvallers zoals die zich nu voordoen niet opvangen. Nederlanders met een hoger inkomen zingen het gemiddeld een jaar uit met hun spaargeld, aldus het CPB-onderzoek. Pas daarna moet deze groep zijn bestedingen drastisch gaan aanpassen. Het CPB pleit daarom voor maatregelen die met name de kwetsbaarste Nederlanders helpen, zoals het verhogen van de bijstandsuitkering en het minimumloon. Ook zouden mensen met een uitkering of toeslag in staat gesteld moeten worden financiële buffers aan te leggen, zonder dat hun uitkering wordt gekort.||https://www.volkskrant.nl/nieuws-achtergrond/meer-burgers-komen-in-financiele-problemen-na-nieuwe-extreme-stijging-gasprijs~b2075151/
2022-08-04||Hypotheekdip verraadt grote veranderingen op de woningmarkt||Het aantal hypotheekaanvragen van woningbezitters die verhuizen naar een duurder huis is met 22 procent gedaald. Voor verhuizers naar een duurder nieuwbouwhuis daalde het zelfs 59 procent. Dat blijkt uit cijfers van het Hypotheken Data Netwerk (HDN), de Nederlandse vereniging van hypotheekaanbieders en -adviseurs. Ook bij starters zijn stevige dalingen te zien, van 20 procent bij jonge huizenkopers en 38 procent bij debutanten die meteen een huis kopen in het duurdere segment. De hogere hypotheekrente heeft de huizenkoper een stuk voorzichtiger gemaakt, zien ze bij Makelaarsland. De makelaarsketen maakt donderdag bekend dat het aantal biedingen per woning blijft dalen. In de afgelopen drie maanden ontving een verkoper gemiddeld vier biedingen, in 2021 waren dat er in deze periode nog zes. Ook daalt het aantal biedingen boven de vraagprijs. ‘De voorzichtigheid sluipt steeds meer in de markt’, zegt directeur Gijs van Wijgerden. ‘Verkopers moeten wennen aan de veranderende woningmarkt.’ Kandidaat-kopers zijn op dit moment zeer terughoudend, merken ze bij De Hypotheker. Volgens de adviesketen komt dat door de combinatie van hoge huizenprijzen, de inflatie en de angst voor een economische recessie. ‘Door de sterk gestegen hypotheekrente kan de huizenkoper minder lenen’, aldus een verklaring van het bedrijf. ‘Mogelijk wachten zij een verdere rentedaling of een daling van de huizenprijzen af.’ Ook Martin Hagedoorn, productmanager van de Hypotheekshop, ziet in de cijfers een verschuiving op de woningmarkt. ‘De laatste jaren kochten mensen die wilden verhuizen eerst een nieuwe woning, alvorens hun oude huis te verkopen. Nu doen veel mensen het andersom. Ze zetten eerst hun eigen huis te koop, alvorens zelf toe te slaan. De verkoop duurt misschien lang, of de opbrengst kan tegenvallen. Die omslag zit achter het toegenomen aanbod van de afgelopen maanden.’ Dat het aantal van deze verhuizers sinds 2017 nog niet zo laag was, ‘zegt echt wat over de woningmarkt’, aldus Hagedoorn. ‘Mensen beginnen hun vertrouwen te verliezen. Het aantal bezichtigingen loopt terug, net als het aantal en de hoogte van de overbiedingen.’ Toch kan het sentiment weer omslaan, denkt hij. ‘Als de rente weer zou dalen, als de inflatie snel zou afnemen of als de oorlog in Oekraïne plotseling tot een einde zou komen, wordt het meteen een heel ander plaatje.’ Woningmarkteconomen van de drie grootste banken van Nederland spraken onlangs de verwachting uit dat hypotheekrente de komende tijd misschien iets zal dalen en daarna gelijk zal blijven of wellicht weer licht zal stijgen. Philip Bokeloh van ABN Amro voorziet een spannend half jaar. ‘Door onder meer de hogere rente en de gestegen kosten van levensonderhoud is het vertrouwen van de consument in de woningmarkt flink gedaald. Tegelijkertijd gaat er per 1 januari waarschijnlijk veel veranderen. Het lijkt erop dat er dan strengere hypotheeknormen van kracht worden, vanwege de gestegen kosten van levensonderhoud. Daar staat tegenover dat het bedrag voor de Nationale Hypotheek Garantie (NHG) mogelijk wordt verhoogd. Ook gaat de beperking van de schenkingsregeling voor de aanschaf van een eigen woning (de ‘jubelton’, red.) dan in. Ik ben erg benieuwd naar wat dat allemaal zal opleveren.’ Wat sowieso is veranderd is de hypotheekmarkt. In juli werden bijna 29 duizend nieuwe hypotheken aangevraagd, geldleningen waarbij een woning als onderpand wordt gegeven. Dat waren 16 duizend aanvragen minder dan in dezelfde maand een jaar eerder, aldus HDN. Dat is een afname van 36 procent. Vergeleken met het gemiddelde in juli in de afgelopen vier jaar is het een afname van 28 procent. De krimp wordt voor een flink deel veroorzaakt door huiseigenaren die hun geldlening niet meer ‘oversluiten’. Zij waren bereid een boete te betalen om van hun oude lening af te komen en zijn door een lagere rente op de lange termijn toch voordeliger uit. Sinds augustus 2019 was dat de groep met het grootste aantal hypotheekaanvragen. Vooral vorig jaar grepen veel mensen de historische daling van de hypotheekrente richting de 1,42 procent aan voor zo’n overstap. Inmiddels is het aantal aanvragen voor zo’n overstap enorm gedaald; met 72 procent. De oorzaak is duidelijk: dit jaar verdubbelde de rente van minder dan 2 naar circa 4 procent.||https://www.volkskrant.nl/nieuws-achtergrond/hypotheekdip-verraadt-grote-veranderingen-op-de-woningmarkt~bf913bfa/
2022-08-04||Opwinding onder astronomen over extreem verre sterrenstelsels gezien door ruimtetelescoop James Webb||Is dat het remlicht van een auto? De brandende punt van een sigaret misschien? Of een extreem ingezoomde foto van de stand-byknop op een televisie? Leg de wazige rode samenballingen van hoekige pixels naast de spectaculaire beelden van ruimtetelescoop James Webb die half juli werden gepubliceerd, beelden vol sierlijk uitwaaierende nevels en haarscherpe sterrenstelsels, en je haalt al snel je schouders op. En toch zijn het juist die wazige vlekjes, die, veel meer dan de betoverende kosmische vergezichten die eerder het nieuws haalden, onder astronomen wereldwijd inmiddels voor steeds grotere opwinding zorgen. Als de eerste tekenen niet bedriegen, onthullen deze rode-pixelverzamelingen namelijk de verste sterrenstelsels die de mensheid ooit heeft gezien. De stelsels die je hier ziet – extreem jonge varianten van de Melkweg waarin wij onze kosmische levens slijten – zijn vastgelegd op de gevoelige plaat zoals ze er slechts een paar honderd miljoen jaar na de oerknal bij stonden. En hoewel dat naar menselijke maatstaven lang klinkt, verbleekt die tijdsduur op de bijna 14 miljard jaar dat het heelal inmiddels bestaat. De stelsels zijn op de foto, kortom, piepjong. Mogelijk behoren sommige zelfs tot de allereerste sterrenstelsels die in het heelal verschenen. Die kosmische babyfoto’s laten je heerlijk wegzakken in de betoverend diepe tijd van de ruimte, duizelingwekkend grote tijdsduren waarbij mensenlevens verbleken. Toch zijn deze stelsels niet alleen ontdekkingen waarbij je kunt wegdromen, of geinige toevoegingen aan de astronomische recordboeken. Nee, ze zijn ook van aanzienlijk wetenschappelijk belang. Zulke heel jonge sterrenstelsels kunnen namelijk onthullen hoe de evolutie van deze kosmische voorwerpen zich voltrekt. Vergelijk het met biologen die van een diersoort tot nog toe alleen de volwassen exemplaren hebben gezien en dan plots de babyfase ontdekken. Of het leven begon in een ei, als een spartelende kleine variant van het volwassen dier, of dat je een rups ziet voordat deze zich ontpopt tot vlinder: het maakt nogal uit. Net zo is het in de kosmos. En als de eerste voorzichtige vondsten niet bedriegen, duiken nu al meerdere aanwijzingen op dat astronomen het heersende beeld van de evolutie van die sterrenstelsels, vanaf het moment van de oerknal tot nu, straks moeten aanpassen. ‘Het is echt ongelofelijk wat de internationale gemeenschap in de eerste twee weken sinds deze gegevens openbaar werden allemaal al heeft gevonden’, zegt sterrenkundige Mariska Kriek van de Universiteit Leiden. ‘We wisten al dat de James Webb baanbrekende dingen zou onthullen. Maar nu zien we het in het echt. En het stelt bepaald niet teleur.’ Ruimtetelescoop James Webb, het nieuwe vlaggenschip van de internationale sterrenkunde, is de ‘opvolger’ van ruimtetelescoop Hubble en werd onder meer gebouwd om dieper de kosmos in te turen dan ooit. Daarom kijkt hij niet naar ‘gewoon’ licht, maar naar met het menselijk oog onzichtbare warmtestraling. Licht dat diep uit de ruimte komt, wordt onderweg namelijk opgerekt. Wat lang geleden nog zichtbaar licht was – met een kortere golflengte – arriveert hier daarom als warmtestraling, dat een langere golflengte kent. Om die warmtestraling uit de kosmische diepte te kunnen plukken, is de telescoop aan de onderkant bedekt met een zonneschild, zo groot als een tennisveld, dat ervoor zorgt dat hij koud blijft. Mede daardoor is Webb zodanig gevoelig dat, wanneer hij op aarde zou staan, hij de warmtestraling zou kunnen meten van een hommel op het oppervlak van de maan. Dat die astronomische superkracht tot spectaculaire ontdekkingen zou gaan leiden, lag voor de hand. En tóch vallen astronomen over de hele wereld van de ene verbazing in de andere sinds de telescoop zijn meetgegevens is gaan verzamelen. ‘Ik denk niet dat iemand van ons echt had voorzien dat we al zo veel sterrenstelsels zouden zien op zulke grote afstand. We hadden wel wat verrassingen verwacht, maar niet zo snel of zo drastisch’, zei astronoom Guido Roberts-Borsani (University of California) vorige week nog tegen het populairwetenschappelijk weekblad New Scientist. ‘We plukken nu al het laaghangende fruit’, vat Kriek deze eerste weken samen. En hoewel er veel meer, en vooral ook veel mooier fruit hangt dan astronomen hadden durven hopen, is het nu vooral nog een kwestie van hard doorwerken: zo veel mogelijk meetgegevens analyseren, alles keurig vastleggen en beschrijven in vakartikelen. Tijd om het kaf van het koren te scheiden, is er nog niet. ‘Daarom moeten we heel voorzichtig zijn’, waarschuwt sterrenkundige Karina Caputi van de Rijksuniversiteit Groningen, expert op het gebied van zeer verre sterrenstelsels. Alle resultaten die tijdens de eerste twee weken naar buiten kwamen, zijn vooralsnog uitsluitend verschenen op de wetenschappelijke voorpublicatiesite Arxiv. Pas wanneer andere astronomen die artikelen kritisch hebben bestudeerd en als voldoende hebben beoordeeld – zogeheten peer review – komen ze terecht in reguliere vakbladen. En zelfs dan zijn we er nog niet helemaal, zegt Caputi. ‘De afstand moet bij al deze sterrenstelsels ook dan nog worden bevestigd.’ Experts zoals Caputi bepalen de afstand van verre sterrenstelsels aan de hand van de zogeheten roodverschuiving, een vakterm die verwijst naar het feit dat verre sterrenstelsels roder ogen dan stelsels die dichterbij staan. Dat zit zo. Door de uitdijing van het heelal bewegen verre stelsels sneller bij ons vandaan. Licht dat bij je vandaan beweegt, verandert van kleur zoals de sirene van een voorbijrazende ambulance van toon verandert. En wat toon is voor geluid, is kleur voor licht: vandaar dat sneller weg bewegende en dus verder weg gelegen sterrenstelsels roder ogen dan dichterbij gelegen exemplaren. Voor de eerste, ruwe, afstandsbepaling kijken astronomen dan ook simpelweg hoe rood de stelsels zijn. Alleen: soms trek je dan per ongeluk de verkeerde conclusie. ‘Een sterrenstelsel dat omgeven is door veel stof kan soms roder kleuren dan het op basis van zijn afstand zou moeten zijn’, zegt Caputi. Het zorgt ervoor dat je ter bevestiging nogmaals naar de nu gevonden, extreem verre stelsels moet kijken, op een iets andere, meer nauwkeurige manier. Lukt het dan bijvoorbeeld om van zo’n stelsel een spectrum te maken – een handtekening van de kleuren aanwezig in het licht van zo’n stelsel – dan kun je heel exact de roodverschuiving bepalen, en weet je de afstand wél zeker. ‘Ik denk daarom dat we voor de tweede waarneemronde, die waarschijnlijk begin 2023 van start gaat, héél veel verzoeken gaan krijgen om verificatiemetingen aan extreem verre stelsels te doen’, zegt Kriek, die onder meer actief was in een van de panels die aanvragen voor waarneemtijd op de James Webb beoordeelde. ‘Voor deze eerste meetreeks hadden we ongeveer viermaal zoveel aanvragen als beschikbare waarneemtijd. Ik denk dat de concurrentie vanaf nu alleen maar groter zal worden.’ De vondsten van de eerste verre sterrenstelsels zijn niet alleen qua aantal verrassend, ook de afstanden zélf zijn in sommige gevallen ronduit verbazingwekkend. Had het verste sterrenstelsel dat Hubble ooit zag een roodverschuiving van 11, iets dat vertaalt naar een leeftijd van zo’n 400 miljoen jaar na de oerknal, daar heeft men in de gegevens van James Webb nu al tientallen kandidaten ontdekt die daar ruimschoots overheen gaan. Op 19 juli dook bijvoorbeeld rode vlek GLASS-z13 op, met een geschatte roodverschuiving van 13. Die scherpt daarmee het record – als de vondst straks standhoudt – meteen aan met zo’n 100 miljoen jaar. Spectaculair, ware het niet dat James Webb de afgelopen tijd zijn eigen records steeds opnieuw verbrak. Kijk maar naar de brandende aspunt van ‘Maisie’s Galaxy’, vernoemd naar de dochter van de ontdekker, op een roodverschuiving van 14. Of nee, ho, stop: daar zijn alweer twee stelsels met een roodverschuiving van 16. Eén onderzoeksgroep vond vorige week plots zelfs stelsels op een roodverschuiving van 20, een grove 180 miljoen jaar na de oerknal. Het is het voorlopige record. Caputi verwacht dat het moeilijk zal zijn dat record veel verder aan te scherpen. ‘In die tijdsperiode ontstonden de allereerste sterrenstelsels’, zegt ze. Steeds verdere sterrenstelsels zijn aan de hemel echter ook steeds minder helder. ‘En dus is het steeds moeilijker ze nog te zien.’ Resteert de vraag of wat we nu zien echt is, of toch een gevalletje roodkleurige zinsbegoocheling. ‘Als zelfs 20 procent van de sterrenstelsels daadwerkelijk op de gemelde roodverschuiving zitten, is dat sterk bewijs dat dit soort stelsels heel vroeg en heel snel ontstaan en heel snel heel zwaar en helder worden’, zei astronoom Rohan Naidu van het Harvard-Smithsonian Center for Astrophysics daarover tegen New Scientist. Het moet dus wel flink tegen zitten, wil er van de huidige bevindingen straks niets overblijven. Bovendien, zegt Caputi: ‘De beelden waarin deze stelsels zijn gevonden zijn nog lang niet de diepste die James Webb van het heelal gaat maken. Als ik nadenk wat we over een half jaar dan misschien allemaal gezien hebben... oh my god’.||https://www.volkskrant.nl/nieuws-achtergrond/opwinding-onder-astronomen-over-extreem-verre-sterrenstelsels-gezien-door-ruimtetelescoop-james-webb~bf435154/
2022-08-04||Zuid-Korea vertrekt naar de maan (en binnenkort volgen nog veel meer landen)||Bij het vertrek van de sonde richting de Verenigde Staten voor lancering, begin juli, werd deze door lange rijen mensen uitgezwaaid. ‘Iedereen hier is zo blij en opgewonden’, zei planetair geoloog Kyeong-ja Kim, betrokken bij de missie, over dat moment tegen vakblad Nature. Danuri, zoals de sonde ook wel heet, heeft vijf wetenschappelijke instrumenten aan boord, waaronder een camera die het maanoppervlak kan bekijken in gepolariseerd licht, zodat deze de grootte en dichtheid van het stof en steen op de maan in kaart kan brengen. Ook bevat de sonde een camera die speciaal ontworpen is om foto’s te maken van gebieden op de maan waarop geen direct zonlicht schijnt. De lancering donderdag is de tweede keer dit jaar dat een missie richting de maan vertrekt. Eerder vloog een Amerikaanse sonde met de naam Capstone al richting onze kosmische metgezel. Die moet de baan testen van een gepland toekomstig ruimtestation bij de maan. De lanceringen vormen de eerste twee startschoten van wat een ronduit krankzinnig maanjaar belooft te worden. Zo gaat de Amerikaanse ruimtevaartorganisatie Nasa dit jaar naar verwachting zijn eerste Artemis-missie lanceren, een onbemande testmissie voor de toekomstige terugkeer van mensen op het maanoppervlak. Daarnaast staan komend jaar nog ongeveer tien missies in de boeken, van verschillende bedrijven, en van landen als Rusland, Japan, de Verenigde Arabische Emiraten en (begin 2023) India. De doelen zijn daarbij lang niet altijd puur wetenschappelijk. Een succesvolle maanmissie is bovenal een kwestie van technologisch spierballenvertoon, een prestatie die prestige oplevert. Zo ziet Zuid-Korea Danuri niet alleen als een manier om wetenschappelijke meetgegevens te verzamelen, maar nadrukkelijk ook als een eerste stap op weg naar een grotere invloed van het land in de ruimte. Tussen alle nieuwe maanmissies zitten bovendien plannen voor daadwerkelijk onbemande landingen op het oppervlak, een prestatie die nog veel complexer is dan een sonde in een baan om de maan afleveren. Tot nog toe ondernamen slechts drie landen succesvol zo’n maanlanding: de VS, de Sovjet-Unie en China. Alle andere pogingen mislukten, ook recent nog. Zo sneuvelden in 2019 onbemande maanlanders van onder meer Israël en India. Dat laatste land bereidt met maanmissie Chandrayaan-3 nu een nieuwe poging voor. Al stelde het de lancering onlangs wel uit: van augustus 2022 naar begin 2023. Ondertussen broedt Japan met zijn Smart Lander for Investigating the Moon, gepland voor lancering later dit jaar, op de overtreffende trap. Het land wil zijn voertuig op de centimeter nauwkeurig afleveren op het maanoppervlak. Bij succes wordt het de meest nauwkeurige maanlanding uit de geschiedenis van de mensheid.||https://www.volkskrant.nl/wetenschap/zuid-korea-vertrekt-naar-de-maan-en-binnenkort-volgen-nog-veel-meer-landen~b08fd18f/
2022-08-04||Boeren boycotten Remkes-beraad: alleen LTO gaat naar stikstofgesprek||Dat is de uitkomst van een gezamenlijk overleg van de acht vertegenwoordigers van de gangbare (niet-biologische en niet-circulaire) landbouw, woensdagavond in Nijkerk. Dat de sectorbonden, de Dutch Dairymen Board (belangenvereniging van melkveehouders), Agractie en FDF blijven weigeren het gesprek aan te gaan, is een grote tegenvaller voor het kabinet. De uitvoering van het stikstofbeleid staat of valt namelijk met de vrijwillige medewerking van boeren. De vereniging van jonge boeren, het Nederlands Agrarisch Jongeren Kontakt (NAJK), zal de uitnodiging van Remkes nu waarschijnlijk ook afwijzen. Een NAJK-bestuurslid zei eerder deze week dat de jonge boeren hun deelname zouden laten afhangen van het besluit in Nijkerk. Een woordvoerder van gespreksleider Johan Remkes meldde woensdag dat 11 van de 20 uitgenodigde boerenbelangenclubs vrijdag wel present zullen zijn. Maar dat zijn vooral de kleine, dus minder invloedrijke organisaties, zoals Caring Farmers en Biohuis. Er is nog meer slecht nieuws voor het kabinet. LTO-voorzitter Sjaak van der Tak schuift niet als zelfstandig onderhandelaar aan bij het overleg, maar als een soort afgevaardigde van de ‘Grote Acht’. Van der Tak zal tijdens het Remkes-beraad mede namens de zeven wegblijvers een boodschap overbrengen aan premier Rutte en de ministers Van der Wal en Staghouwer. Welke boodschap dat is, wilde Van der Tak na het overleg in Nijkerk niet zeggen. Vermoedelijk zal hij het kabinet vertellen onder welke voorwaarden de ‘gangbare’ boeren willen onderhandelen over de stikstofplannen. De bestuursleden van de acht organisaties die op 22 juni de grote boerendemonstratie in Stroe organiseerden, spraken op de stoep van de vergaderlocatie een gezamenlijke verklaring uit. Hun boodschap is dat ze vanaf nu weer één lijn trekken tegenover het kabinet. Die eenheid werd vorige week doorbroken toen Van der Tak op eigen houtje bekendmaakte dat LTO bereid was met het kabinet te gaan praten. De andere zeven organisaties wilden Remkes links laten liggen, tenzij het kabinet op voorhand substantiële concessies zou doen. FDF-leider Mark van den Oever noemde Sjaak van der Tak dit weekend een verrader, omdat hij dat standpunt kennelijk had verlaten. Het overleg van de boerenbestuurders duurde woensdagavond bijna drie uur. Aan het eind was de eenheid weer hersteld. De afspraak is nu dat LTO vrijdag geen concessies zal doen aan het kabinet. Van der Tak zal alles wat er tijdens het Remkes-beraad besproken is terugkoppelen naar de wegblijvers. Eventuele vervolgstappen en onderhandelingsposities zullen allemaal in gezamenlijk overleg bepaald worden. Agractie-leider Bart Kemp las ook namens de anderen de volgende verklaring voor: ‘De partijen die hier vrijwel de hele landbouw vertegenwoordigen hebben goed overleg gehad. Op de inhoud zitten we op één lijn. Dat betekent dat we samen optrekken. Onze boeren hebben geen vertrouwen in het door de regering geregisseerde overleg. LTO spreekt vrijdag met het kabinet in goede afstemming met alle partijen. En de uitkomsten van het overleg worden teruggekoppeld, besproken en verdere stappen worden afgestemd.’ LTO-voorzitter Van der Tak voegde daaraan toe: ‘Ik ga namens alle organisaties aanstaande vrijdag een boodschap overbrengen aan onze premier en aan de twee ministers. U zult het niet geloven, maar er is meer eenheid (onder de boeren, red.) dan ooit tevoren.’ Een aantal lokale boeren en hun sympathisanten reden met de tractor naar het hotel waar de boerenbestuurders zaten te vergaderen, maar de sfeer bleef gemoedelijk. Uiteindelijk stonden er elf tractoren, een verreiker, een balenpers en een Amerikaanse pick-uptruck met een spandoek ter ere van de partijleider van de BoerBurgerBeweging (‘Caroline van der Plas, red ons uit het moeras!’). De tractorbestuurders kwamen naar eigen zeggen steun betuigen aan Mark van den Oever, de leider van FDF.||https://www.volkskrant.nl/nieuws-achtergrond/boeren-boycotten-remkes-beraad-alleen-lto-gaat-naar-stikstofgesprek~bbfaa04a/
