2022-09-26||De Volkskeuken: gevulde eieren met waterkerssalade||Het was een heel simpel modevoorschrift. In de jaren twintig van de vorige eeuw diende je er als vrouw uit te zien als een strak opgevouwen parasol. Om dat resultaat te bereiken en te behouden was de krant de informatiebron bij uitstek, zoals de Gooi- en Eemlander van 15 augustus 1926. Zo mocht je ’s ochtends een kopje zwarte koffie met een oudbakken broodje. Bij de lunch nam je groenten die zonder boter waren bereid. Er mocht wat mager vlees bij. Het diner bestond uit 50 gram vis of twee gekookte eieren. Dan was je er nog niet, je moest ook aan kamergymnastiek doen. Met dit complete pakket trainde je de zelfbeheersing op verschillende fronten. Welke emotie je ook voelde, die mocht een ander nooit van het gezicht aflezen. ‘De tijd van de karakterkoppen is voorbij!’ Kleurrijkheid ging compleet in de ban. Wat leren we van de geschiedenis? Dat diëten van alle tijden zijn en dat de ei-inname in 1926 niet gelimiteerd was. Eieren vormen de basis voor dit kleurige, kruidige gerecht met frisse waterkers. Kook de eieren ’s ochtends, laat ze afkoelen, leg ze in het bieten-azijnmengsel, zet ze afgedekt in de koelkast, dan zijn ze ’s avonds mooi op kleur. 4 tot 6 eieren, hardgekookt 1 fles bietensap flinke scheut appelciderazijn 15 g dille, fijngehakt 1 eetl. zure room ½ tot 1 eetl. mierikswortelspread (Kühne) ½ tot 1 eetl. mayonaise (zonder suiker) peper en zout naar smaak 75 tot 100 g waterkers vinaigrette van olie, azijn en mosterd Kook de eitjes hard. Laat ze schrikken, kneus de schil en leg ze in het mengsel van bietensap en (appelcider)azijn voor een mooi marmereffect. Haal de eieren uit de schil, snijd ze in de lengte doormidden en lepel het geel eruit. Doe het eigeel in een kom en prak met een vork. Voeg de fijngehakte dille toe, de room en de mierikswortel. Er kan voor de vetliefhebber nog een lepeltje mayonaise doorheen. Breng op smaak met peper en zout. Pak een grote schaal. Snijd de waterkers in stukken, dan zien ze er iets toegankelijker uit. Snijd de harde steeltjes fijn, gooi die niet weg. Maak de vinaigrette, hussel goed door de sla. Drapeer de eitjes eromheen. Deze salade is lekker met een kruimig aardappeltje ernaast, in dat geval maak ik wat meer vinaigrette om over de aardappelen te sprenkelen. Een stukje gerookte forel smaakt er goed bij. Uiteraard zijn deze eitjes ook een feest bij de borrel.||https://www.volkskrant.nl/eten-en-drinken/de-volkskeuken-gevulde-eieren-met-waterkerssalade~bb83d2d4/
2022-09-26||De Volkskrant tv-selectie voor dinsdag 27 september||[documentaire] NPO 2, 20.28 uur Haar verblijf in Amerika maakte Frida Kahlo niet gelukkig, en in 1934 verhuist ze met haar man Diego Rivera terug naar Mexico. Hun fraaie woning in San Ángel wordt een verzamelplek voor artiesten en activisten. Jeroen Krabbé vertelt deze week in Krabbé zoekt Kahlo hoe de beeldend kunstenaar opnieuw wordt geplaagd door gezondheidsproblemen en de ontrouw van haar echtgenoot. Rivera begint een affaire met Frida’s jongere zus Cristina, wat voor een crisis in hun huwelijk zorgt. Voor Kahlo begint er een nieuwe artistieke periode die haar eindelijk succes brengt. Net 5, 20.30 uur De La Brea-teerputten in Los Angeles zijn een vindplaats van resten uit de oertijd, zoals mammoets, sabeltandtijgers en grondluiaards. In de serie La Brea, die vandaag met dubbele afleveringen van start gaat, opent zich op deze plek een zinkgat dat mensen, auto’s en gebouwen in de diepte laat verdwijnen. Een aantal overlevenden, onder wie Eve en haar zoon Josh, belandt in een mysterieuze wildernis. Daar moeten ze zien te overleven om een weg terug te vinden. Deze sullige variant van Lost werd een hit in Amerika, waar de serie een tweede seizoen kreeg. RTL 7, 20.30 uur (Oorlog, Roland Emmerich, 2019) Spektakelregisseur Roland Emmerich (Independence Day, The Day After Tomorrow) verfilmde de slag om Midway, een keerpunt in de Tweede Wereldoorlog, waarbij de Amerikanen ná de aanval op Pearl Harbor de materieel superieure Japanners wisten te verrassen. Midway wil elke heldhaftige betrokkene recht doen en levert een tombola van helden van stavast die zichzelf dapper opofferen als het moet. De film is een geschiedenisles, zonder grijstinten en gekleurd vanuit Amerikaans perspectief, vol vette actiescènes met vliegdekschepen, vliegtuigen en onderzeeërs. SBS 9, 22.40 uur (Drama, Alejandro González Iñárritu, 2015) Een overlevingsdrama van het hoogste niveau – en op plotniveau de eenvoudigste en rechtlijnigste film in het oeuvre van Alejandro González Iñárritu (Amores perros, Birdman). Daar zal ook zijn later dit jaar te verschijnen Bardo niets aan veranderen. Pelsjager Hugo Glass (Leonardo DiCaprio) wordt in het noorden van Amerika anno 1823 aangevallen door een beer en voor dood achtergelaten. Die aanval is een magistraal gefilmde, weerzinwekkende en hoogst overtuigende scène, alsof DiCaprio tijdens het maken van een natuurdocumentaire per ongeluk aan stukken wordt gereten. De acteur levert in dit meesterlijke overlevingsdrama een grommende, schreeuwende, spugende, gillende, piepende, sissende en kreunende totaalperformance, die hem zijn eerste Oscar bezorgde. Veronica, 22.45 uur (Actie, Brian Helgeland, 1999) Amusante bewerking van Donald E. Westlakes roman The Hunter (1962). Hetzelfde boek stond ook model voor John Boormans psychedelische misdaadfilm Point Blank (1967), waarin Lee Marvin een meedogenloze overvaller speelt die op wraak zint, nadat hij door zijn samenspannende kompaan en geliefde voor dood is achtergelaten. Beroepscrimineel Porter (Gibson) overkomt in Payback hetzelfde, als vertrekpunt voor een afwisselend grimmige en komische film noir-pastiche. De humor en het geweld zitten elkaar vaak in de weg, maar hoe minder serieus je de film neemt, hoe leuker hij wordt. Canvas, 22.50 uur De driedelige serie House of Assad graaft in de geschiedenis van de Assad-dynastie. De familie Assad, die sinds 1971 de scepter zwaait in Syrië, heeft een innige band met Groot-Brittannië. De huidige president Bashar al-Assad deed na zijn opleiding medicijnen een specialisme in de oogheelkunde aan het Western Eye Hospital in Londen. Bashar toonde weinig belangstelling voor de politiek, maar werd in 1994 teruggeroepen naar Syrië nadat zijn oudere broer - de beoogde opvolger van de toenmalig president Hafez el-Assad - was omgekomen bij een auto-ongeluk. NPO 2, 23.17 uur Filmmaker Janetta Ubbels is 37 jaar, alleenstaand en heeft een kinderwens. Haar eigen vader adviseert haar om maar gewoon zwanger te raken, maar zelf heeft ze daar haar bedenkingen bij. Hoe ethisch is het om in verwachting te raken zonder de vader te vertellen dat dit haar opzet is? Op zoek naar een antwoord gaat ze te rade bij drie mannen die het is overkomen. In de korte documentaire Ongepland, die deze week wordt vertoond op het Nederlands Film Festival, vertellen de vaders hoe het voor hen was om voor dit voldongen feit geplaatst te worden.||https://www.volkskrant.nl/cultuur-media/de-volkskrant-tv-selectie-voor-dinsdag-27-september~bb4d4488/
2022-09-26||Unilever-topman Alan Jope treedt eind 2023 af||De Schot werkt al sinds 1985 voor Unilever en bekleedde verschillende bestuursfuncties binnen het bedrijf. In 2019 volgde hij de Nederlander Paul Potman op als topman, waarna het bedrijf achter merken als Dove, Unox en Ben & Jerry’s enkele metamorfoses heeft ondergaan. Zo werd het voormalig Nederlands-Britse bedrijf, onder druk van beleggers, in 2020 een volledig Brits concern. Daarnaast vond een reorganisatie plaats: 1.500 managementbanen verdwenen in de hoop de organisatie slagvaardiger te maken en de groeiende onrust onder ontevreden aandeelhouders te bezweren. Het aangekondigde vertrek van de Schotse topman werd op de beurs goed ontvangen. Met een stijging van 1,7 procent vlak na de opening van de beurs was Unilever maandagochtend een van de hoogste stijgers in de AEX. Jope heeft zich als topman niet per se geliefd gemaakt bij de aandeelhouders. Begin dit jaar kon de ceo nog op felle kritiek rekenen na de mislukte overname van de consumententak van farmaceut GlaxoSmithKline (GSK). Beleggers en analisten schrokken van de poging tot deze mega-overname, waarvoor Unilever 60 miljard euro wilde neertellen. Ondanks de kritieken komt het vertrek van Jope voor velen als een verrassing. De Unilever-directie leek nog tevreden over het functioneren van de topman, die het bedrijf onder meer door de coronacrisis loodste. ‘Onder zijn leiding heeft Unilever cruciale veranderingen aangebracht in haar strategie, structuur en organisatie’, aldus voorzitter Nils Andersen in een verklaring van Unilever. Jope kondigde begin dit jaar nog aan de focus van het bedrijf te verleggen naar de snel groeiende markt voor persoonlijke verzorgingsmiddelen en huishoudelijke producten. Daarvoor wil hij minder winstgevende merken binnen het concern verkopen. Die plannen blijven vooralsnog ongewijzigd. ‘Groei blijft onze topprioriteit en in de komende kwartalen zal ik mij volledig blijven concentreren op de gedisciplineerde uitvoering van onze strategie’, laat de topman weten in een verklaring. Wie na 2023 in de voetsporen van Jope treedt, is nog niet bekend. Unilever zegt zowel intern als extern te gaan zoeken naar een geschikte opvolger.||https://www.volkskrant.nl/economie/unilever-topman-alan-jope-treedt-eind-2023-af~b977445a/
2022-09-26||Opinie: Stikstofbeleid komt verder onder druk te staan door uitspraak over stankoverlast||Op 14 september deed de rechtbank Den Haag een opmerkelijke uitspraak die vergaande consequenties kan hebben voor het Nederlandse stikstofbeleid. De rechtbank gaf een aantal omwonenden van veebedrijven gelijk in hun klachten over de extreme stankoverlast van deze bedrijven. Die extreme overlast is volgens de rechtbank een inbreuk op de persoonlijke levenssfeer van de omwonenden. Op grond van het Europees Verdrag voor de Rechten van de Mens heeft iedereen recht op bescherming van zijn of haar persoonlijke levenssfeer. Volgens de rechtbank biedt de Nederlandse staat onvoldoende bescherming tegen de inbreuk op de persoonlijke levenssfeer door de extreme stankoverlast van veebedrijven, en daarom moet de staat schadevergoeding betalen aan de slachtoffers van die stankoverlast. Het vonnis heeft betrekking op een aantal omwonenden van veebedrijven die de rechtszaak tegen de staat hebben aangespannen, maar de redenering van de rechtbank geldt voor iedereen die in de buurt woont van een veebedrijf dat extreme stankoverlast veroorzaakt. Het vonnis van de rechtbank Den Haag maakt een einde aan de hardnekkige mythe dat het platteland massaal achter de boerenopstand staat tegen het strengere stikstofbeleid van minister Christianne van der Wal. Die vermeende steun ‘van Friesland tot Limburg’ was voor CDA-leider Wopke Hoekstra en CDA-fractievoorzitter Pieter Heerma het argument om in augustus de aanscherping van het stikstofbeleid ter discussie te stellen. Uit het vonnis van de rechtbank blijkt echter dat sociale gemeenschappen op het platteland ernstig verdeeld zijn tussen veeboeren en mensen die het slachtoffer zijn van de forse uitbreidingen van veebedrijven. Sommige grote veebedrijven hebben de afgelopen jaren van de overheid vergunningen gekregen om flink uit te breiden waardoor de stankoverlast voor de betreffende omwonenden aanzienlijk is toegenomen. Het argument van de overheid voor de uitbreidingen van de veesector is dat technische verbetering van veestallen door zogenaamde luchtwassers de stankoverlast vermindert. Dat argument werd al in 2018 onderuit gehaald door onderzoekers van de Universiteit Wageningen, die vaststelden dat de luchtwassers veel minder effectief zijn tegen stankoverlast dan de overheid veronderstelt bij het verlenen van vergunningen. Dat was de aanleiding voor de instelling van de Commissie geurhinder veehouderijen, die in 2019 concludeerde dat de vergunningverleningen aan veebedrijven met luchtwassers niet deugen vanwege de ernstige stankoverlast die deze bedrijven nog steeds veroorzaken voor omwonenden. Die conclusie neemt de rechtbank nu over, nadat de Raad van State op 7 september al had geconcludeerd dat er geen zekerheid bestaat dat veebedrijven met zogenaamde emissiearme stallen geen schade veroorzaken aan natuurgebieden. Daarom vernietigde de Raad van State vergunningen voor uitbreidingen van deze bedrijven. Natuurbescherming en rechtsbescherming vallen nu opeens met elkaar samen. Vergunningen voor uitbreidingen van veebedrijven zijn niet alleen in strijd met Europese regels voor natuurbescherming, maar die uitbreidingen veroorzaken ook nog eens ernstige inbreuken op de persoonlijke levenssfeer van omwonenden. Daar komt bij dat wetenschappers hebben laten weten dat de huidige meetmethoden voor de schade door stikstof wel deugen en dat alternatieve meetmethoden veel strenger zullen uitpakken voor boeren. Overheidsbemiddelaar Johan Remkes moet nog met zijn bevindingen komen, maar die zijn nu al overbodig door de uitspraken van wetenschappers en rechters. Het stikstofbeleid moet veel strenger om de natuur en de burger te beschermen en daar kunnen de bevindingen van Remkes niets aan veranderen. Het is nu de vraag hoe de politiek gaat reageren op het vonnis van de rechtbank Den Haag. De huidige regering is verantwoordelijk voor de schendingen van de persoonlijke levenssfeer die de rechtbank heeft vastgesteld en daarom moet de regering schadevergoeding betalen aan alle omwonenden die ernstige stankoverlast van veebedrijven ondervinden. De verantwoordelijke bewindslieden moeten bovendien effectief beleid ontwikkelen om aan die schendingen een einde te maken. Doen de bewindslieden dat niet, dan kunnen omwonenden van veebedrijven naar de rechter stappen om beëindiging van extreme stankoverlast te eisen. Dat zou de volgende stap zijn in de juridische ontmanteling van het falende landbouwbeleid van de Nederlandse overheid.||https://www.volkskrant.nl/columns-opinie/opinie-stikstofbeleid-komt-verder-onder-druk-te-staan-door-uitspraak-over-stankoverlast~b369825f/
2022-09-26||Europese Unie hevig verdeeld over toelating Russische dienstweigeraars||EU-ambassadeurs kwamen in spoedberaad bijeen om diverse opties te bespreken nu aan de vlucht van opgeroepen reservisten nog altijd geen einde komt. Een van de opties die op tafel ligt om tot een gecoördineerde Europese aanpak te komen, is om gevluchte militairen die asiel aanvragen geen vluchtelingenstatus te geven, maar een tijdelijke humanitaire status. Dit stuit echter op fel verzet van een groep landen, waaronder de Baltische landen en Polen, die er niets voor voelen om Russische dienstweigeraars en deserteurs op welke wijze dan ook op te vangen. ‘Russen moeten blijven en vechten tegen Poetin’, zo verwoordde de Litouwse minister van Buitenlandse Zaken Gabrielius Landsbergis het gevoel in deze lidstaten, die tot de felste tegenstanders behoren van Moskou. Tegenover hen staan landen zoals Duitsland en Nederland, gesteund door EU-president Charles Michel, die vinden dat Europa de groep Russen moet helpen. De Duitse regering zegt dat Russen die weigeren te vechten en aankloppen in Duitsland, de vluchtelingenstatus kunnen krijgen als duidelijk is dat ze zullen worden vervolgd bij terugkeer in Rusland. ‘Diegenen die zich moedig verzetten tegen het regime van Poetin en daarmee zichzelf in groot gevaar brengen, kunnen asiel aanvragen in Duitsland op grond van politieke vervolging’, aldus het Duitse ministerie van Binnenlandse Zaken. Ook Nederland zegt dat reservisten een asielaanvraag kunnen indienen. Terugsturen is voor Den Haag eveneens geen optie, mede vanwege de internationale verdragen over vluchtelingen. In Frankrijk drong een groep van veertig parlementariërs erop aan de Europese grenzen niet te sluiten voor dienstweigeraars en andere gevluchte Russen. EU-baas Michel pleit voor een snelle en gecoördineerde aanpak van de EU, zeker nu de gedeeltelijke mobilisatie heeft geleid tot een toename van het aantal Russische mannen dat het land ontvlucht. Met name via Finland weken vorige week veel Russische dienstweigeraars uit. Volgens Michel moet Europa openstaan voor het opnemen van Russen ‘die geen instrument willen worden van het Kremlin’. De Baltische staten en Polen, die grenzen aan Rusland, vinden dat een zerotolerancebeleid ten aanzien van de dienstweigeraars op zijn plaats is omdat ze vrezen dat het Kremlin ‘spionnen’ zal meesturen. ‘Er zijn aanzienlijke veiligheidsrisico’s als ze worden toegelaten’, twitterde de Letse minister van Buitenlandse Zaken Edgars Rinkevics. Rinkevics: ‘Er zijn genoeg landen buiten de EU om naar toe te gaan. Veel van de Russen die Rusland nu ontvluchten vanwege de mobilisatie, vonden het prima om Oekraïners te doden, ze protesteerden toen niet. Het is niet juist om ze te beschouwen als gewetensbezwaarde.’ Litouwen kondigde vrijdag al direct aan dat de Russische dienstweigeraars niet op asiel hoeven te rekenen. Minister Landsbergis raadde ze aan de Litouwse grens vooral niet over te steken. ‘Asiel voor 25 miljoen dienstweigeraars is geen optie’, twitterde Landsbergis, doelend op het potentiële aantal militairen dat Rusland kan oproepen. ‘De Russen moeten Rusland bevrijden. Dit kunnen Russische mannen doen in plaats van naar Europa te vluchten: protesteren, niet gehoorzamen, je militaire post verlaten, krijgsgevangen laten maken, muiten.’||https://www.volkskrant.nl/nieuws-achtergrond/europese-unie-hevig-verdeeld-over-toelating-russische-dienstweigeraars~b046cbb0/
2022-09-26||D66 wil FvD-Kamerlid Van Houwelingen schorsen na nazivergelijking ministers||D66-fractievoorzitter Jan Paternotte dient deze week een klacht in bij het College van onderzoek integriteit, dat kijkt of politici zich al dan niet houden aan de gedragscode voor Kamerleden. De nazivergelijking van Van Houwelingen zou ingaan tegen de code, waarin onder meer staat dat een Kamerlid ‘het gezag of de waardigheid van de Kamer’ niet mag aantasten met zijn gedrag. Volgens Paternotte is daar in dit geval sprake van. Van Houwelingen zette zaterdagavond een foto van de ministers Ernst Kuipers (D66) en Karien van Gennip (CDA) op Twitter met daarop een gefotoshopte nazivlag. Op de originele foto stonden Kuipers en Van Gennip naast een vlag van de VN-doelen, maar de FvD’er verving die door de vlag met swastika. De ministers noemden de actie zelf ‘stuitend’ en ‘een nieuw dieptepunt in de bejegening van bestuurders en politici’. Het kabinet zou inmiddels overwegen om aangifte te doen tegen het FvD-Kamerlid. Paternotte vindt dat Van Houwelingen de ministers in gevaar brengt met zijn actie en wil met zijn klacht ‘een grens trekken’. Inmiddels heeft het FvD-Kamerlid de foto van Twitter verwijderd. Van Houwelingen ontkent dat hij de ministers vergeleek met het naziregime, naar eigen zeggen ging de vergelijking enkel op voor de VN-doelen. Het is zeer uitzonderlijk dat een Kamerlid vraagt om schorsing van een andere volksvertegenwoordiger. Pas sinds vorig jaar kunnen Kamerleden met dergelijke klachten terecht bij het College van onderzoek integriteit dat onafhankelijk naar elke zaak moet kijken. Ook de gedragscode waaraan het College toetst is relatief nieuw en werd in 2019 door de Kamer zelf aangenomen. In de code zijn strengere integriteitsregels, bijvoorbeeld rondom het opgeven van giften, opgenomen maar ook nieuwe gedragsregels voor debatten. Als het College een klacht erkent, kan het verschillende sancties opleggen. Die straf kan uiteenlopen van een berisping tot een schorsing van maximaal een maand. Eerder dit jaar kreeg FvD-fractievoorzitter Thierry Baudet nog een berisping omdat hij zijn nevenfuncties niet had opgegeven. Ook kreeg hij een aanwijzing om dat alsnog te doen, maar Baudet heeft die vooralsnog niet opgevolgd. Paternotte hoopt nu dat het College strenger is voor Van Houwelingen en een sanctie oplegt waar hij zich niet aan kan onttrekken. Als het FvD-Kamerlid daadwerkelijk wordt geschorst, mag hij voor de opgelegde periode niet deelnemen aan debatten, wel mag hij nog altijd stemmen op voorstellen in de Kamer. Een schorsing is een van de zwaarste maatregelen tegen een Kamerlid. De sanctie ligt gevoelig omdat volksvertegenwoordigers een mandaat van de kiezer hebben en daarom zo veel mogelijk hun werk moeten kunnen uitvoeren. Een daadwerkelijke schorsing kwam slechts enkele keren voor in de parlementaire geschiedenis. Zo kreeg NSB-leider Rost van Tonningen in 1939 een schorsing van een dag na een ‘handgemeen’ in de Kamer.||https://www.volkskrant.nl/nieuws-achtergrond/d66-wil-fvd-kamerlid-van-houwelingen-schorsen-na-nazivergelijking-ministers~b296982f/
2022-09-26||De zwaarste straf voor Mathieu van der Poel: gedegradeerd te worden tot een willekeurige man van 27||Nee, ik had niet de wekker gezet om het wereldkampioenschap wielrennen voor mannen van start tot finish te ‘beleven’. Daar in Australië zou de koers na wat lichte schermutselingen in de aanvang voor uren in een overzichtelijke plooi terecht komen. De biologische wekker zou me in elk geval in de finale van de koers doen tuimelen. Bleek om kwart voor acht: zeer belangrijke en allesbepalende schermutselingen hadden plaatsgevonden lang voor ik naar bed was gegaan. Ik moet zeggen dat de pushberichten op de telefoon, buiten lachte een heldere nieuwe dag me toe, me onmiddellijk tot leven wekten: Mathieu van der Poel na dertig kilometer uit koers na nacht in politiecel. Wat nu weer met Mathieu, dacht ik. Heeft hij een koala beledigd? Uit balorigheid een kangoeroe laten schrikken? In Mathieu huist nog altijd de kwajongen zonder wie hij nimmer tot wielersuccessen zou zijn gekomen. Terwijl Remco Evenepoel balorig aan een groteske solo begon destilleerde ik uit nieuws (nog immer telefoonraadpleging) dat op een ­hotelgang ­Mathieu in de clinch was geraakt met twee puberende meisjes die een variant van het ouderwetse ‘belletje trekken’ uitprobeerden: kloppen op deuren en dan keihard wegrennen. Ik begrijp dat Mathieu het aanhoudend geklop op zijn deurtje zat werd. En al helemaal omdat hij als kopman van de Nederlandse equipe vroeg naar bed was gegaan om het laatste restje jetlag te neutraliseren. Dus zette hij op zeker moment de achtervolging in waarbij Mathieu niet alleen de meisjes een oratorische oorwassing gaf – niet bekend is of dit in het Brabants gebeurde of in het Engels, hij gaf ze duwtjes waarbij een van de twee een schaafwondje opliep. Typisch Mathieu, zelf de kastanjes uit het vuur willen halen, terwijl een vertegenwoordig van de Nederlandse wielerbond het makkelijk had kunnen oplossen via het pad van de diplomatie. Of anders had een belletje naar de receptie wonderen kunnen verrichten. Maar wie schakelde de politie in? De ouders van het kroost die aanvankelijk iets anders aan hun hoofd hadden dan op dat late tijdstip toezicht te houden? Omstanders? Hoe dan ook, Mathieu is intussen voorgekomen en berecht: omgerekend 1.000 euro boete: 650 euro boete voor het belagen van het ene meisje, 350 voor het belagen van het andere. De schaafwond kost Mathieu dus 350 euro extra. Daar bovenop een verbod gedurende drie jaar de Australische bodem te betreden. Zijn advocaat Michael Bowe gaat in beroep. De verzachtende omstandigheden – topsporter onder hoge druk begaat een adrenalinedelict – zijn door de rechter niet voldoende meegewogen. Een strafblad moet zijn cliënt koste wat het kost bespaard blijven. In het politierapport, opgesteld na het incident, lezen we dat ‘een man van 27' is gearresteerd. Het lijkt me nog de zwaarste straf voor Mathieu van der Poel, gedegradeerd te worden tot een willekeurige man van 27.||https://www.volkskrant.nl/sport/de-zwaarste-straf-voor-mathieu-van-der-poel-gedegradeerd-te-worden-tot-een-willekeurige-man-van-27~b8291922/
2022-09-26||‘Zonder mijn vader had ik niets te bewijzen’||Joost van Ginkel duikt met zijn derde speelfilm Bo diep in het getroebleerde verleden van een jonge vrouw. Die geschiedenis is fictief, maar het gevoel waarmee hij zijn verhaal op papier zette is zo echt dat er eigenlijk geen woorden voor zijn te vinden. De 51-jarige Nederlandse regisseur-scenarist noemt Bo een familie- en liefdesdrama ‘met de sensualiteit van Betty Blue’, de broeierige Franse jarentachtigklassieker over een gedoemde liefde, ‘met bij tijd en wijle de look en feel van een western’. Gaite Jansen speelt het Nederlandse titelpersonage – blauw haar, open, intelligent en zelfverzekerd – dat liftend door Georgië trekt op zoek naar sporen van haar vroeg overleden vader. Hij was eens een vooraanstaand trompettist. Ze bezoekt zijn graf en loopt toevallig zijn beste vriend tegen het lijf, de ongeveer vijftien jaar oudere vrachtwagenchauffeur Levan (Rati Tsiteladze). Bo rijdt met Levan mee naar het stadje waar haar vader vaak optrad, maar waar wellicht meer is te vinden over wie hij was. Na een stroef begin stort ze zich onderweg in een gepassioneerde verhouding. Onderweg dringen verborgen en verdraaide herinneringen, opgediend via sterk subjectieve flashbacks, zich steeds nadrukkelijker aan haar op. ‘Ik probeer een bepaalde sensitiviteit aan die flashbacks toe te voegen’, zegt Van Ginkel. ‘Laten zien hoe je vanuit een bepaald perspectief, of bepaalde emotie, iets herinnert. Dat herinneringen te allen tijde gekleurd zijn.’ Van Ginkel ontvangt het bezoek in zijn werkkamer op een industrieterrein in Soest. Een kale ruimte met een bureau, een zwartlederen bank en twee stoelen met een tafeltje ertussen. Een handjevol films en boeken op een plank. De posters van zijn films 170 Hz (2011), over twee verliefde dove tieners, en The Paradise Suite (2015), over vijf migranten die in Amsterdam in de afgrond lopen, zijn op een kast geplakt. Het opvallendst is de fotomuur, zo'n muur die je verwacht in het atelier van een filmer die zo sterk vertrouwt op de kracht van het beeld. Een still uit elke scène van Bo, 179 in totaal. Het beeld hielp hem tijdens het maken van Bo om overzicht te houden op zijn verhaal, zegt hij. ‘Tekst op papier is voor mij niet genoeg.’ Waarom wilde je dit verhaal vertellen? ‘Ik wilde in de eerste plaats onderzoeken hoe leugens en halve waarheden in een familie een rol kunnen spelen. Ik ben erg bezig met vragen over de manier waarop je gevormd wordt door je familie. Welk gedeelte van je karakter heb je van je vader, wat komt van je moeder, wat is van jezelf? Natuurlijk speelt je omgeving een rol tijdens je opvoeding, maar er zijn eigenschappen die je doorgegeven krijgt. Ik ben een vrolijk persoon met een dun lichaam. Mijn zoon ziet er qua lichaamsbouw net zo uit als ik, alhoewel hij iets peziger is. Hij staat ’s ochtends letterlijk dansend in de keuken. Dat is mijn kind, denk ik dan.’ In je films schetste je eerder een gefnuikt ouderschap. De verliefde, dove tieners in 170 Hz willen zo ver mogelijk bij hun ouders vandaan zijn. In The Paradise Suite worden kinderen verwaarloosd. Ook in Bo is de vader-dochterrelatie weinig rooskleurig. ‘Ik wil en kan hier niet heel diep op ingaan, want dit gaat mijn hele familie aan, maar wat ik wel kan zeggen is dat mijn vader vroeger als ouder ontzettend tekortschoot. Hoe je het ook wendt of keert: dat idee zit in al mijn films. Het is een angstbeeld, al zou je het ook hoopvol kunnen noemen: ik ben er veel mee bezig om zelf wél een goede vader te zijn.’ Blijf je je afvragen wat er van je vader in jou zit? ‘It’s what makes you tick. Richard Krajicek, over wie ik op mijn zevenentwintigste een documentaire maakte (The Wimbledon Champion Prepares, red.), had een extreem dwingende vader. Krajicek zei daarover: ‘Ik ben ondanks én dankzij mijn vader geworden wie ik ben.’ Zonder die houding van zijn vader had hij Wimbledon waarschijnlijk niet gewonnen, dacht hij.’ Van Ginkel slaakt een zucht. ‘Dus als ik mijn vader niet had gehad, zouden wij hier nu niet hebben gezeten. Dan was ik waarschijnlijk gewoon een beetje lui geweest. Had ik niks te bewijzen.’ Ben je filmmaker geworden door je vader? ‘Het is psychologie van de koude grond, maar als je het gevoel hebt dat je minder waard bent, krijg je een ontzettende drang om te bewijzen dat er wél iets in je zit. Het duurde tot mijn 37ste tot ik mijn eerste film maakte, de korte film Zand. Ik wilde alleen iets maken als het héél goed zou zijn, ik heb steeds maar uitgesteld, doodsbang dat het middelmaat zou zijn’. Zijn korte film Zand (2008) werd geselecteerd voor het filmfestival van Venetië en werd de Nederlandse Oscarinzending. 170 Hz (2011) kreeg op het Nederlands filmfestival de publieksprijs. En The Paradise Suite (2015) werd op het NFF bekroond met drie Gouden Kalveren. Je zou kunnen zeggen: missie geslaagd, voorlopig. Na 170 Hz speelt Gaite Jansen opnieuw de hoofdrol in je film. Wat maakt haar zo goed? ‘Ze acteert echt vanuit haar buik. Of eigenlijk is het geen acteren wat ze in mijn films doet. Ik moet bij Gaite denken aan Issaka Sawadogo (winnaar Gouden Kalf voor The Paradise Suite), die tegen mij zei: ‘Ik doe alles voor je, maar please don’t let me act’. Dat vond ik heel verfrissend, want dat moet het ook zijn. Gaite kan allebei. Die zit in series als Peaky Blinders en doet dan helemaal haar ding, ze kan technisch echt alles. Maar ze kan ook zoals Issaka totáál in de scène aanwezig zijn. En dan wordt het oprecht. Echt.’ Jansen helpt ook mee om de zwierigste, groot aangezette scènes aannemelijk te maken. We spreken over zijn voorliefde voor grote gebaren, zoals ze ook in zijn vorige films zijn te zien. De latere plotwendingen zijn als de equivalent van een Griekse tragedie. En als Bo eerder in de film boos is, zit ze in de daaropvolgende scène bij een tankstation voor zo’n groot oranje bord met een waarschuwingsvlam. Een schaterlach. ‘Ik weet dat het veel te veel is, maar ik vind zoiets grappig. Het is zeker tien procent te veel, maar dat is bewust zo gedaan. Ik ben op dit spoor beland dankzij filosoof Bas Haring. We hebben in 2003 samengewerkt aan het tv-programma Stof. We waren eens aan het sparren over een bizar idee. Ik twijfelde: was het heel slim of gewoon stom. Maar hij zei: ‘Als jij en ik het allebei leuk vinden, zijn er echt voldoende andere mensen mensen die dit óók leuk vinden.’ Sindsdien ben ik over dergelijke keuzes nooit meer onzeker.’ Hij houdt van films ‘waarbij je bij het verlaten van de zaal niet meteen kan duiden wat je zojuist hebt meegemaakt. Films die je dingen laten zien die je niet eerder zag. Darren Aronofsky heeft dit ook, dat je denkt: wat ís dit voor idiotie? Mother!, een film waarover de meningen nogal uiteenliepen en die sommigen he-le-maal niks vinden, vond ik echt te gek. Dat is de ambitie: films maken die ik zelf zou willen zien.’ Grappig: tien jaar geleden zei je rond de première van 170 Hz ongeveer hetzelfde. ‘Ja, dit staat nog steeds overeind. Het kan ook een zin zijn. Of een gedachte. Een enkel shot.’ Hoe zien we dat terug in Bo? ‘Oei, dat vind ik een moeilijke vraag. Ik denk nu vooral aan de scène die mij het meest raakt. Wellicht zegt dit dat ik minder bewijsdrang heb om iets te maken wat nog niet eerder is gemaakt? Ik bedoel de scène waarin Matthijs van de Sande Bakhuysen, als de jonge vader, zijn trompet weggeeft aan Bo, ze is dan een jaar of 9, ze wordt gespeeld door Luna Klok. Daar heb ik tijdens de montage wel tien keer om gehuild. Het is een afscheid. Met het weggeven van zijn trompet geeft hij álles weg, denk ik. Hij zegt zonder woorden dat hij niet de vader kan zijn die hij zou moeten zijn. Hij ziet zijn tekortkomingen volledig onder ogen.’||https://www.volkskrant.nl/cultuur-media/zonder-mijn-vader-had-ik-niets-te-bewijzen~b072ac51/
2022-09-26||Dit is de jonge ster van de barokviool (en hij komt naar Nederland)||Neem even een aanloop voor zijn naam: Théotime Langlois de Swarte. Heb je die hobbel eenmaal genomen, dan zie je een barokviolist van 26 die als een komeet verschijnt. Nee, Théotime is niet van Franse adel. Hij heeft gewoon de achternamen van pa en ma (ver weg Vlaams) aan elkaar geplakt. ‘Het is mijn manier om mijn moeder te eren. Ze heeft een grote invloed gehad op mijn muzikale ontwikkeling.’ In Frankrijk won hij jong-talentnominaties en cd-prijzen. Nu loopt Langlois de Swarte zich warm voor zijn zevendaagse debuuttournee door Nederland. Vanaf woensdag zigzagt hij met het ensemble Holland Baroque van Rotterdam via Cuijk naar Leeuwarden. Half oktober keert hij terug voor een recital in het Amsterdamse Concertgebouw. ‘Ja, mijn carrière komt op stoom’, zegt hij nuchter aan de telefoon vanuit New York. Hij geeft er masterclasses aan een topconservatorium, de Juilliard School of Music. William Christie sleepte hem mee, de Frans-Amerikaanse baroktsaar. ‘Vanavond geven we samen een galaconcert, daarna spring ik op het vliegtuig en morgenavond speel ik in Versailles.’ Un rêve, een droom. Die begon toen hij een ventje van negen was. In zijn rugzak zat toen al vijf jaar vioolles en meezingen in het kinderkoor van zijn moeder. In Perpignan schreef ze hem in voor een proefles barokviool. Théotime voelde een lichtere strijkstok en hoorde mildere snaren. En die muziek! Hij switchte meteen en begon een rooftocht door de collectie barok-cd’s van de bibliotheek. ‘Ik weet nog dat ik dagen stond te dansen op een mars van Lully.’ Voordat hij doorstroomde naar het conservatorium van Parijs maakte hij een tegendraadse keuze. Altijd gaat het zo: een modern getrainde violist ruikt aan de barokviool en stapt over. Langlois de Swarte handelde andersom. ‘Ik dacht: als ik alleen barokmuziek speel, loop ik misschien technische zaken mis. Ik wilde mijn grenzen oprekken, zodat na mijn studie elke keuze open stond.’ Wat hij in Parijs leerde, waaide rechtstreeks aan uit de oude Russische vioolschool. Zijn docent, Michaël Hentz, had in Sint-Petersburg een klankwereld opgedaan waartegen de barokke speelpraktijk bleek afstak. ‘Hentz vond mijn geluid maar dunnetjes. Hij leerde me een toon naar alle kanten te kleuren, van lijkbleek tot gonzend, met een présence tot in het zachtste pianissimo.’ En óf dat opviel, toen Langlois die vaardigheid vertaalde naar de barokviool. William Christie, de oude-muziekpionier die de Fransen vanaf de jaren zeventig hun majestueuze erfgoed inwreef, hoorde Langlois voor het eerst bij een auditie voor zijn ensemble Les Arts Florissants. ‘Te solistisch’, zei iemand. ‘En toch gaan we het proberen’, zei Christie. Tel Hentz op bij Christie en je krijgt een uniek barokgeluid. Naar wens vlezige tonen of stralende tonen; lange lijnen met elastieken ritmen. ‘William heeft me geleerd te spelen als een zanger. Als je in barokmuziek alleen maar overduidelijk articuleert, zoals je vaak hoort, gaat de helft aan zeggingskracht verloren.’ Langlois’ eerste soloalbum verscheen in 2020. Samen met de luitist Thomas Dunford poetste hij vergeten muziek op uit Londen omstreeks 1700: melancholieke parels met een vleugje folk. Ze haalden er zelfs de Franse tv mee. Om te tonen hoe dat vroeger ging, in Londen, tokkelde Dunford op zijn luit een barok basloopje. Toen hij er Hit the Road Jack boven zong, viel bij de presentatrice het kwartje. ‘Ah, dus barokmuziek is de pop van toen?’ Die Londense pop spelen ze half oktober in het Concertgebouw. Eerder, bij Holland Baroque, strijkt Langlois de Italiaanse vioolreuzen Vivaldi en Locatelli tevoorschijn. Nederlands tintje: Locatelli woonde de laatste 35 jaar van zijn leven aan de Amsterdamse Prinsengracht, als componist en handelaar in snaren. Maar iets Mokums zul je in zijn muziek niet vinden, zegt Langlois. ‘Wel een zekere gekte. Neem het Vioolconcert in Es-groot dat wij spelen. Het is een theatraal stuk, een mini-opera zonder tekst, met de bijnaam Il pianto d’Arianna, de klacht van Ariadne. Via mijn viool hoor je haar hartstochtelijk lamenteren.’ Die viool, tussen haakjes, is een kostbare Jacob Stainer uit 1668. Langlois kreeg hem in bruikleen van de Nederlandse Jumpstart Jr. Foundation. Eerder zat het instrument in de koffer van Reinhard Goebel, de Duitser die een halve eeuw geleden als eerste liet horen dat de barokviool niet per se gelijkstond aan valsig geploeter. Natuurlijk bewondert Langlois de Swarte zijn voorganger. Per slot van rekening heeft Goebels generatie een schat aan repertoire en speelpraktijken herontdekt. Maar wat ooit moest worden veroverd, stroomt bij de jongste musici als vanzelf door de bloedbaan. ‘Wij spelen barokmuziek alsof die ter plekke opborrelt en leggen er zonder schroom iets persoonlijks in.’||https://www.volkskrant.nl/cultuur-media/dit-is-de-jonge-ster-van-de-barokviool-en-hij-komt-naar-nederland~b7d76df6/
2022-09-26||Een koetoilet is een mooie uitvinding, maar hoe moet dat met bijna een miljoen koeien?||Het woord zit al de hele dag in mijn hoofd: koetoilet. Ik verlang hevig naar een cartoonist die een koe voor mij tekent met een krantje op de wc. Het woord kwam voorbij in een interview met Peter Drenth, een gedeputeerde van de provincie Gelderland, die sprak over de voortvarendheid waarmee hij het stikstofprobleem oplost. Die man is ontzettend lekker bezig. Zo heeft Drenth al vier hele bedrijven opgekocht. Volgens het CBS zijn er in Gelderland 8.758 landbouwbedrijven. Ach, een begin is gemaakt, laten we het daarop houden. Aan meneer Drenth zal het in elk geval niet liggen, want hij zegt zelf geen enkel probleem te hebben met opkoop: ‘Ik heb de afgelopen drieënhalf jaar alle beschikbare middelen besteed. 60 miljoen euro van onszelf, 20 miljoen van het Rijk’. Ik hoop van harte dat ik scheel heb zitten lezen en er geen 80 miljoen is betaald voor vier bedrijven. Met zo’n royale opkoopregeling staat Sywert van Lienden morgen op de stoep van het Gelderse provinciehuis, zuiver gekleed in een blauwe tuinbroek en een paar uit Volendam gehuurde klompen, om zijn rode zakdoek op te houden. Naast die 80 miljoen krijgt Gelderland nog eens 257 miljoen van het Rijk. Daardoor kan meneer Drenth inzetten op maatregelen als: kalk strooien in de natuur, duurzame proefstallen en dus dat koetoilet. Voor een zak kalk betaal je geen stuiver, daar zal het budget niet op leeglopen. Die proefstallen daarentegen zullen een duit kosten, maar goed, dan blijft er nog steeds een sloot geld over om een stel koeien op de wc te zetten. Mogelijk zijn de potten van Saoedische makelij, met veel marmer en goudelementen, dat zou het prijskaartje verklaren. Al is het logischer de verklaring te zoeken in de omvang van het probleem. Hier en daar een paar flitsende koetoiletten installeren is te overzien, maar in Gelderland schijnen er 900 duizend koeien te staan. Ik weet niet hoe vaak per dag een koe zichzelf moet verlichten, maar die beesten kauwen de hele dag door. De leidingen zullen dan ook wel goed doorlopen. We zitten nu maandenlang in een nationaal kringgesprek over een onderwerp dat voor de meeste mensen een ver-van-mijn-bedshow is. Zelf heb ik als onnozele stedeling in elk geval weinig notie van de formule mest + urine = ammoniak = stikstofellende. Daarbij zijn woorden beperkt in staat helderheid te verschaffen, sterker nog, ik krijg bij het lezen van zo’n interview met meneer Drenth het idee dat hij in versluierende termen om de zaak heen draait. Er wordt iets te soepel langs het volume van de materie gekletst. Ik denk dat het daarom goed is de boel helemaal open te gooien. Letterlijk. Gedurende één week openen alle veeboeren hun stallen opdat elke kip, koe, gans, varken, geit, schaap en al dat andere wat we in leven houden ten dienste van ons bestaan naar buiten scharrelt. Toegegeven, het zullen een paar chaotische dagen worden, met al die beesten zo ineens voor onze neus, maar dan weten we tenminste waar we het over hebben. Je moet de zaken concreet maken. Mogelijk zijn we pas in staat een effectief antwoord te geven op de vraag wat te doen met die ontstellende hoeveelheden mest wanneer we er tot onze knieën in staan. Zo’n koetoilet is ongetwijfeld een mooie uitvinding, maar wat je ook verzint; een koe zal altijd schijten. En 900 duizend koeien in Gelderland is best veel.||https://www.volkskrant.nl/columns-opinie/een-koetoilet-is-een-mooie-uitvinding-maar-hoe-moet-dat-met-bijna-een-miljoen-koeien~bc1d2bc6/
2022-09-26||Waterbedrijven waarschuwen voor tekort aan drinkwater: meer inwoners betekent hoger gebruik||De watervoorziening komt niet acuut in de problemen, maar over een paar jaar kan dat anders zijn. Dit heeft deels te maken met de toenemende vraag naar drinkwater door de bevolkingsgroei. Na de jaren negentig daalde het verbruik nog, mede dankzij zuinigere huishoudelijke apparaten, zoals wasmachines. Vewin voorziet voor de komende decennia bij gelijk verbruik per huishouden een stijging van 1.197 miljoen kubieke meter in 2021 tot 1.272 miljoen kuub in 2040. Dat oogt niet spectaculair, maar intussen staat de zoetwatervoorraad onder druk door droogte, verzilting en vervuiling. Drinkwater is niet de enige toepassing van zoet water. Zo gebruiken de industrie en energiecentrales grote hoeveelheden zoet oppervlaktewater, met name voor koeling. Met al die partijen die water onttrekken, is veel coördinatie en planning nodig om te voorkomen dat voorraden uitgeput raken. Dat waterbeheer zo complex is, is een van de redenen dat drinkwaterbedrijven de overheid vragen nu al plannen te maken. Zo willen ze nieuwe reservoirs kunnen aanboren en inzetten op alternatieve bronnen, zoals ontzilting van brak of zout water. Door droogte neemt de hoeveelheid beschikbaar grondwater af, en rukt brak en zout water op in de ondergrond, met name in de buurt van de kust. Tijdens droge jaren stijgt de vraag naar zoet oppervlakte- en bodemwater in de landbouwsector bovendien stevig. Zo gebruikte die in 2018, een zeer droog jaar, 225 miljoen kubieke meter grondwater. Dat is een ruime verdubbeling van de 97 miljoen kuub in het jaar ervoor.||https://www.volkskrant.nl/nieuws-achtergrond/waterbedrijven-waarschuwen-voor-tekort-aan-drinkwater-meer-inwoners-betekent-hoger-gebruik~b6a21f9d/
2022-09-26||Het failliet van de vrijwillige ouderbijdrage: een ouder die de speelplaats moet aanharken wegens geldgebrek||En wéér is er gedonder over de ouderbijdrage. De vrijwillige ouderbijdrage aan scholen blijkt in de praktijk nog altijd niet zo vrijwillig te zijn. Aanleiding is nu dat de organisatie Ouders en Onderwijs een klacht binnenkreeg van een ouder die 1.875 euro moest betalen aan een middelbare school. Het ging om de ‘vrijwillige’ bijdrage, maar er stond bij dat ouders die het niet konden betalen ‘klusjes’ op school konden doen, of ‘een financiële coach’ konden krijgen (De Telegraaf, 23 september). Fijn om te horen als je niet kunt rondkomen. Een ouder die de speelplaats moet aanharken wegens geldgebrek: hoe vernederend en stigmatiserend kan het zijn? Zo’n hoge ouderbijdrage is uitzonderlijk. De gemiddelde bijdrage in het voortgezet onderwijs is 77 euro. Voor schoolreizen, werkweken en uitstapjes komt daar in het vmbo gemiddeld 140 euro per jaar bij, op het vwo 289 euro (cijfers Regioplan). De onduidelijkheid over de betalingsverplichting is geen uitzondering. Ouders en Onderwijs krijgt er veel klachten over, net als de Stichting voor Werkende Ouders: de schoolgids is onduidelijk over de bijdrage; scholen blijven aanmaningen sturen. Sinds augustus 2021 staat in de wet dat de ouderbijdrage vrijwillig is en dat kinderen niet mogen worden buitengesloten van gezamenlijke activiteiten als hun ouders niet betalen. Dat lijkt vanzelfsprekend, maar nee. Kinderen die niet mee mochten op schoolreisje omdat hun ouders niet hadden betaald, die de bus met klasgenootjes uitzwaaiden en zelf binnen mochten knutselen – het kwam voor. Volgens een onderzoek van Ouders en Onderwijs in september 2021, net na de invoering van de nieuwe wet, sloot 26 procent van de middelbare scholen en 14 procent van de basisscholen kinderen voor wie niet was betaald uit. Onderwijsminister Dennis Wiersma stuurde op 19 april een brief naar de scholen: zij moeten in hun schoolgids duidelijk zijn over de vrijwilligheid van de bijdrage. Volgens de Onderwijsinspectie meldde slechts eenderde van de scholen in hun de schoolgids dat leerlingen niet mogen worden uitgesloten van activiteiten als ouders niet betalen. Afgelopen juli constateerde de inspectie, na een steekproef onder honderdzestig scholen, dat nog steeds een meerderheid van de middelbare scholen onduidelijk was over de ouderbijdrage. Onderwijs is in Nederland gratis. Op school is ieder kind gelijk. Maar scholen in Nederland verschillen enorm en daarmee de kansen van kinderen. Op de ene school kun je bijles krijgen, of lessen Chinees, of Cambridge-Engels, met bijhorende reizen – ouders betalen daar grif voor. Op een andere school – vaak vmbo’s – gaan kinderen één dagje naar Lunteren. Een hoge bijdrage is voor scholen een middel om exclusief te zijn, om de gewenste leerlingen binnen te hengelen. Ouders weten dat en vinden het prima. Zo houdt het systeem zichzelf in stand. De wet uit 2021 die uitsluiting van kinderen verbiedt is goed, maar bevordert gelijke kansen niet. Op de ene school betalen alle ouders de hoge bijdrage en is geen uitje te dol, op een andere school betaalt de helft de bijdrage van een paar tientjes en krijgen leerlingen weinig extra’s. Dat zijn nu juist de kinderen die toch al niet met hun ouders naar Rome gaan. De enige oplossing is om de vrijwillige ouderbijdrage af te schaffen en alle scholen te verplichten een deel van de lumpsum te besteden aan reizen en extra’s. Culturele activiteiten kunnen ook worden betaald uit het Nationaal Programma Onderwijs-geld, dat scholen hebben gekregen om corona-achterstanden te verhelpen. Ook kun je scholen verplichten om eerst het opgepotte geld aan activiteiten te besteden. Een kabinet dat gelijke kansen op school propageert mag geen schrijnende verschillen in stand houden.||https://www.volkskrant.nl/columns-opinie/het-failliet-van-de-vrijwillige-ouderbijdrage-een-ouder-die-de-speelplaats-moet-aanharken-wegens-geldgebrek~b464ac77/
2022-09-26||De winnaar van nu in Oranje kan straks weer een verliezer zijn ||Elke week maakt de technische staf een opstelling op papier van het Nederlands elftal. Het is, zeg maar, de weekkoers van Oranje. De vraag is nu in hoeverre de fysieke opstelling, van het duel met België bijvoorbeeld, afwijkt van de ploeg op 21 november, bij de eerste WK-wedstrijd tegen Senegal. Veel is duidelijk, bij getoonde fitheid en vorm. Maar de winnaar van vandaag kan morgen verliezer zijn. Een winnaar van vandaag is doelman Remko Pasveer, met zijn opwindende verhaal uit het boek voor oudere mannen in het voetbal. Halverwege 2021 aangetrokken door Ajax omdat Onana nog was geschorst in het nieuwe seizoen en Stekelenburg op leeftijd raakte. Straks is hij op zijn 38ste misschien eerste doelman op het WK na twee solide interlands, al bagatelliseerde bondscoach Louis van Gaal zijn puike prestatie, want één duikje tegen Polen en een ‘snoekduik’ tegen België maken nog geen geweldige duels. Cody Gakpo is een andere winnaar, spelend op een plek waar hij normaliter bij PSV weinig komt. Hij is aanvaller in de rol achter de twee meest offensieve krachten, terwijl hij in Eindhoven meestal linksbuiten is. Vooruit, nog een winnaar dan: Kenneth Taylor, verdienstelijk debutant en middenvelder met een goed rechter- en linkerbeen. Een verliezer is Teun Koopmeiners, die in zijn verleden bij Oranje nog weinig had ‘geleverd’ in de terminologie van Van Gaal, de kans kreeg als controleur op het middenveld maar al na één minuut tegen Polen uitviel. Of Justin Bijlow, die geen oproep kreeg als doelman. Maar dat kan nog veranderen, als Van Gaal alle berekeningen van testen met keepers heeft geanalyseerd en weet hoeveel doelmannen hij meeneemt: drie of vier. Van Gaal kan tevreden zijn met de laatste volledige week samen vóór het WK. Als eerste geëindigd in de groep van de Nations League. De finaleronde bereikt in Nederland, half juni, in de Kuip in Rotterdam en de Grolsch Veste in Enschede, want in Amsterdam en Eindhoven zingen andere Toppers en Guus Meeuwis het hoogste lied. Twee keer is de nul gehouden. Het systeem is algemeen aanvaard. De hiërarchie is duidelijk, met Virgil van Dijk als onbetwiste aanvoerder. Het spel in balbezit kan en moet alleen veel beter. De vraag is welke van blessures terugkerende aanvallers de selectie nog halen: Noa Lang, Donyell Malen, Arnaut Danjuma, Luuk de Jong, Brian Brobbey? Zelfs Xavi Simons mag zich enigszins kansrijk rekenen, hoewel hij nog nooit bij de selectie is geweest. Het gaat nu om vorm behouden, minuten maken, ritme en fitheid. ‘Ik moet het bij PSV weer laten zien’, zei Gakpo na de loftuitingen. ‘Het is een nieuwe positie. Dat is goed voor mijn ontwikkeling.’ Fit blijven is ook een kwestie van wat geluk, nu de teams met Europese verplichtingen nog zeker tien duels of meer spelen tot half november. Er is geen voorbereiding van vijf, zes weken om te herstellen. Normaliter is het WK het toetje na het clubseizoen, nu dienen de spelers zich twee keer op te laden in het najaar, in plaats van één keer: voor de beslissingen in de groepsfase van Europa en voor het WK. Voor Frenkie de Jong en Memphis Depay zal Van Gaal een plekje inruimen als ze enigszins fit zijn en de beslissing over menig speler valt mogelijk kort voor het vertrek op 15 november. De ene speler heeft op grond van het verleden meer plussen dan de ander. Verdediger Denzel Dumfries: ‘Het is een zwaar schema. Iedereen is daarop ingesteld. Het is een kwestie van naar het lichaam luisteren en periodiseren.’ Tussendoor is het tijd voor bespiegelingen. Het zit mee met Oranje, dus waarom zou het niet blijven meezitten? Van de grote Europese landen is Italië niet geplaatst. Engeland, Frankrijk, Spanje en Duitsland presteerden matig tot slecht in de groepsfase van de Nations League. Zetten ze alles op het WK of kunnen ze momenteel niet beter? Nederland, achtste op de wereldranglijst, plaatste zich het makkelijkst van alle toplanden voor de finaleronde van de Nations League. Van Gaal is al vijftien duels ongeslagen. De Belgische pers vroeg hem hoe hij de WK-kansen inschat van de op leeftijd rakende Belgen. Van Gaal zei doodleuk dat hij tijdens toernooien bijna nooit kijkt naar de Belgen. ‘Ik zie België alleen als we tegen ze moeten spelen. Dan analyseren we ze, en daarna winnen we.’ Als het zo makkelijk is als Van Gaal zegt, staat Nederland nog wat te wachten.||https://www.volkskrant.nl/sport/de-winnaar-van-nu-in-oranje-kan-straks-weer-een-verliezer-zijn~bf62701b0/
2022-09-26||Michaëlla Krajicek geniet in het padel van haar tweede topsportleven||Tijdens een wandeling door de Portugese stad Braga met haar 1-jarige zoontje Valentijn gaat de telefoon waarmee Michaëlla Krajicek met de Volkskrant beeldbelt ineens van haar gezicht naar haar buik en benen. Die ogen bijzonder afgetraind. Krajicek (33 jaar) is inmiddels drie jaar proftennisser af, maar verslaafd geraakt aan een andere racketsport: padel. In driekwart jaar klom ze op tot nummer 2 van Nederland, en het komende jaar wil ze uitvinden of ze ook internationaal mee kan. ‘Ik merk dat ik toch weer ambitieus word,’ vertelt ze vrolijk, onderwijl speurend naar een speeltuin. Krajicek won als tennisser drie WTA-toernooien, stond 30ste op de wereldranglijst en haalde de kwartfinale van Wimbledon, het toernooi dat oudere broer Richard won. Ze stopte na jarenlang blessureleed aan met name haar knieën, werd augustus vorig jaar moeder en reisde de voorbije twee weken mee met haar vriend, de proftennisser Jelle Sels, naar Italië en Portugal. ‘Ik moest even vrij nemen van padel, mijn lichaam was echt vermoeid,’ verklaart ze. Het geeft aan hoe fanatiek ze aan de slag is met de sport die overwaaide uit Latijns-Amerika en wereldwijd rap aan terrein wint. Ook in Nederland ploppen de padelbanen overal uit de grond. Krajicek probeerde de sport drie jaar geleden uit bij haar tennisclub, Amstelpark, aan de zijde van goede vriendin Steffie Weterings, thans de nummer 1 van Nederland. ‘Er waren wat bekende oud-voetballers die vroegen of ik een keer meedeed.’ Lachend: ‘Landzaat? Perez? Kan dat? Later speelde ik een keer in Rotterdam tegen Robin van Persie, die is echt goed trouwens!’ Haar achtergrond als proftennisser hielp haar. ‘Het is veel volleren, smashen. En ook al speel je met een heel ander racket (kleiner, dikker en met een blad van foam in plaats van snaren, red.), toch heb je nog veel aan je balgevoel vanuit het tennis.’ Alleen aan haar in het tenniscircuit gevreesde service - in 2007 sloeg ze op Wimbledon de meeste aces van alle vrouwen - heeft ze niets, want bij padel is onderhands serveren verplicht. ‘Het is ook veel tactischer, je staat in een glazen kooi, je moet gebruikmaken van de glazen muren, dat is het moeilijkste. Rally’s zijn niet zomaar klaar na een harde klap, want die bal komt terug van de muur en dan kun je zomaar een smash om je oren krijgen.’ Dat gebeurde haar een keer letterlijk, met een grote bult tot gevolg. Maar verder is padel ‘lang niet zo hard’ voor haar lijf als tennis, dat gespeeld wordt op een grotere baan, en meer loopwerk en explosieve krachtinspanningen vereist, zeker in singlepartijen. Padel is altijd twee tegen twee. ‘Alsnog kan padel inspannend zijn doordat rally’s langer duren. Zeker in de top, daar rennen meiden soms de kooi uit om een bal nog te halen.’ Tijdens haar tennisloopbaan (2003-2020) stond Krajicek vaak onder grote druk, omdat ze in die tijd zowat de enige Nederlandse tennisser was die op hoog niveau meekon. De concurrentie in tennis is extreem, ook door het vele prijzengeld. Bij padel voelt alles vrijblijvender, met veel rumoer op en rond de kleine, zanderige kunstgrasbanen. Het is technisch makkelijker aan te leren, en in veel landen nog vooral het domein van amateurspelers. De toppers komen bijna allemaal uit Argentinië en Spanje, waar padel al jaren de tweede sport is achter voetbal, en hebben uitstekende sponsorcontracten. Door corona en haar zwangerschap verdween Krajiceks padelracket even in de kast, maar vrij vlot na de geboorte van Valentijn pakte ze het er weer bij en won zonder serieus te trainen direct wat toernooitjes. ‘Ik speel met een goede partner, dat scheelt. Ik pak het steeds serieuzer aan, train nu bijna dagelijks met een coach, en dan maak je snel stappen. We winnen veel, ook van spelers uit België, Duitsland en Zweden.’ De ontnuchtering volgde tijdens een FIP Gold toernooi in Alkmaar waar ze met Weterings in de finale stuitte op een Spaans duo dat in de top-50 van de wereld staat. Lachend: ‘We zijn echt geslacht, gewoon schandalig. 6-0, 6-0. We hadden best vier games kunnen winnen, maar ook niet meer. Logisch. Die meiden spelen het al vijftien jaar in een echt padel-land, ik doe het pas serieus sinds december.’ Eind oktober volgt een lakmoesproef op het WK in Dubai. ‘Ik zal dan ook voor het eerst mijn zoontje negen dagen niet zien. Benieuwd hoe dat is.’ Er zit nog veel rek in, en er is nog tijd. In de top lopen veertigers rond, weet ze. ‘Maar ik zou eigenlijk naar Spanje moeten verhuizen en daar tweemaal daags moeten trainen met toppers en topcoaches om echt hoog op de ranglijst te komen. Dat heb ik er niet voor over. Ik zou graag een broertje of zusje voor Valentijn willen. Tot die tijd ga ik er vol voor, en wil ik ook internationale toernooien spelen.’ Ze geniet van haar tweede topsportleven. ‘Er zit nog niet megaveel druk op, maar ik voel wel steeds meer die wedstrijdspanning. Als je stopt als topsporter verlang je daar voortdurend naar.’ De verdiensten zijn schamel. Winst op een groot nationaal toernooi leverde haar laatst 250 euro op. ‘Daar ging nog 25 euro inschrijfgeld van af. Ach, dat geeft niet. We hebben al een paar goede sponsors, daaraan merk je hoe populair de sport ook in Nederland is. Maar geld is voor mij 0,0 motivatie. Ik vind het gewoon leuk, blijf er fit door.’ Lachend: ‘Dat moet ook wel met een vriend die topsporter en ruim zes jaar jonger is.’ Zelfs haar vader Petr, een erkend tennisfanaat en -coach, is inmiddels gevallen voor padel nadat Michaëlla hem de regels uitlegde. Toch blijft tennis haar grootste sportliefde. ‘Bij tennis kun je meer variatie aanbrengen, je moet de ballen zuiverder raken.’ Na haar gedwongen tennispensioen dacht ze niet meer een activiteit te vinden die haar gelukkig maakt. ‘Richard is gek van fietsen. Hij heeft me vaak proberen te verleiden mee te gaan, maar dat vind ik dus echt vreselijk. Richard vindt padel ook wel leuk, maar bij de mannen ligt het niveau veel hoger. We zijn te fanatieke sporters om iets te doen zonder kans op winst te maken.’ Het grootste toernooi dat Nederland aandoet, de World Padel Tour in Amsterdam die 28 september begint, slaat ze bewust over. ‘Daar is de wereldtop aanwezig, daar zou ik echt geen kans maken. Ik wil eerst nog een jaar voluit trainen en spelen, ook internationaal.’ Ze haalt een miniatuur tennisracket tevoorschijn uit de kinderwagen. Cadeautje voor Valentijn. ‘Daar zal nog wel een padelracketje bijkomen. Al heeft mijn vriend het liefst dat hij voetballer wordt.’||https://www.volkskrant.nl/sport/michaella-krajicek-geniet-in-het-padel-van-haar-tweede-topsportleven~be35dd2d/
2022-09-26||Wie is Belgische minister Van Quickenborne, en waarom zou hij doelwit van drugscriminelen zijn?||Het leidde misschien even tot gefronste wenkbrauwen toen de Belgische minister van Justitie zaterdagmiddag Nolite te bastardes carborundorum tweette, maar degene die de serie The Handmaids Tale heeft gevolgd, wist in elk geval wat er met dit zinnetje pseudo-latijn wordt bedoeld: Laat de smeerlappen je er niet onder krijgen. Deze boodschap tekent Vincent Van Quickenborne in meerdere opzichten. Ten eerste wil de minister er ongetwijfeld mee zeggen dat hij niet zal zwichten voor de drugscriminelen die hem dreigen te ontvoeren. Eind vorige week kreeg de Belgische justitie signalen dat hiervoor serieuze plannen zijn, en op donderdag snelde een verdachte auto die in de straat van de minister geparkeerd stond, er vandoor zodra de politie hem opmerkte. Op vrijdag bleken er spanbanden, flessen met benzine en een kalasjnikov in een andere auto te liggen die de verdachten in dezelfde straat hadden achtergelaten. Maandag werd ook een verdacht pakket gevonden bij het huis van de minister. De explosievenopruimingsdienst was ter plaatse en omwonenden werd gevraagd hun huis te verlaten. De boodschap op Twitter past ook bij het imago dat Van Quickenborne zorgvuldig cultiveert: hij is met zijn 49 jaar nog steeds dezelfde jonge hond als toen hij in 1999 op zijn 25ste de politieke arena betrad. Op dat moment was Van Quickenborne de jongste Belgische senator ooit, die doodleuk zei dat hij best een jointje op de werkvloer wilde roken. Nu is hij nog steeds het type dat af en toe op een tafel danst, en de minister laat zich bijvoorbeeld met een biertje in zijn hand op een metal-festival fotograferen. Daarbij ging hij vorig jaar diep door de knieën, stak zijn tong uit, en maakte met zijn hand het ‘hoorngebaar’ (wijsvinger en pink omhoog). De man die zichzelf ook wel ‘Q’ of ‘Quicky’ laat noemen, heeft een lange weg van uiterst links naar het donkerblauw van de liberalen afgelegd. Als jongeling was Van Quickenborne lid van de marxistisch-leninistische beweging Amada (Alle Macht aan de Arbeiders), en werd hij bekend toen hij actief werd in het netwerk van de witte comités: groeperingen die na de affaire Dutroux de tekortkomingen van politiek en justitie aan de kaak stelden. Van Quickenborne zette zijn eerste stappen in de politiek bij de denktank ID21, die samen optrok met de Vlaams nationalistische Volksunie. Toen deze partij uiteen spatte, vond Van Quickenborne onderdak bij het links-liberale Spirit, en stapte later over naar de Open Vlaamse Liberalen en Democraten (Open Vld). Hij werd achtereenvolgens staatssecretaris, minister en vicepremier. ‘Quicky’ was bovendien de eerste Belgische politicus met een weblog. Volgens politicoloog Carl Devos (UGent) profileert Van Quickenborne zich als minister van Justitie echter meer op het bouwen van gevangenissen en het versnellen van de trage rechtsgang, dan op het bestrijden van drugscriminaliteit. ‘Alhoewel hij als minister natuurlijk wel een belangrijk gezicht is in de strijd tegen drugs.’ Op Twitter toont Van Quickenborne, die ondertussen met zijn vrouw en twee kinderen zit ondergedoken, zich ferm na de bedreigingen. ‘Onze strijd tegen de georganiseerde misdaad gaat voort. Met meer mankracht en meer middelen dan ooit. We zullen niet plooien voor geweld.’ Die toon herkent Devos. ‘Hij zet zichzelf graag neer als een man die doortastend optreedt, een oplossing zoekt, en geen tijd verliest.’||https://www.volkskrant.nl/nieuws-achtergrond/wie-is-belgische-minister-van-quickenborne-en-waarom-zou-hij-doelwit-van-drugscriminelen-zijn~b841cf0b/
2022-09-26||Hartpatiënten Isala kregen bloedverdunner zonder medeweten behandelaar||Dat constateert een wetenschappelijke integriteitscommissie in een tussentijds rapportage over studies op de cardiologieafdeling van het Isala-ziekenhuis. De behandelend cardiologen worden op dit moment geïnformeerd over de deelname van hun patiënten aan de studie. ‘Zij gaan beoordelen of deze patiënten de medicatie (nog) nodig hebben’, schrijft het ziekenhuis in een persbericht. Patiënten ontvangen nader bericht. De wetenschappelijke integriteitscommissie werd eind juni aangesteld, nadat bekend was dat ten minste vijf (voormalige) Isala-medewerkers verdacht worden in een grote corruptiezaak. Zij zouden zich volgens justitie miljoenen euro’s hebben laten betalen door een leverancier van medisch materiaal in ruil voor een voorkeursbehandeling. Het ziekenhuis schorste daarop de twee nog actieve cardiologen, annuleerde de plannen voor nieuwe studies en zette alle lopende cardiologiestudies stil. Die maatregelen worden nu verlengd. Ook gaat de integriteitscommissie door met het uitpluizen van de ‘wetenschappelijke en medische kwaliteit’ van de overige 76 studies van de cardiologieafdeling. Het prestigieuze Isala Hartcentrum wordt al tijden geplaagd door conflicten, corruptieverdenkingen en groeiende wachtlijsten. Zo berichtte de Volkskrant afgelopen maand over interne documenten die waarschuwen dat de ‘patiëntveiligheid en de continuïteit van de patiëntenzorg’ in gevaar zijn door oplopende wachttijden op de polikliniek. Dat is mede een gevolg van een conflict over de opvolging van de twee geschorste cardiologen. Spil in het strafrechtelijk onderzoek van het Openbaar Ministerie naar de cardiologen is het bedrijf Diagram. Alle verdachten zijn nauw verbonden of betrokken geweest bij dit bedrijf, dat wereldwijd al dan niet commercieel hart- en bloedvatenonderzoek doet. Het onderhoudt nauwe banden met het Isala-ziekenhuis; negen cardiologen van het ziekenhuis hebben gezamenlijk een belang van 40,5 procent in het bedrijf. Uit recent onderzoek van Nieuwsuur en de NOS blijkt dat Diagram in drie jaar tijd bijna 5 miljoen euro van medische bedrijven ontving, met afstand het hoogste bedrag van de onderzochte stichtingen en bedrijven. Bij een van de onderzoeken die Diagram uitvoert in het Isala-ziekenhuis, kregen tot nu toe 250 patiënten met een hoog risico op hartinfarcten een jaar lang twee keer daags 2,5 milligram van bloedverdunner rivaroxaban voorgeschreven. De integriteitscommissie constateert nu dat de onderzoekers, ook verbonden als cardiologen aan het Isala, het behandelteam daarvan niet op de hoogte hebben gesteld. Bronnen rondom de vakgroep melden aan de Volkskrant dat in het medisch dossier van de patiënten geen melding wordt gemaakt van hun deelname aan de studie. Het Isala zegt in een reactie aan de Volkskrant te onderzoeken of dit inderdaad het geval is. Volgens hoogleraar Olaf Dekkers (LUMC), deskundige op het gebied van onderzoeksmethodologie, is het informeren van het behandelteam van een patiënt een van de basisvoorwaarden voor een wetenschappelijke studie. ‘Stel dat een patiënt begint met een nieuw middel in een ambulance. Dan moet je als arts later in het ziekenhuis wel weten dat de patiënt dat middel heeft gekregen.’ Ook vanuit het oogpunt van privacywetgeving is gebrek aan contact met het behandelteam problematisch. ‘Alleen de hoofdbehandelaar en het behandelteam hebben toegang tot medische gegevens van een patiënt. Je mag als onderzoeker dus niet zomaar neuzen in de gegevens van een patiënt’, zegt Dekkers. Onduidelijk is nog of bij de geconstateerde onregelmatigheden bij de studies financiële belangen van de cardiologen een rol spelen. Een wetenschappelijke studie kan een bron van neveninkomsten zijn. Cardiologen ontvangen namelijk vergoedingen, soms via hun eigen stichtingen of bv’s, voor onder meer het aanleveren van patiënten aan studies van sponsoren. Uit recente berichtgeving van Nieuwsuur en de NOS blijkt dat cardiologen in veel gevallen niet vooraf toestemming vragen aan het ziekenhuisbestuur voor betalingen van de medische industrie. Dat moet wel. Minister Kuipers (Volksgezondheid, D66) reageerde geschrokken en wil daarover in gesprek met de Vereniging voor Cardiologie en de Inspectie Gezondheidszorg en Jeugd.||https://www.volkskrant.nl/nieuws-achtergrond/hartpatienten-isala-kregen-bloedverdunner-zonder-medeweten-behandelaar~b8761d71/
2022-09-26||Waterbedrijven trekken aan de bel: komt er straks nog genoeg water uit de kraan?||Dat is nog lang niet aan de orde. ‘Dit is een noodklok voor de toekomst’, zoals Luuk Rietveld, hoogleraar drinkwater aan TU Delft, het zegt. Dat wil niet zeggen dat de oproep van de drinkwaterbedrijven niet urgent is. ‘Waterbedrijven moeten jaren, zelfs decennia vooruit denken. Als we nu gaan zitten slapen, hebben we over een aantal jaar daadwerkelijk een probleem.’ Extra drinkwater regelen is knap ingewikkeld en niet van vandaag op morgen gebeurd, legt een woordvoerder van Vewin uit. Zo kost het jaren om nieuwe installaties voor waterwinning te bouwen, zegt ze. En dus willen de drinkwaterbedrijven nu al actie van de overheid om de voorziening voor de komende jaren veilig te stellen. Meer schaarste ligt immers op de loer. De bevolking groeit, en daarmee de vraag naar drinkwater. Volgens een prognose die Vewin eerder deze maand publiceerde neemt het verbruik de komende decennia toe bij gelijk verbruik per huishouden: van 1.197 miljard liter in 2021 tot 1.272 miljard liter in 2040. Dat lijkt geen enorme stijging, maar intussen is de zoetwatervoorraad onder druk komen te staan. Door droogte daalt het grondwaterpeil en rukt met name in de buurt van de kust brak en zout water op in de ondergrond. Ook verslechtert de kwaliteit van drinkwaterbronnen, in sommige gevallen nog van vervuiling van vijftig jaar geleden, zegt Rietveld. Dat vergt extra waterzuivering. ‘Zo zijn er in Drenthe gevallen waar vervuilingen van decennia geleden nu pas de bronnen gaan bereiken. Daar is men om die reden nu aan het investeren om de zuivering te verbeteren.’ Zoals het bij wet verplicht is dat nieuwbouw is voorzien van zeer goede isolatie om energie te besparen, zo zouden er vergelijkbare regels kunnen komen voor het besparen van water. Wat Vewin betreft moeten gemeenten bijvoorbeeld de aanleg van een ondergrondse regenwateropvang stimuleren of zelfs kunnen verplichten, om bijvoorbeeld de tuin mee te sproeien of het toilet door te spoelen. Dan zijn er wel strakke regels nodig voor bedrijven die de opvangbakken en extra leidingen in huis aanleggen, zegt de woordvoerder. Ze wijst op een berucht voorval in Leidsche Rijn. Hier stroomde bij een proef van ruim twintig jaar geleden voorgezuiverd Lek-water uit de kraan dat alleen bedoeld was voor zaken als doorspoelen en sproeien. Tientallen inwoners werden hierdoor waarschijnlijk ziek. Daarnaast vragen de drinkwaterbedrijven duidelijkheid over welke nieuwe drinkwaterbronnen ze mogen aanboren en willen ze dat er geld beschikbaar komt voor nieuwe waterwinning- en zuiveringsinstallaties. Ze mogen zelf geen winst maken en zijn voor investeringen afhankelijk van toestemming van de overheid, legt de woordvoerder uit. Ook vragen ze om extra bescherming van bronnen tegen vervuiling. Tot nu toe was het voor Nederland zaak om water zo snel mogelijk richting Noordzee te voeren. Nu maakt Nederland steeds meer werk van het opslaan van water. ‘Daardoor kunnen belangen botsen’, aldus Doris van Halem, hoogleraar waterzuivering (TU Delft). De ruimte die nodig is voor bijvoorbeeld spaarbekkens, is immers niet bruikbaar voor een woonwijk of bedrijventerrein, zegt ze. En als het allemaal niet genoeg is? ‘We kunnen in principe van elke bron drinkwater maken’, stelt Luuk Rietveld. Dat geldt voor rivierwater, maar ook voor brak grondwater en zelfs zeewater. ‘Hoe zouter of vervuilder, hoe duurder, maar uiteindelijk hoeven we nooit tekort aan drinkwater te hebben. Mits we op tijd investeren in de benodigde zuivering.’ De woordvoerder van het ministerie van Infrastructuur en Waterstaat zegt van wel. ‘Daarom is dit in het coalitieakkoord aangewezen als beleidsprioriteit.’ Over concrete maatregelen kan ze nog niet veel kwijt, maar ze zijn in de maak, zegt ze. Momenteel voert het ministerie gesprekken, onder meer met de drinkwaterbedrijven, dit najaar moet een Kamerbrief meer duidelijkheid bieden. Onder meer het aanwijzen van nieuwe waterbronnen en waterbesparende maatregelen in de bouwvoorschriften liggen op tafel, aldus de woordvoerder. ‘Zelf denk ik: wij kunnen dit, als Nederland’, aldus Van Halen. ‘We hebben een sterke, innovatieve drinkwatersector met veel kennis. Maar dan moeten ze wel de ruimte krijgen om te doen wat nodig is. Mijn grootste zorg is dat het kweken van publiek en politiek draagvlak voor de bijbehorende investeringen langzamer gaat dan het opbouwen van urgentie.’||https://www.volkskrant.nl/wetenschap/waterbedrijven-trekken-aan-de-bel-komt-er-straks-nog-genoeg-water-uit-de-kraan~bae023c9/
2022-09-26||Criminologen waarschuwen voor ‘maffianisering’ van België en Nederland ||Afgelopen weekend hield de Nederlandse politie op verzoek van de Belgische autoriteiten vier verdachten aan voor de verijdelde ontvoering van Belgische minister van Justitie Vincent Van Quickenborne. Bij zijn huis in Kortrijk was een auto met een zwartgeel kenteken aangetroffen, waarin flessen benzine, een automatisch geweer en spanbanden lagen. Maandag bleek dat de verdachten langer worden vastgehouden en werd er ook een verdacht pakket gevonden bij het huis van de minister. Fijnaut is geschrokken van het nieuws. ‘Dit is de eerste keer dat ik zo’n concrete dreiging zie tegen zo’n hoge autoriteit’, zegt hij. ‘Voor ontvoering van een minister moeten we terug naar de tijd van het links-terrorisme in West-Europa, toen de Italiaanse Rode Brigades politicus Aldo Moro ontvoerden en vermoordden, en de Rote Armee Fraktion (RAF) procureur-generaal Siegfried Buback liquideerde en Hanns-Martin Schleyer, voorzitter van de Duitse werkgeversvereniging, werd ontvoerd en dood in een kofferbak werd gevonden.’ Volgens de criminoloog hebben de autoriteiten jarenlang onderschat hoe verweven de drugsproblematiek in België en Nederland is geraakt. ‘Dat komt doordat beide landen een grote belangrijke haven hebben. Nederlandse criminelen gaan naar België en omgekeerd, ze misbruiken de grens om de eigen politie en justitie te ontlopen.’ Alleen al in Antwerpen komt jaarlijks voor tientallen miljarden aan harddrugs binnen, met alle gevolgen van dien. ‘Ik noem dat de maffianisering van België en Nederland. Gevestigde maffiastructuren, zoals in Italië, hebben we hier nog niet. Maar we zien wel dat kerntrekken van de maffia worden overgenomen, zoals geweld tegen de overheid, tot op het hoogste niveau.’ Van Quickenborne zou zijn gebruikt als ruilmiddel om gevangenen vrij te laten, denkt Fijnaut. ‘Dat de verdachten Nederlanders zijn, hoeft niet te betekenen dat deze groepering Nederlanders vrij wilde krijgen. Door die verwevenheid kan het ook heel goed om Belgische criminelen gaan.’ De Tilburgse criminoloog Toine Spapens sluit zich daarbij aan. ‘Het meest voor de hand liggende scenario is dat criminelen een laatste strohalm zochten om gedetineerden te bevrijden. We weten het niet zeker, omdat er nog zo weinig bekend is. Maar ik kan me niet voorstellen dat zulke organisaties een minister ontvoeren voor losgeld. Want in principe verdienen ze genoeg met drugshandel.’ De arrestaties maken eens te meer duidelijk dat sommige groeperingen zich niet alleen schuldig maken aan criminaliteit maar ook aan terrorisme, zegt hij. ‘Vroeger probeerden ze zo veel mogelijk onder de radar te blijven en conflicten met de autoriteiten te vermijden. Nu schrikken ze kennelijk nergens meer voor terug.’ De hoogleraar deed onder andere onderzoek naar de verwevenheid van Nederlandse en Belgische drugscriminaliteit. ‘België heeft heel lang naar Nederland gewezen: alle problemen komen uit jullie land, los dat op en dan hebben wij ook geen drugsprobleem meer. Dat was te kort door de bocht. Ze beseffen steeds beter dat het een gezamenlijk probleem is.’ Spapens pleit al jaren voor betere samenwerking tussen politie en justitie in beide landen. ‘Er is vooruitgang geboekt rond grote strafzaken. En de politie-eenheid Zeeland-West-Brabant reageert een stuk sneller op rechtshulpverzoeken vanuit België, als het gaat om drugs. Maar het is te veel incident-gestuurd.’ Ook in België is het nodige aan de hand, waarschuwt Fijnaut. ‘Ik volg de criminele ontwikkelingen in België al heel lang, ook in het Waalse, franstalige gebied. Het verschil met Nederland lijkt groot, omdat de Nederlandse media er veel over publiceren en België daar veel terughoudender mee zijn. Maar laat je niet bedriegen: dat verschil is in de praktijk veel kleiner dan de media suggereren.’||https://www.volkskrant.nl/nieuws-achtergrond/criminologen-waarschuwen-voor-maffianisering-van-belgie-en-nederland~b3befe4b/
2022-09-26||Weer nieuwe aanhouding in onderzoek naar opdrachtgever(s) moord Peter R. de Vries||Justitie verdenkt de aangehouden Pool ervan te hebben geholpen bij de voorbereiding van de aanslag. Volgens het OM woonde de man tijdens de aanslag in Rotterdam. Peter R. de Vries, misdaadjournalist en vertrouwenspersoon van Marengo-kroongetuige Nabil B., werd vorig jaar op 6 juli neergeschoten in Amsterdam en overleed negen dagen later aan zijn verwondingen. Twee verdachten van het daadwerkelijke uitvoeren van de aanslag op De Vries, de vermoedelijke schutter en chauffeur, werden op de dag van de aanslag aangehouden. Het gaat om de 22-jarige Delano G. en de 36-jarige Kamil E., eveneens van Poolse komaf. Tegen hen is in juni een levenslange gevangenisstraf geëist. Na nieuwe ontwikkelingen en aanhoudingen werd hun strafzaak heropend. Op 3 november beslist de rechtbank in Amsterdam of de zaak in zijn geheel of gedeeltelijk moet worden overgedaan. Het onderzoek naar de opdrachtgever(s) van en andere betrokkenen bij de moord op De Vries wordt behandeld in een afzonderlijke strafzaak. De arrestatie van maandag komt voort uit het onderzoek in deze zaak. Eerder al werd de vermoedelijke aanstuurder van Delano G. en Kamil E. gearresteerd. Dit is een 27-jarige Poolse man, Krystian M. Op dezelfde dag werden in Spanje en Curaçao ook twee verdachten opgepakt wegens betrokkenheid bij de aanslag. De eerste (voorbereidende) zitting van deze drie mannen is op 13 oktober.||https://www.volkskrant.nl/nieuws-achtergrond/weer-nieuwe-aanhouding-in-onderzoek-naar-opdrachtgever-s-moord-peter-r-de-vries~b1fe5321/
2022-09-26||Kunnen de overwinsten in de Golf niet worden afgeroomd?||Moslims in de zogenoemde Golfstaten zijn verplicht om vijf keer per dag te bidden in de richting van Mekka. Mogelijk zouden ze daarbij met een schuin oog naar Moskou moeten kijken, om Vladimir Poetin te danken voor de inval in Oekraïne. Dankzij de handelsembargo’s die de westerse energieverslinders tegen Rusland hebben ingesteld, verdienen zij namelijk onverwachts biljoenen met hun olie en gas. Op de omslag van The Economist was onlangs de Arabische woestijn daarom omgetoverd tot dezelfde goudgele muntenvlakte als die van Dagobert Ducks geldpakhuis, met aan de horizon kamelen en wolkenkrabbers. Het IMF schatte dat de zes Golfstaten (Saoedi-Arabië, Koeweit, Qatar, Bahrein, Oman en de Verenigde Arabische Emiraten) ongeveer 1.300 miljard dollar meer verdienen aan olie en gas, dan voor de Russische inval was voorzien. Zij zijn de lachende derde van deze oorlog. De economieën van de zes Golfstaten groeien in 2022 met 6,3 procent, tegen 2,3 procent vorig jaar. Alleen de Saoedische staatsoliemaatschappij Aramco verdiende 88 miljard in de eerste helft van 2022 – meer dan de andere oliegiganten samen. Helaas kan de EU deze super-overwinst niet afromen. Maar dat weerhoudt de Europese leiders er niet van om de beste vriendjes te worden van de autocraten in de Golf, wier mensenrechtenbeleid nog discutabeler is dan dat van de Russen. Afgelopen weekeinde trok de Duitse kanselier Scholz nog zijn liefste gezicht in de Emiraten, in een smeekbede voor gas. Vragen over overwinsten en mensenrechten werden niet gesteld. Het is een onverwachte meevaller voor de Golfstaten, die in de afgelopen jaren steeds meer in hun maag zaten met de olie- en gasreserves. Want het sprookje van 1001 nacht waarin deze landen zich nu al vijftig jaar koesteren, leek op een einde te lopen. Daarbij speelde de ontwikkeling van nieuw ontdekte olie- en gasreserves in de wereld een rol, zoals de schalievelden in de Verenigde Staten. Maar nog belangrijker is de verduurzaming die westerse landen in gang hebben gezet, als gevolg van het klimaatakkoord van Parijs. Fossiele brandstoffen zouden in 2050 uit den boze zijn. In 2016 lanceerde Saoedi-Arabië al zijn Visie 2030 met megalomane plannen voor een volledige transitie naar andere inkomstenbronnen. Zo zou een enorme ecometropool, 33 keer New York, worden ontwikkeld onder de naam Neom, waar de mondiale ict-industrie zich zou gaan concentreren. Er zou een indoor skigebied bij worden gecreëerd dat met de Zwitserse pistes zou kunnen concurreren. De Saoediërs verkochten al in 2018 een klein belang in hun staatsoliemaatschappij Aramco via de beurs om extra geld te sprokkelen. Ook de sjeiks van Koeweit, Qatar, Bahrein en de Emiraten krabden zich achter de oren. Er is een ander verdienmodel in de toekomst nodig, willen ze voorkomen dat het volk zou gaan morren omdat het niet langer in een leunstoel oliegeld zou kunnen tellen. Plannen werden gesmeed om de olie en gas in de uitverkoop te doen, voordat het niets meer waard zou zijn. Nu is die uitverkoop begonnen. Alleen niet tegen een discount maar met een enorme bonus. De gebeden in die landen zijn gehoord.||https://www.volkskrant.nl/economie/kunnen-de-overwinsten-in-de-golf-niet-worden-afgeroomd~bb5c536c/
2022-09-26||Tata Steel moet aan strengere regels voldoen voor uitstoot lood en ‘zeer zorgwekkende stoffen’||Dat blijkt uit een nieuwe conceptvergunning voor een onderdeel van de staalfabriek, die scherpere emissie-eisen stelt dan Tata zelf had gehoopt. Volgens de Omgevingsdienst Noordzeekanaalgebied, de provinciale dienst die de vergunning verleent, moet dit een ‘aanzienlijke verbetering van de leefomgeving’ in Velsen, IJmuiden, Beverwijk en Heemskerk opleveren. Het gaat om een nieuwe zuiveringsinstallatie voor rookgassen van de pelletfabriek, die nu verantwoordelijk is voor 970 kilogram lood per jaar, zo’n twee derde van de totale hoeveelheid lood die Tata uitstoot. De nieuwe ‘ontstoffingsinstallatie’ moet die uitstoot met 80 procent terugdringen. Tata zelf had een reductie van 67 procent voorgesteld. De pelletfabriek is een essentieel onderdeel van de staalproductie. Hierin wordt ijzerertspoeder dat te fijn is om op de normale manier tot brokstukken aan elkaar te plakken (sinteren), in een soort brander tot balletjes gevormd. Deze pellets vullen vervolgens de hoogovens (waarin het ijzer uit het erts wordt gehaald), zonder dat die verstopt raken. Bij die bolletjesvorming komen veel zware metalen en andere stoffen vrij. De rookgassen worden wel gewassen, maar dat is niet genoeg, concludeerde het RIVM in rapporten vorig jaar na onderzoek in de omliggende gemeenten. Daaruit bleek ‘een structureel verhoogde depositie’ van metalen, met een hoeveelheid lood die ‘ongewenst is voor de gezondheid’. Tata heeft beloofd dat de nieuwe reiniger, waarvan de bouw vorige week begonnen is en die gaat bestaan uit tien meter lange doeken, de concentratie stof zal terugbrengen van 15 milligram naar 5 milligram per kubieke meter. De omgevingsdienst vindt dat dus niet genoeg en eist een maximale uitstoot van 3 milligram per kubieke meter. Het argument is dat daar best betaalbare technieken voor te vinden zijn, en dat de uitstoot gezien de gezondheidseffecten zo minimaal mogelijk moet zijn. Uiteindelijk moet de uitstoot naar 1 milligram of minder, maar ‘een wettelijk basis om die verplichting nu al op te leggen is er op dit moment niet’, aldus de Omgevingsdienst. De vergunning ligt ter inzage, wat betekent dat hij nog niet definitief is. Maar volgens een woordvoerder van de Omgevingsdienst zijn eventuele wijzigingen meestal niet groot. ‘We hebben de ambitie om de uitstoot met 80 procent terug te dringen, en deze ambitie zien wij nu als opgelegde eis terug in de aangescherpte vergunning zoals die nu door de omgevingsdienst wordt aangekondigd’, zegt een woordvoerder van Tata. Maar hij twijfelt of die ambitie nu al haalbaar is. ‘Wij begrijpen ook van de omgevingsdienst dat het de grenzen opzoekt van wat op dit moment – zowel wettelijk als technisch gezien – maximaal mogelijk is. Daar willen we zeker het gesprek over aangaan. Ambitie en realisme moet in die zin wel met elkaar hand in hand gaan.’||https://www.volkskrant.nl/economie/tata-steel-moet-aan-strengere-regels-voldoen-voor-uitstoot-lood-en-zeer-zorgwekkende-stoffen~b710106a/
2022-09-26||Europese Rekenkamer: EU laks bij tegengaan illegale visserij||‘De controles zijn niet zo doeltreffend als ze zouden moeten zijn’, concludeert de Europese Rekenkamer in een vandaag gepresenteerd rapport over de controlesystemen in de EU om illegale visserij tegen te gaan. Op papier zien de controlemechanismen er goed uit, maar de uitvoering laat te wensen over. De bereidheid om te controleren verschilt per lidstaat en de boetes voor frauderende vissers zijn soms zo laag (Cyprus: gemiddelde boete 200 euro) dat die geen effect hebben. Europa beloofde dat de illegale visserij in 2020 zou zijn uitgebannen. ‘Een doelstelling die niet is gehaald’, concludeert de Rekenkamer. Terwijl Europa het voorbeeld voor de rest van de wereld zou moeten zijn, stelt Rekenkamer-lid en verantwoordelijke voor het rapport Eva Lindström. Met 79 duizend boten is de EU een belangrijke visser op zee, daarnaast is ze de grootste visimporteur van de wereld. Illegale visserij bedreigt het leven in zeeën en oceanen, bij eenderde van de vissoorten is nu al sprake van overbevissing. Lidstaten zijn verantwoordelijk voor de controle op hun eigen vissersvloot, waar die ook ter wereld vist. De EU heeft regels voor de toegang tot visgronden, de totale toegestane vangsthoeveelheden en het te gebruiken vistuig. De Rekenkamer concludeert dat die regels vaak worden overtreden, omdat er niet wordt opgetreden. Opvallend is dat ruim driekwart van de tussen 2015-2019 geconstateerde 69.400 overtredingen werden gerapporteerd in maar vier lidstaten. Italië nam met 46 procent het leeuwendeel van deze geregistreerde overtredingen voor zijn rekening, gevolgd door (toen nog EU-lid) Groot-Brittannië (12 procent), daarna Griekenland (11 procent) en Spanje (8 procent). ‘Andere lidstaten kunnen hiervan leren’, aldus Lindström. Grote visnaties als Nederland, Frankrijk en Denemarken zijn aanzienlijk minder actief bij het opsporen van visfraude. Naast meer controles bepleit de Rekenkamer ook hogere en meer uniforme boetes voor de fraudeurs. Nu komt de Cypriotische visser weg met gemiddeld 200 euro, zijn collega uit Spanje moet rekening houden met een boete van 7.000 euro. ‘Het grootste probleem is dat in sommige lidstaten de sancties niet in verhouding staan tot het economische voordeel dat aan de inbreuken wordt ontleend, en dat zij niet afschrikwekkend zijn’, aldus de Rekenkamer. De gemiddelde boete in Nederland voor een frauderende visser is 3.800 euro. Ook bij de import van vis schiet het toezicht tekort. De vangstcertificeringsregels – die moeten voorkomen dat illegaal gevangen vis in Europa op de markt komt – worden niet overal even goed nageleefd. ‘We hebben aanzienlijke verschillen in de reikwijdte en kwaliteit van de controles en verificaties vastgesteld’, concludeert de Rekenkamer. Zo voldeden Denemarken en Polen niet aan de EU-verplichting om minimaal 5 procent van de geïmporteerde vis te inspecteren. Vier lidstaten (Hongarije, Roemenië, Zweden en Slowakije) vroegen tijdens de onderzochte periode (2016 en 2019) nooit het exporterende land om aanvullende informatie. Verder houden de lidstaten hardnekkig vast aan papieren documenten om de certificering van de vangsten te controleren. Dat is inefficiënt en verhoogt de kans op fraude, aldus de Rekenkamer. De lidstaten weigeren het beschikbare elektronische systeem te gebruiken. De ‘rode kaart’ (exportverbod) voor sjoemelende exporterende landen wordt nauwelijks gebruikt. En als die toch getrokken wordt, dan voor landen als Cambodja en de Comoren die nauwelijks vis naar de EU exporteren. In 2019 werd 0,01 procent van de geïmporteerde vis geweigerd omdat die illegaal gevangen was, een fractie van de werkelijke visfraude. De Rekenkamer denkt dat de illegale visvangst tussen de 11 en 19 procent van de totale vangst beslaat. Die raming is gebaseerd op onderzoek uit 2005, actuelere cijfers zijn niet voorhanden. De Rekenkamer hekelt de onwil bij de lidstaten om visfraude aan de pakken. De cijfers over de fraudeomvang zijn niet nieuw, voorstellen om de regels aan te scherpen liggen klaar, maar de EU-landen dralen bij de invoering ervan. ‘Het is hoog tijd om het net aan te trekken’, aldus Lindström.||https://www.volkskrant.nl/nieuws-achtergrond/europese-rekenkamer-eu-laks-bij-tegengaan-illegale-visserij~b6b2609a/
2022-09-26||Het weerbericht voor dinsdag 27 september: Wisselvallig en koel||Al enkele dagen hebben we te maken met een actief lagedrukgebied boven onze omgeving. Voorlopig heeft dat systeem nog invloed op ons weer. Een groot aantal buien trekt vandaag over het land, met het zwaartepunt van de neerslag op het midden en westen. Lokaal kunnen enkele tientallen millimeters regen vallen. Elders zijn er ook droge perioden en met name in het noordoosten kan de zon soms even tevoorschijn komen. De middagtemperatuur komt niet hoger uit dan een graad of 13, tijdens buien is het zelfs maar een graad of 10. Vanavond en in de nacht naar woensdag neemt de buienkans langzaam af, al blijft het vooral in de kustgebieden regionaal nog wel nat. De temperatuur daalt naar waarden rond 7 graden landinwaarts tot 11 graden langs de kust. Woensdag begint landinwaarts met zonnige perioden en overwegend droog weer. Overdag breiden de buien zich echter weer verder oostwaarts uit en lokaal is dan ook onweer mogelijk. Tussen de buien door schijnt de zon af en toe en dan wordt het maximaal een graad of 15. Overigens is dat nog altijd te koud voor deze tijd van het jaar; maxima rond 18 graden zijn normaal. Ook de dagen daarna blijft het wisselvallig herfstweer met soms zon en dagelijks enkele buien.||https://www.volkskrant.nl/nieuws-achtergrond/het-weerbericht-voor-dinsdag-27-september-wisselvallig-en-koel~b336f378/
2022-09-26||Rode Kruis opent gironummer voor Syrië, dat nu ook kampt met uitbraak van cholera||Vooral de cholera-uitbraak, begin deze maand, baart de hulporganisatie zorgen. In zes van de veertien Syrische provincies is de ziekte uitgebroken, als gevolg van het drinken van vervuild water. 23 mensen zijn inmiddels overleden, op een totaal van 250 zieken. Cholera is sinds 2009 niet meer in Syrië voorgekomen. Door de burgeroorlog die de voorbije elf jaar woedde, is de helft van de waterpompen in het hele land kapot en drinken veel mensen vervuild rivierwater. ‘Ons team zorgt ervoor dat de watervoorziening wordt hersteld en installeert pompen, zodat mensen schoon drinkwater krijgen’, aldus woordvoerder Iris van Deinse. ‘Naast deze noodhulp proberen we Syriërs ook te helpen voor de langere termijn. Zo leiden we mensen op om een onderneming te starten en delen we zwangere schapen uit, zodat families hun veestapel kunnen uitbreiden en daarvan kunnen leven.’ Het ingezamelde geld zal volgens Van Deinse worden uitgegeven via de internationale parapluorganisatie IFRC, waar behalve het Rode Kruis ook de Syrische Halve Maan onder valt. Het ingewikkelde aan die aanpak is dat hulpprojecten streng worden gemonitord door het zittende bewind van dictator Bashar al-Assad. Het regime moet groen licht geven voor iedere waterpomp. De veiligheidsdiensten willen geregeld inzage in lijsten van begunstigden. Aanvragen voor veldbezoeken worden soms zonder reden afgewezen. Machthebbers en wijken die loyaal zijn aan Assad worden bij de verdeling van hulpgeld structureel voorgetrokken. De voorzitter van de Syrische Halve Maan wordt direct door de regering benoemd. ‘Het is ruilhandel’, zo verklaarde een anonieme hulpverlener in een rapport van mensenrechtenorganisatie Human Rights Watch dat drie jaar geleden verscheen. ‘Als hulpverlener zeg je: ik wil scholen wederopbouwen in dit gebied, waarna de regering antwoordt: waarom doe je dat niet in dat gebied? Het gaat heen en weer, net zolang tot ik akkoord ga met hun gebied om mijn projectvoorstel goedgekeurd te krijgen.’ In een reactie stelt Van Deinse dat IFRC en het Rode Kruis uitsluitend op basis van ‘eigen criteria’ bepalen naar wie de hulp gaat. Wel is er voortdurend overleg met ‘alle partijen in het land’ om te voorkomen dat hulpverleners bij het doen van hun werk in de vuurlinie terechtkomen. Zo’n tweederde van het land staat onder controle van het Assad-regime. De staatskas is nagenoeg leeg, en liefst 13,5 miljoen burgers zijn verdreven of op de vlucht geslagen. Hoewel er sinds maart 2020 geen grootschalige offensieven meer zijn geweest, gaat het geweld op kleine schaal door. Het gebied onder Koerdische controle in het noordoosten wordt al maanden met raketten en drones door Turkije bestookt. De recente cholera-uitbraak heeft te maken met de lage waterstand van de Eufraat-rivier, als gevolg van klimaatverandering. Het water is vervuild met olie en rioolwater. Rebellengroepen die door Turkije worden gesteund, hebben aarden dammen gebouwd, met als gevolg dat veel boeren van water verstoken blijven. ‘Het is heel verdrietig dat de bevolking al jaren de klos is’, zegt tv-presentatrice Floortje Dessing die vorige week in Syrië was met het Rode Kruis. ‘Eerst het verschrikkelijke conflict doorstaan. Dan een economische crisis, extreme droogte en corona. Dan denk ik: hoeveel pech kun je hebben in je leven? Elke hulp die wij hun kunnen geven, is meegenomen.’||https://www.volkskrant.nl/nieuws-achtergrond/rode-kruis-opent-gironummer-voor-syrie-dat-nu-ook-kampt-met-uitbraak-van-cholera~b93f1e38/
2022-09-26||Ook in de persoonlijke levenssfeer van transgenders moet de overheid zich zo min mogelijk mengen||Met de Transgenderwet is Nederland van ver gekomen. Tot acht jaar geleden waren de eisen aan transgender- en interseksepersonen onverbiddelijk: eerst moest je je lichaam medisch laten aanpassen aan het gewenste geslacht én jezelf blijvend onvruchtbaar laten maken, dan pas was het mogelijk om ook in je geboorteakte je geslachtsaanduiding te veranderen. Dat heeft onnodig veel leed veroorzaakt bij mensen die medische behandelingen hebben ondergaan die zij liever niet hadden gewild. Lang niet iedereen die zich anders voelt, wil ook het medische traject in. Om maar te zwijgen over de gefnuikte kinderwensen. Het duurde lang voordat de overheid tot inkeer kwam. Sinds 2014 is de lat aanmerkelijk verlaagd. Nu volstaat een verklaring van een arts of psycholoog die stelt dat er sprake is van een duurzame wens om tot het andere geslacht te behoren. Enkele honderden mensen per jaar maken sindsdien gebruik van die procedure. Dat heeft op geen enkele wijze geleid tot grote problemen. Wel beschouwen veel betrokkenen de deskundigenverklaring als een onnodig betuttelende inbreuk op hun zelfbeschikkingsrecht: ze zijn heel goed in staat deze keuze zelf te maken. Het kabinet reageert daarop met een nieuwe versoepeling van de regels: de deskundigenverklaring vervalt. Volgens het wetsvoorstel dat deze week wordt besproken in de Tweede Kamer, kunnen personen van 16 jaar en ouder hun gewenste geslachtswijziging gewoon zelf melden bij de gemeente. Als ze die vier tot twaalf weken later nog eens bevestigen, is het administratief geregeld. Een deel van de Kamer heeft principiële bezwaren tegen het vervagen van het biologische onderscheid tussen man en vrouw dat bij de geboorte wordt gemaakt. De meest gedeelde angst is dat mannen zich met een bezoekje aan de burgerlijke stand tot vrouw laten maken en zich vervolgens wapperend met hun paspoort toegang verschaffen tot vrouwenkleedkamers, vrouwengevangenissen, blijf-van-mijn-lijfhuizen en sportcompetities voor vrouwen. De incidenten die zich voordeden in buitenlanden die ons voorgingen, zijn inmiddels zo vaak aangehaald dat ze vooral aantonen dat het over de hele linie wel meevalt. De vrees is vooral hypothetisch. In het algemeen geldt dat de overheid zich in dit soort hoogst persoonlijke identiteitskwesties terughoudend dient op te stellen: alleen ingrijpen in de persoonlijke levenssfeer als de vrijheid van de één de vrijheid van een ander in de weg zit. Daarvan is hier niet of nauwelijks sprake. Het is goed dat de sportbonden werken aan gedragsregels om oneerlijke competitie te voorkomen, maar daar is geen wetgeving voor nodig. ‘Dat lossen we samen wel op’ is het beste adagium in vrijwel alle situaties die zich mogelijk voordoen. Slechts één bezwaar is rationeel en van belang: de angst dat mensen met hun nieuwe geslachtsregistratie ook toegang tot het complexe proces van medische geslachtsverandering opeisen. Kijk, in mijn paspoort staat het al, dus kom maar op met die operatie. Dat medische traject is dermate ingrijpend en onomkeerbaar dat een voorafgaande, zeer zorgvuldige beoordeling door deskundigen daar altijd nodig blijft. Die lat moet hoog blijven liggen. Omwille van de duidelijkheid kan het geen kwaad als het kabinet deze week nog eens benadrukt dat het ook niet de intentie is daar iets in te veranderen. Dan kan een Kamermeerderheid deze wetswijziging daarna met een gerust hart goedkeuren.||https://www.volkskrant.nl/columns-opinie/ook-in-de-persoonlijke-levenssfeer-van-transgenders-moet-de-overheid-zich-zo-min-mogelijk-mengen~bb223744/
2022-09-26||Prijsvechter Easyjet investeert 21 miljard euro in waterstof en zuinige vliegtuigen||Volgens de plannen van Easyjet kan met het gebruik van waterstof de CO2-uitstoot van de vloot tegen 2050 met bijna 80 procent worden verlaagd. De overige CO2 moet worden afgevangen, om zo volledig emissieloze vluchten te realiseren. Daarvoor werkt de vliegmaatschappij samen met onder meer vliegtuigbouwer Airbus en ontwikkelaar van vliegtuigmotoren Rolls-Royce. De afvangtechnologie is nog in ontwikkeling, maar het plan is om CO2 uit de atmosfeer op te vangen en die ondergronds op te slaan. De investering in nieuwe vliegtuigen bedraagt 21 miljard dollar verspreid over een aantal jaren. Daarmee wil Easyjet 168 Airbus NEO-vliegtuigen aanschaffen, waarvan de huidige vloot er al 59 telt. Volgens de vliegmaatschappij zijn die toestellen niet alleen 15 procent zuiniger, maar leveren ze ook minder geluidshinder op. Op termijn moeten de vliegtuigen worden uitgerust met de nieuwste software. Die moet helpen het brandstofverbruik terug te dringen, onder meer tijdens het opstijgen en dalen.||https://www.volkskrant.nl/economie/prijsvechter-easyjet-investeert-21-miljard-euro-in-waterstof-en-zuinige-vliegtuigen~bde9d0e4/
2022-09-26||Cuba stemt in zeldzaam referendum voor meer lhbti-rechten, maar in de uitslag valt ook onrust te lezen||‘Cuba stemde voor de inclusie, de empathie, de liefde’, jubelt de Cubaanse regering op overheidsnieuwssite Granma. Het eiland heeft inderdaad iets te vieren deze maandag, een dag nadat zo’n 6 miljoen Cubanen deelnamen in een referendum over een nieuwe familiewet. Dankzij de ja-stem is het Cubaanse huwelijk niet langer een aangelegenheid tussen een man en een vrouw, maar tussen ‘twee personen’. En ook het begrip ‘familie’ krijgt een veel ruimere betekenis; iedereen die van elkaar houdt kan een familie vormen en bovendien kinderen adopteren. Het zijn ingrijpende veranderingen in het socialistische land dat in de jaren zestig homomannen nog naar werkkampen stuurden, maar in deze eeuw lhbti-emancipatie tot staatsaangelegenheid maakte. In die omwenteling ging een Castro voorop: Mariela, de dochter van Raúl Castro. In 2008 hield Cuba zijn eerste, door de staat geörganiseerde pride-dag. Een jaar later werd het mogelijk voor transpersonen om hun transitie te ondergaan in Cuba’s geroemde publieke zorgsysteem. Met de código de las familias neemt Cuba nog een progressieve sprong: de familie is niet langer een heteroseksueel bastion. Het referendum kent ook een donkere rand. Cubaanse homo’s en lesbiennes mogen zich verheugen op meer rechten, maar moesten die rechten verwerven in een omstreden stembusgang. Veel Cubanen, voor- en tegenstanders van de wet, vermoedden dat de overheid vooral een politiek spel speelde door deze wet onderwerp te maken van een referendum. De staat kon twee vliegen in één klap slaan: jonge kritische Cubanen bedienen met progressieve veranderingen en de buitenwereld tonen hoe democratisch Cuba is. Een referendum is namelijk verre vanzelfsprekend in Cuba. De Communistische Partij nam ontelbare wetten aan sinds Fidel Castro’s revolutie in 1959, zonder het volk te raadplegen. In de eenpartijstaat regeert de partij. In ruim zestig jaar revolutie was dit de vierde keer dat Cuba een referendum hield. Voorheen, de laatste keer in 2019, betrof het grondwetsreferenda waarbij werd gestemd over de brede principes onder het Cubaanse model. Dit keer, en dat was voor het eerst, werd een specifieke wet voorgelegd aan het volk. De rechten van lhbti’ers, hoe belangrijk ook voor de staat (gezien de grote voor-campagne), waren in tegenstelling tot al die andere wetten niet een simpel hamerstuk in het parlement. Cubanen die nooit stemmen, moesten zich plots uitspreken. Het resultaat was een referendum waarin veel meer sentimenten meespeelden dan enkel de mening over de wet zelf. Cuba maakt een van de diepste economische crises door sinds de zogenoemde speciale periode in de jaren negentig, toen het eiland na het wegvallen van het Sovjet-geldinfuus plots op eigen benen moest staan. Stevige Amerikaanse sancties en een (economisch) verwoestende pandemie brachten het land aan de rand van de afgrond. Veel Cubanen grepen zondag de stembusgang aan om hun onvrede te uiten over de grote schaarste en armoede, over de urenlange wachtrijen voor vrijwel lege staatswinkels. President Miguel Díaz-Canel, sinds 2021 ook leider van de Communistische Partij, gaf gisteren toe tijdens een persmoment: ‘Het kan zijn dat mensen tegen stemmen, niet omdat ze tegen de wet zijn, maar omdat ze ontevreden zijn over de huidige moeilijke situatie. Maar ook dat is legitiem.’ De overheid, zo impliceerde hij, was niet geheel zeker van haar zaak. Het volk zou weleens om uiteenlopende redenen dit project kunnen wegstemmen – een zeldzame oefening in democratie. Cubanen lieten inderdaad massaler dan ooit een tegenstem horen. Twee miljoen mensen stemden tegen de wet en nog eens twee miljoen volwassen kiezers bleven thuis. Slechts de helft van het electoraat gaf zodoende haar goedkeuring. Het is een wereld van verschil met de 87 procent die in 2019 voor de grondwet stemde (wat al een magere uitslag was ten opzichte van de 98 procent die in 1976 instemde met een grondwetswijziging). Het interpreteren van de nee-stem is een lastige opgave. Want ook inhoudelijk waren veel Cubanen het niet eens met de progressieve veranderingen. Zo sprak de katholieke kerk zich bijvoorbeeld uit tegen de wet. Toch zal de Cubaanse staat brede lessen trekken uit de uitslag. Na de grote straatprotesten van 11 juli vorig jaar en de kleinere uitingen van onvrede dit jaar (kleine nachtelijke marsen, potten- en pannenprotesten). Na het massale vertrek van tienduizenden vooral jonge Cubanen naar het buitenland in het afgelopen jaar, is dit opnieuw een duidelijke boodschap van onvrede. Miljoenen Cubanen zijn niet meer overtuigd van de revolutie, nu die al tijden amper meer in de basisbehoeften kan voorzien – medicijnen, voedsel, werk.||https://www.volkskrant.nl/nieuws-achtergrond/cuba-stemt-in-zeldzaam-referendum-voor-meer-lhbti-rechten-maar-in-de-uitslag-valt-ook-onrust-te-lezen~b3155c1a/
2022-09-26||Vooral in afgelegen gebieden in Rusland nemen de protesten tegen de mobilisatie toe: ‘Dit is niet onze oorlog’||In Oest-Ilimsk, een plaats in Jakoetië, diep in Siberië, opende een man van 25 het vuur op een rekruteringskantoor van het leger waar een aantal mannen die een oproep hadden gekregen zich hadden verzameld. De officier raakte zwaar gewond. Volgens de moeder van de dader, die na het incident werd gearresteerd, was hij woedend omdat een vriend van hem een oproep had gekregen om in Oekraïne te gaan vechten hoewel hij nooit in het leger had gediend. De mobilisatie zou officieel alleen gelden voor mensen die in dienst waren geweest. Sinds Poetin vorige week plotseling de mobilisatie van een deel van de Russische reservisten afkondigde, is er al bij zeventien rekruteringskantoren brand gesticht, kennelijk om de registers te vernietigen. In tal van steden gingen mensen de straat op om tegen de mobilisatie te protesteren. De demonstraties spelen zich vooral af in afgelegen gebieden, zoals het zuidelijke Dagestan en Boerjatië, een armoedige deelrepubliek aan de grens met Mongolië. Dagestan staat boven aan de lijst met volgens officiële cijfers de meeste gesneuvelde militairen, gevolgd door Boerjatië. De onvrede wordt nog eens aangewakkerd doordat soldaten die bij gebrek aan werk een tijdelijk contract met het leger hebben gesloten, nu te horen hebben gekregen dat zij voor onbepaalde tijd in dienst moeten blijven. Het lijkt erop dat de autoriteiten vooral haast zetten achter de mobilisatie in afgelegen streken, mogelijk om protesten in de grote steden waar weinig steun voor de oorlog is zo veel mogelijk te voorkomen. In Boerjatië worden mannen soms van de straat geplukt en meegenomen naar rekruteringskantoren in afwachting van hun vertrek naar Oekraïne. Maar die strategie blijkt ook tot politieke en etnische spanningen te leiden. In Dagestan blokkeerden betogers wegen en trokken ze op naar kantoren van het leger onder de leuze: ‘Dit is niet onze oorlog'. Op sommige plaatsen moest de politie ingrijpen door de betogers met schoten in de lucht uit elkaar te jagen. De onrust is koren op de molen van de streng islamitische militanten in Dagestan, die zich al jaren verzetten tegen de invloed van Moskou in de overwegend islamitische Kaukasusrepubliek. Hoewel het geweld de laatste jaren is afgenomen, komt het nog geregeld tot botsingen tussen de militanten en de Russische ordetroepen. Ook in Kalmukkië, Jakoetië en Boerjatië krijgt het verzet tegen de mobilisatie een politieke en etnische ondertoon. Nationalistische groeperingen roepen de bevolking in Jakoetië op militaire voertuigen te vernielen om de mobilisatiecampagne te saboteren. Mannen krijgen het advies in de bossen ‘op jacht’ te gaan. ‘Dan moeten ze maar in de bossen op zoek gaan naar gewapende mannen’. Verscheidene anti-Russische groeperingen zijn hulpoperaties begonnen om mannen uit de doelgroep uit Kalmukkië, Jakoetië en Boerjatië het land uit te smokkelen. ‘Ik ben er zeker van dat dit vervloekte land ineen zal storten', belooft een Kazachstaanse activist zijn 'broedervolken’. ‘Ooit zult u, vrije mensen van de Grote Steppe, terugkeren in een nieuw Kalmukkië, een soeverein Toeva en een onafhankelijk Boerjatië.’||https://www.volkskrant.nl/nieuws-achtergrond/vooral-in-afgelegen-gebieden-in-rusland-nemen-de-protesten-tegen-de-mobilisatie-toe-dit-is-niet-onze-oorlog~b1919b93/
2022-09-26||OM vraagt zelf om verklaring van niet-ontvankelijkheid wegens gebrek aan capaciteit ||Het gaat om misdrijfzaken van minimaal vier jaar oud, waarvan de ‘redelijke termijn’ is verstreken. ‘Lange tijd – te lang – hebben deze zaken stilgelegen, omdat andere zaken steeds voorrang kregen’, aldus officier van justitie Thijs Berger tijdens de zitting. Door capaciteitsgebrek moeten deze zaken volgens hem inmiddels worden afgewogen tegen het belang om nieuwere, urgentere zaken ‘wel voortvarend te vervolgen’. Zijn verzoek om het OM in deze vijftig zaken niet-ontvankelijk te verklaren, is volgens Berger ‘pijnlijk, omdat voor al deze zaken geldt dat de politie, het OM en de rechtbank hier veel werk in hebben gestoken’. Wel betreft het zaken waarin bijvoorbeeld geen slachtoffer is, geen geld op de verdachte kan worden verhaald, omdat hij al is ‘kaalgeplukt’, een slachtoffer geen aangifte wil doen of de verdachte onvindbaar is en het land lijkt te hebben verlaten. De officier benadrukt dat er niet wordt getornd aan de vervolging van ernstige geweldsmisdrijven en zedendelicten. Toch is een grens bereikt. Hoewel ‘de maatschappij moet kunnen vertrouwen dat het recht zijn beloop heeft en dat misdaad niet mag lonen, ‘kunnen niet alle strafbare feiten worden onderzocht en vervolgd’. Het feit dat het OM verzoekt om een verklaring van niet-ontvankelijkheid van zichzelf is hoogst uitzonderlijk. Volgens woordvoerder Anja Zandbergen van de Raad voor de rechtspraak doet het capaciteitsprobleem zich voor in de hele keten van de rechtspraak. Al eerder werd bekend dat er niet alleen te weinig officieren, maar ook te weinig rechters, griffiers en andere ondersteunende juristen zijn. Om die reden zag het OM afgelopen juni in het arrondissement Oost-Nederland af van vervolging in ongeveer 1.500 zaken. Door gebrek aan financiële middelen waren we destijds niet in staat het tekort aan rechters en ondersteunende juristen onmiddellijk te vullen’, aldus rechtbankpresident Rémy van Leest. Eind vorig jaar zei OM-topman Gerrit van der Burg al te kampen met ernstige personeelstekorten. ‘Het OM heeft de afgelopen jaren last gehad van de forse bezuinigingen uit het verleden. Gelukkig zijn er intussen betere tijden aangebroken, maar die achterstanden loop je niet zomaar in.’ Het OM steekt nu veel tijd en geld in de werving en opleiding van nieuwe officieren van justitie. Om het gebrek aan rechters terug te dringen, werven rechtbanken sinds kort extra rechters. Zo is het aantal juristen dat jaarlijks aan een opleiding tot rechter begint, verhoogd van 80 naar 130. ‘We hebben er structureel meer geld bij gekregen, en dat helpt’, zegt Anja Zandbergen. ‘Maar een opleiding duurt lang, dus een structurele oplossing laat een poos op zich wachten.’ Jaarlijks brengt het OM Den Haag ongeveer 20 duizend misdrijfzaken voor de rechter. Of de ruim vijftig straf- en ontnemingszaken waarvan Berger om niet-ontvankelijkheid vraagt ook daadwerkelijk worden beëindigd, is aan de rechter. Die doet uitspraak op 10 oktober .||https://www.volkskrant.nl/nieuws-achtergrond/om-vraagt-zelf-om-verklaring-van-niet-ontvankelijkheid-wegens-gebrek-aan-capaciteit~bd12c3e5/
2022-09-26||Opinie: Racisme pak je niet alleen aan op voetbalveld, maar vooral in de fase daarvoor||Sinds 2013 ben ik betrokken bij de KNVB als procesbegeleider bij voetbalclubs. Ik heb in de afgelopen jaren allerlei maatregelen voorbij zien komen tegen racisme. Programma’s als ‘sportiviteit en respect’ moesten zorgen voor meer verbinding, meer respect voor elkaar en minder racisme. Zo werkte ik aan een convenant: kleurrijke en minder kleurrijke clubs in Den Haag zouden met elkaar aan concrete actiepunten werken die moesten zorgen voor meer verbinding, minder racisme en minder excessen. De kleurrijke clubs wilden echter dat hierin gesproken zou worden over racisme, met keiharde maatregelen voor spelers, zoals verbanning voor het leven. De minder kleurrijke clubs stonden er wat milder in en wilden alleen praten over verbinding, niet over racisme. Hierdoor voelden de kleurrijke clubs zich niet gehoord. Alle clubs haakten af en stakeholders wilden hun vingers er niet aan branden. En als er meldingen werden gemaakt van spelers die keiharde racistische uitspraken deden, op of langs het veld, dan werd dit bestraft met bijvoorbeeld puntenaftrek of verwijdering uit de competitie voor een team. Maar het probleem werd niet verholpen, want de bewuste spelers gingen naar een ander team/vereniging en het begon allemaal weer opnieuw. Na tien jaar kom ik tot de conclusie dat je racisme niet alleen moet aanpakken op de velden, maar vooral in de fases daarvoor. Het is de verantwoordelijkheid van overheid, onderwijs, werkgevers, welzijnsorganisaties, ouders en media om samen racisme te bestrijden met keiharde maatregelen. Denk aan verplichte cursussen diversiteit voor scholieren, werknemers et cetera. Opvoeding hoort niet alleen thuis plaats te vinden, maar daar waar de samenleving bij elkaar komt. Wat dacht je van deze maatregelen? Apengeluiden door supporters in stadions worden keihard afgestraft met een stadionverbod voor het leven. En misschien moet je wel een stap verder gaan. Verban de betaaldvoetbalorganisatie (bvo) voor de rest van het seizoen uit de competitie. Ja, de belangen zijn megagroot en het gaat om veel geld, maar geen enkele miljoen euro gaat boven racisme. Kijk in ieder geval naar maatregelen die echt pijn doen, in plaats vqn een paar punten aftrekken of een boete. Langs en op het veld bij amateurverenigingen wordt racisme aangepakt met verbanning uit de competitie voor de gehele club voor minimaal één seizoen. Verban individuele spelers voor het leven, waardoor verenigingen echt hun best gaan doen. Maar... alles valt en staat met leiderschap en eigenaarschap. We hebben leiderschap nodig op dit gebied waarbij politiek, overheden en uitvoerende organisaties met keiharde maatregelen komen. Dwing mensen tot verbinding. Maak het niet vrijblijvend. En wie moet die leider zijn? De KNVB doet als uitvoerende organisatie zijn best. Er is een actieplan in het leven geroepen, en de commissie-Mijnals. Maar dit vraagstuk begint bij de politiek. Als je echt racisme wil aanpakken, verhoog dan de straffen en verplicht de samenleving tot verbinding op alle niveaus. Start met het heropvoeden van de managementlagen van alle stichtingen en verenigingen die worden gesteund door de landelijke en/of lokale overheid. Krijg je gemeenschapsgeld, dan word je verplicht cursussen te volgen en een afspiegeling van de samenleving te vormen in alle lagen van de organisatie. Doe je dit niet, krijg je geen gemeenschapsgeld meer. Pas dan krijg je echte verbinding: weliswaar afgedwongen, maar vrijblijvendheid werkt niet.||https://www.volkskrant.nl/columns-opinie/opinie-racisme-pak-je-niet-alleen-aan-op-voetbalveld-maar-vooral-in-de-fase-daarvoor~b50c7609/
2022-09-26||Kabinet blijft bij belofte: Groningse gaskraan gaat niet weer open, maar verder dicht||Het kabinet kondigde eerder al aan het Groningse gasveld vanaf komend gasjaar – dat op 1 oktober begint – ‘op de waakvlam’ te willen zetten. Enkel om de elf nog niet gesloten putten in bedrijf te houden, wordt de minimale hoeveel van 2,8 miljard kubieke meter gas geproduceerd, ten opzichte van 4,5 miljard kuub in het afgelopen gasjaar. Ter indicatie: tien jaar geleden was dat nog ruim tien keer zo veel. ‘Er is een kantelpunt bereikt: vanaf 1 oktober 2022 dient het Groningenveld als reservemiddel’, aldus Vijlbrief. ‘Met elke aardbeving in Groningen, zoals zaterdag nog bij Uithuizen, worden de Groningers weer opgeschrikt. De schade aan huizen, maar zeker ook de impact op Groningers is enorm. Daarom willen we zo snel mogelijk stoppen met de gaswinning.’ De laatste tijd wordt vanwege de internationale energiecrisis en torenhoge gasprijzen volop gespeculeerd over en gelobbyd voor het weer opendraaien van de Groningse gaskraan. Vijlbrief herhaalt nu wat hij en andere kabinetsleden al eerder bezwoeren. ‘Alleen in het allerlaatste geval, als de veiligheid van mensen in het geding is, omdat er bijvoorbeeld geen gas meer is om ziekenhuizen te verwarmen of te koken, komt de mogelijke aanvullende inzet van het Groningenveld ter discussie.’ Die situatie lijkt vanwege de gevulde gasopslagen voor komende winter niet aan de orde. ‘Ik hoop dat deze stap duidelijkheid biedt voor de inwoners van Groningen’, zegt Vijlbrief. Volgens hem zou extra gas uit Groningen de gasrekening van huishoudens amper beïnvloeden. De prijsvorming komt tot stand op een internationale gasmarkt, waar ook het Gronings gas verhandeld zou worden. Uit Rusland kwam tot voor kort 160 miljard kubieke meter gas. Uit Groningen is het technisch mogelijk circa 25 miljard kubieke meter per jaar te halen. Maar de staatssecretaris zegt net als het Staatstoezicht op de Mijnen (SodM) dat gaswinning in Groningen nu al niet veilig is. Bovendien heeft het kabinet in 2018 aangekondigd de gaskraan omwille van de veiligheid versneld en definitief dicht te draaien. Ten tijde van een parlementaire enquête naar de aardgaswinning in Groningen, waarin geschonden vertrouwen een centraal thema is, lijkt het breken van die belofte ondenkbaar. Het kabinet besloot in 2018 de gaswinning in Groningen af te bouwen. Omwille van het veiligheidsrisico van door de gaswinning veroorzaakte aardbevingen, en om een dure en ingrijpende versterkingsoperatie af te wenden. Die afbouw verliep tot dusver vlotter dan gepland. Aanvankelijk was voorzien dat nu nog naar schatting 12 miljard kuub gas uit Groningen zou komen. Dat blijkt niet nodig, ondanks meerdere vertragingen bij de oplevering van een stikstoffabriek bij Zuidbroek. Daarmee wordt geïmporteerd gas geschikt gemaakt voor Nederlandse cv’s en fornuizen. Het enige voorbehoud kondigde het kabinet afgelopen zomer al aan. Enkele putten die definitief gesloten zouden worden, blijven vanwege de geopolitieke situatie toch open – ‘op de waakvlam’ dus. Voor 1 april 2023 besluit staatssecretaris Vijlbrief of er vanaf april 2023 nog eens zes van de elf productielocaties gesloten kunnen worden. De laatste druppel gas komt volgens de huidige planning in 2023 of uiterlijk 2024 uit Groningen, opnieuw met de internationale energiesituatie als slag om de arm. Het versneld dichtdraaien van de gaskraan heeft de Groningse bodem nog niet tot rust gemaand. Drukverschillen die door jarenlange uitputting van de bodem zijn ontstaan, worden ondergronds vereffend. Afgelopen zaterdag was er nog een aardbeving bij Uithuizen, met een kracht van 2,7 op de schaal van Richter en ruim tweehonderd schademeldingen tot gevolg. Het aantal bevingen overtreft al drie jaar de modelmatige verwachtingen van het SodM. Het versterken van huizen is volgens de toezichthouder nog steeds nodig.||https://www.volkskrant.nl/nieuws-achtergrond/kabinet-blijft-bij-belofte-groningse-gaskraan-gaat-niet-weer-open-maar-verder-dicht~b22d81d0/
2022-09-26||De leader van ‘Bauer sucht Frau’ was fantastisch, het leek wel een Milka-reclame||Zappend in een Weense hotelkamer werd ik ineens getrakteerd op de leader van Bauer sucht Frau. Die was fantastisch, het leek wel een Milka-reclame. Alleen maar alpenweides, waar over rustieke hekjes werd gestapt, lachend in de zon met een bergtop erachter. Opvallend was ook dat bijna alle boeren (en één boerin) klederdracht droegen. Tijdens de aflevering hadden ze weer gewoon een T-shirt aan, maar blijkbaar is het normaal om je voor je officiële presentatie in een Lederhosen en een Oostenrijks jasje te hijsen. Erg traditioneel, en daarom des te verfrissender dat de Oostenrijkse Yvon Jaspers een vrouw van kleur is (wel weer in dirndl). Ik zag nergens een omgekeerde vlag – dat zou ook weinig effect hebben met die van Oostenrijk. Later las ik dat Oostenrijk al vanaf de jaren negentig heeft geïnvesteerd in bio-boeren, met groot succes. Dus misschien zag ik hier oprecht tevreden agrariërs, zonder zorgen, alleen nog op zoek naar een vrouw.||https://www.volkskrant.nl/mensen/de-leader-van-bauer-sucht-frau-was-fantastisch-het-leek-wel-een-milka-reclame~be3d9824/
2022-09-26||Opinie: Wie beschermt de twijfelende puber in de nieuwe Transgenderwet? ||De Transgenderwet draait om het zelfbeschikkingsrecht. De centrale wijziging in de nieuwe wet is dat er geen verklaring meer nodig is van een arts of psycholoog om het geslacht juridisch te wijzigen: niemand heeft er iets over te zeggen of ik me als man of vrouw identificeer. Ook niet als ik onder de 16 ben. Deze vrije keuze doet afbreuk aan de orde binnen het recht. Kinderen en andere kwetsbare groepen zullen dat het eerste merken. Er wordt namelijk voorgesteld alsof het juridische persoonsbegrip enkel een kwestie is van persoonlijke keuze, van zelfbeschikking. Maar is dat ook zo? Het persoonsbegrip in het Nederlands recht heeft verschillende elementen. Restanten van het Romeinse recht, waarbij de persoon enkel een technische juridische constructie is, zijn terug te zien in het huidige vermogensrecht. De persoon als individu kwam sinds de Verlichting in beeld met aandacht voor autonomie en zelfbeschikking. Het juridische persoonsbegrip is dus meer dan zelfbeschikking alleen. Is het zelfbeschikkingsrecht van de persoon onbeperkt? Zeker niet. Op tal van gebieden wordt het persoonlijke zelfbeschikkingsrecht ingeperkt. Het is bijvoorbeeld verboden te trouwen met je broer of zus, en het is niet toegestaan een overleden lichaam aan de dieren van Blijdorp te voeren. Het zelfbeschikkingsrecht kan dus ingeperkt worden, soms door het beginsel van menselijke waardigheid, soms door botsing met de rechten van anderen. Er is dus geen absoluut zelfbeschikkingsrecht. Maakt het eigenlijk wat uit of iemand als man of vrouw geregistreerd staat? Jazeker. Allereerst heeft dit op individueel niveau gevolgen. Zo worden bijvoorbeeld alleen vrouwen opgeroepen voor het bevolkingsonderzoek borst- en baarmoederhalskanker. Als trans man met een M in je paspoort val je dus buiten de boot. Een verandering in de wettelijke geslachtsregistratie heeft daarnaast gevolgen voor de rechten van anderen. Hoe zit het bijvoorbeeld met de rechten van het kind als één van zijn ouders besluit van geslacht te veranderen? Heeft het kind hier überhaupt iets over te zeggen? Meer nog dan het voorgaande doet vrije keuze van het wettelijk geslacht afbreuk aan de orde binnen het recht. Die orde is er niet voor niets, maar dient waarden als rechtszekerheid en rechtsbescherming, in het bijzonder voor kwetsbare groepen zoals bijvoorbeeld kinderen. Afbreuk van deze orde zal als eerste gevolgen hebben voor die kwetsbare groepen. Dat wordt zichtbaar in de nieuwe Transgenderwet. Ook kinderen jonger dan 16 jaar kunnen namelijk zonder deskundigenverklaring van geslacht veranderen. Wie voorkomt alleen dat een kind ondoordacht deze beslissing neemt? Normaal gezien zijn dat de ouders. De wetgever kent de ouders de plicht en het recht toe om voor hun kind te zorgen en het te vertegenwoordigen. Zij zijn in normale omstandigheden het beste in staat het belang van het kind te dienen. In de nieuwe Transgenderwet kunnen de ouders buiten spel worden gezet. Bij verschil van mening tussen ouders en kind is het aan de rechter om te besluiten over een verzoek tot gendertransitie. De deskundigenverklaring vormt een tweede barrière tegen ondoordachte gendertransitie die in de nieuwe Transgenderwet gaat verdwijnen. Zowel het inperken van het gezag van de ouders als het schrappen van de deskundigenverklaring leidt concreet tot verslechtering van de juridisch beschermde positie van het kind. Je hoeft er namelijk niet voor gestudeerd te hebben om te weten dat tieners de gevolgen van hun handelen vaak niet overzien. Dat is bovendien ook aangetoond in wetenschappelijk onderzoek. Hoe weet je dan of dat bij de wens voor gendertransitie anders is? Genderdysforie (onvrede met het geslacht waarmee je bent geboren of opgegroeid) blijkt namelijk bij ongeveer 80 procent van de jonge kinderen van voorbijgaande aard te zijn. De deskundigenverklaring zou hier het onderscheid kunnen maken. Onbelemmerde juridische transitie kan ook gevolgen hebben voor eventuele medische transitie. Welke dokter zal nog durven twijfelen bij de wens tot medische transitie als juridische transitie al een feit is? Medische geslachtstransitie is een behandeling met verstrekkende gevolgen, in de orde van grootte van chemotherapie. In de algemene medische praktijk zou het ondenkbaar zijn om met chemotherapie te beginnen voor een aandoening die in 80 procent van de gevallen van voorbijgaande aard is. Vanuit medisch perspectief is het daarom onbegrijpelijk om juist in zo’n situatie een diagnostische test te schrappen die kan helpen onderscheiden wie bij de groep van 80 procent hoort bij wie genderdysforie tijdelijk is. Je kunt er bijna niet omheen dat deze 80 procent van de jongeren met genderdysforie blijkbaar opgeofferd mag worden aan de agenda van onbelemmerde zelfbeschikking. Het zal je kind maar zijn.||https://www.volkskrant.nl/columns-opinie/opinie-wie-beschermt-de-twijfelende-puber-in-de-nieuwe-transgenderwet~bb4446ad/
2022-09-26||Duw interviewer Wilfried de Jong een stuur in handen en het rad van de verbeelding begint te tollen||Nederland telt 2,5 miljoen laaggeletterden, de wat geringschattend klinkende term voor mensen die moeilijk lezen en schrijven. Voor hen, zo meldde het NOS Journaal zondag, is er nu een eenvoudig ‘hertaalde’ uitgave van Roxane van Iperens bestseller ’t Hooge nest. Geen moeilijke woorden. Korte zinnen. Dunner dan het origineel. Een geweldig initiatief, waar de liefde voor boeken en de (aspirant)lezer vanaf spat. Zondag is, met het wekelijkse VPRO-boekenprogramma Brommer op zee, de beste dag voor zulk opbeurend nieuws. Anders dan voor topsport – waarvoor de zeesluizen immer wijd open staan – is de publieke omroep zuinig op zendtijd die wordt besteed aan de verbeeldingskracht van het geschreven woord: twee keer op één avond stemt dan bijkans euforisch. Waarvoor dank. Dat het met de media-aandacht voor literatuur veel slechter kan, bleek uit de woorden van de prominente Amerikaanse auteur Jonathan Franzen. Te gast bij Brommer aan Zee vertelde hij duopresentatoren Wilfried de Jong en Ruth Joos dat dit de eerste keer in vier jaar was dat hij op televisie sprak over zijn werk. De Amerikaanse tv is geheel verstoken van boekenprogramma’s. Toen corona reizen naar Europa onmogelijk maakte, moest zelfs een gevierd schrijver als Franzen het zonder het lonken van de camera’s stellen. Joos en De Jong ondervroegen Franzen over zijn laatste roman Kruispunt, de vuistdikke saga over het gezin van een hulppredikant die in het Amerika van de jaren zeventig bruusk wordt geconfronteerd met zijn eigen tekortkomingen, onzekerheden, mislukkingen. Franzen legde uit dat hij zijn roman uitgerekend situeerde in het decennium dat hij als vreugdeloos omschreef, omdat dit nu eenmaal de jaren van zijn eigen jeugd waren. De periode waarin de zintuiglijke herinneringen het scherpst zijn. Zelf was hij als tiener onzeker en niet populair op school – een bron van inspiratie nu hij, 63, de bijbehorende gêne had achtergelaten. Met dat geweldige Kruispunt als resultaat. Aan het einde van het openhartige gesprek stond Franzen op en schudde De Jong en Joos de hand, om meteen daarna te vragen of hij dat wel had mogen doen. Even schemerde daar weer de sociale onhandigheid door van de innerlijke highschoolleerling: zo’n moment waarop het medium televisie goud waard is. Eerder in de uitzending interviewde De Jong zijn achternaamgenoot Oek de Jong, die als zestiger nog rijexamen deed en daarover de roman Man zonder rijbewijs schreef. Het rijbewijs is een metafoor voor ‘aankomen in de wereld’, vertelde de schrijver die lang teruggetrokken leefde, maar nu ‘deel had aan het leven van anderen’. Wilfried interviewde hem, toepasselijk, in de auto. Ze gleden over kronkellaantjes en dijkweggetjes. Oek vertelde over het verdrongen kinderleed van zijn luie linkeroog, met die ellendige pleister over het rechter. Terloopse ontboezemingen, gezeten naast de erkende liefhebber van racefiets en klassieke automobiel: duw Wilfried een stuur in handen en het rad van de verbeelding begint te tollen.||https://www.volkskrant.nl/cultuur-media/duw-interviewer-wilfried-de-jong-een-stuur-in-handen-en-het-rad-van-de-verbeelding-begint-te-tollen~b4c14afc/
2022-09-26||Verwarmen met de houtkachel, hoe verstandig is dat nu de gasprijs zo hoog is?||Wie prat gaat op een knetterend vuurtje in huis, heeft een open haard. Maar daar buigen we ons niet over. 90 procent van die warmte verlaat linea recta het huis via de schoorsteen, dus daar valt overduidelijk geen energiewinst te boeken. Maar stel dat je een houtkachel hebt en je gebruikt die om de woonkamer mee te verwarmen, in plaats van een gasgestookte cv-installatie, hoe (on)gunstig is dat dan? Of de nood om met hout te stoken deze winter werkelijk zo hoog wordt, valt te bezien nu het kabinet een prijsplafond voor energie heeft aangekondigd. Gezinnen met een gemiddeld energieverbruik betalen vanaf 1 januari waarschijnlijk niet meer dan 1,20 tot 1,50 euro per kubieke meter gas. Dat is de prijs van voor de oorlog in Oekraïne. Het plafond geldt tot 1.200 kuub per jaar. Wie meer verbruikt, betaalt over het surplus de (hogere) marktprijs. Een opsteker dus. Maar er zijn nog drie maanden te overbruggen tot januari. Stel dat je nu 2 euro per kuub betaalt voor gas, zoals veel mensen die opgezadeld zitten met een variabel contract, of zelfs meer (sommige mensen betalen 3 euro), is hout dan een interessant alternatief? Energie-expert Kornelis Blok van de TU Delft slaat aan het rekenen. ‘In een kuub gas zit 31,7 megajoule aan energie. Dat is bijna het dubbele van wat er in een kilogram ovengedroogd hout zit (18 megajoule). Een gasgestookte cv-ketel haalt een efficiëntie van ongeveer 100 procent; vrijwel alle energie uit het gas wordt benut. Een moderne houtkachel komt meestal niet verder dan 80 à 85 procent. Dat betekent dat je je woonkamer met 2,1 kilo hout evenveel opwarmt als met 1 kuub gas.’ Voor 2,1 kilogram hout ben je tegenwoordig al gauw 1,70 euro kwijt. We gaan uit van een prijs van 400 euro per kubieke meter, geleverd per pallet. Op die prijs moet je ongeveer rekenen als je kiest voor ovengedroogd eikenhout, zo leert een online zoektocht langs diverse aanbieders. Kies je voor een goedkopere houtsoort, zoals berken, dat volgens Blok een vergelijkbare energiedichtheid heeft, dan ben je zo’n 300 euro kwijt. Het is een momentopname, de prijzen veranderen snel. Financieel kan houtstook dus iets voordeliger zijn als je veel voor je gas betaalt en een efficiënte houtkachel hebt. Maar met een wat oudere kachel kom je met een beetje pech niet boven de 60 procent efficiëntie uit. Dan heb anderhalf keer zoveel hout nodig. Of het dan nog interessant is? Wie weet, als je een heel goedkope partij hout op de kop weet te tikken, of als de prijs die je voor gas betaalt straks toch ver boven de 2 euro per kuub uitkomt. Het kan ook zijn dat je in de tuin nog wat oude houtstammen hebt liggen. Dan hoef je niet lang te wikken en wegen. Stook gerust op, als het hout droog is. En als het je alleen om je portemonnee te doen is. Wie buren heeft met luchtwegproblemen, maakt geen vrienden door de houtkachel op te stoken. Volgens het RIVM zorgt houtstook voor 23 procent van de fijnstof in Nederland. De uitstoot is daarmee bijna half zo groot als die van wegverkeer. Houtrook bevat ook roet en vluchtige organische stoffen, de paks (polycyclische aromatische koolwaterstoffen), die kankerverwekkend kunnen zijn. Mensen met luchtwegaandoeningen, hart- en vaatziekten, ouderen en kinderen behoren tot de gevoeligste groepen van de bevolking die gezondheidsproblemen kunnen krijgen van de rook. Schrikt dit u niet af, zorg dan ten minste voor genoeg frisse lucht in uw huiskamer. Verbrand alleen droog en onbehandeld hout en stook niet als het windstil is, want dan kan de luchtverontreiniging lokaal erg oplopen. Op stookwijzer.nl staan meer tips. Voor sommige gemeenten is de maat echter vol. Zo krijgen inwoners in Nijmegen subsidie als zij hun houtkachel wegdoen. Dan de uitstoot van broeikasgassen. ‘Voor dezelfde hoeveelheid warmte stoot je met een houtkachel twee keer zoveel CO2 uit als met een gasgestookte cv-installatie’, zegt energie- en biomassa-expert Martin Junginger van de Universiteit Utrecht. Maar hout is een hernieuwbare energiebron. Een gerooid bos kan immers weer terug groeien. Dus in die zin ben je met je houtkachel klimaatneutraal bezig. Even afgezien dan van de CO2 die vrijkomt bij het transport en het drogen. ‘Op de lange termijn klopt dat’, zegt Junginger. ‘Maar het probleem is dat bomen langzaam groeien. Het kan tientallen jaren duren voordat de CO2 die je de lucht in jaagt door houtblokken te verbranden weer is vastgelegd in een nieuwe boom.’ Bij pelletkachels ligt het nog genuanceerder. Sommige pelletkachels, de varianten met een raampje erin, lijken erg op een houtkachel. Pelletkachels zijn efficiënter en stoten minder fijnstof uit. Er gaan houtpellets in, samengeperste staafjes gemaakt van houtafval zoals zaagsel. ‘Als die pellets zijn gemaakt van houtafval afkomstig uit duurzaam beheerde bossen is er weinig mis mee’, zegt Junginger. ‘Het relatief fijne afval dat overblijft nadat de beste stukken hout zijn verwerkt voor hoogwaardigere industrieën, zoals de meubelindustrie, was anders toch binnen enkele jaren weggerot. De CO2 was tijdens dat rotten ook vrijgekomen.’ Maar tegenwoordig zie je ook dat bomen speciaal gekapt worden om pellets van te maken, waarschuwt Junginger. Door de hoge energieprijzen dreigt dit volgens hem steeds vaker te gebeuren. Roemenië is er berucht om. The New York Times onthulde eerder deze maand dat daar hele stukken bos worden omgezet in pellets. De wetenschappelijke dienst van de Europese Commissie (JRC) concludeerde twee jaar geleden al dat er te weinig toezicht is op de herkomst van houtproducten voor de stook.||https://www.volkskrant.nl/beter-leven/verwarmen-met-de-houtkachel-hoe-verstandig-is-dat-nu-de-gasprijs-zo-hoog-is~b9bf6633/
2022-09-26||Hotel Modern verbeeldt kwetsbare verhalen over familie en moederschap in De lange gang  ★★★☆☆||Alsof ze opgroeit in hotels, zo huppelt het meisje op videofilmpjes door lange gangen met kamerdeuren aan weerszijden. Telkens slaat ze nieuwsgierig een hoek om, weer een jaartje ouder, weer een andere stad. De langer wordende krulletjes horen bij Polly, de inmiddels 11-jarige dochter van het kunstenaarsechtpaar Herman Helle en Pauline Kalker. Samen met Arlène Hoornweg vormen ze precies 25 jaar de harde kern van Hotel Modern. Overal ter wereld bouwen deze Rotterdamse specialisten met sounddesigners hun handgemaakte miniatuurwerelden op, om met hoorspelgeluiden en handcamera’s een druk bevolkt strijdtoneel tot leven te wekken. Bijna al hun live animaties gaan over oorlog, verlies en rampspoed. Wereldberoemd zijn De Grote Oorlog (2001, over de Eerste Wereldoorlog) en Kamp (2005, over Auschwitz). Maar nu, in De lange gang, zoeken ze hun onderwerp heel dicht bij huis: persoonlijke familieverhalen over kwetsbaar moederschap. Helle opent met een absurd klunzige proloog over beschermingsmateriaal voor breekbare zaken en sluit af met zijn verzameling opgroeifilmpjes over dochter Polly. Daartussen zit een wel erg particulier middendeel, waarin Kalker haar (toegenomen) twijfels deelt over haar vroege abortus op 21-jarige leeftijd. Nogal plastisch verbeelden de vier performers, met behulp van een green screen, Kalkers gang naar een archaïsche abortuskliniek. De met afzuigslangen en ratelgeluiden gevisualiseerde curettage verschijnt in zwart-wit-tekeningen op het videoscherm. Iets meer afstand zou het al te private karakter van deze ontboezeming goed doen. Poëtischer is het in vogelvlucht verbeelde verhaal vol metamorfoses (overgeleverd uit Hoornwegs familie) over een zorgzame moeder die haar zieke dochter na een hersenoperatie aan wanen dreigt te verliezen. De creativiteit is hier heerlijk vintage Hotel Modern: camera’s schieten over wonderlijke tableaus vol miertjes, moeders, spinnenwebben, bossen en boomschors. Van sokkenmandjes en afdruiprekjes is een wit ziekenhuis gemaakt. Inclusief dwaaltocht door ellenlange gangen vol zorgelijk piepende slangen.||https://www.volkskrant.nl/cultuur-media/hotel-modern-verbeeldt-kwetsbare-verhalen-over-familie-en-moederschap-in-de-lange-gang~b4fddc25/
2022-09-26||Columnist illustreert perfect de kloof in de zorg||De kloof tussen het wensdenken, de werkelijkheid van de beleidsmakers van de overheid en de harde realiteit van de praktijk, wordt perfect geïllustreerd in de column van Thomas van der Meer. Zoals vaker in zijn bijdragen geeft hij een zeer navolgbare inkijk in de niet zelden rauwe werkelijkheid van de praktijk in de zorg. En passant prikt hij de ondragelijke ministeriele luchtballonen met veel lichtheid in zijn toon, lek. De sector kan zich geen betere pleitbezorger wensen. Het lijkt er helaas op dat men het wensdenken accepteert. Noch de verpleeghuizen, noch de eveneens in haar bestaan bedreigde wijkverpleging geven blijk van protest. Onlangs accepteerde men de paradoxale boodschap uit de troonrede: de wijkverpleging en huisartsenzorg worden versterkt en het op budget wordt gekort? Het wordt tijd om het wensdenken niet alleen met de pen aan te pakken, maar in navolging van de huisartsen – die weigeren het Integrale Zorg Akkoord te ondertekenen - te stoppen met het accepteren ervan.Peter Bakens, voormalig wijkverpleegkundige en docent hbo-verpleegkunde, Den Haag CDA-gedeputeerde Peter Drenth heeft het stikstofdossier onder zijn hoede. Geen gemakkelijke taak in Gelderland waar in de weilanden borden staan met ‘Genocide op de boer nu. De volgende bent u’ en ‘The Great Reset’. Drenth schetst desondanks een rooskleurig beeld van de bereidwilligheid van de boeren: ‘Er is geen weerstand tegen opkoop. De weerstand bij de boeren zit op het verhaal van onteigenen.’ Hoe is dit te rijmen met zijn uitspraak: ‘Wij hebben boerderijen gekocht waar de kinderen niet meer bij buren worden uitgenodigd voor verjaardagsfeestjes, omdat men ze als verraders ziet. Het ligt echt gewoon extreem gevoelig in de sociale sfeer.’ Beter kun je de situatie niet illustreren.Gerard Mensink, Vleuten Veel van de bezwaren van de op Prinsjesdag aangekondigde energiemaatregel zijn eenvoudig te verhelpen door het verbruik waarboven de volle prijs betaald moet worden te baseren op het bij de energiemaatschappij bekende verbruik in het afgelopen jaar. Om de gewenste besparing te bevorderen zou die bijvoorbeeld op 80 procent daarvan kunnen worden gesteld.Lex van der Meer, Hoenderloo De voltijdsbonus is weer een typisch voorbeeld van een kortetermijnoplossing oftewel dweilen met de kraan open. Begin met op te lossen waar een groot deel van het probleem zit: de kinderopvang. Als die gratis is, gaan ook zonder bonus veel meer mensen voltijds werken.Heleen Houterman, Middelburg Een voltijdsbonus en gratis kinderopvang helpen niets als die kinderopvang er door gebrek aan personeel ­helemaal niet is.Niek van Dijk, Amsterdam Helemaal eens ben ik het met het stuk van Hans Westgeest, internist-oncoloog in het Amphia-ziekenhuis in Breda (23/9). Hij stelt dat vrije keuze in de zorgverzekering mensen dupeert en de solidariteit ondermijnt. De invoering van de Zorgverzekeringswet per 1 januari 2006 die dat teweegbrengt (marktwerking in de zorg) heb ik dan ook nooit een goed plan gevonden. Als ik helaas wat mankeer, ben ik blij dat ik in ieder geval goed verzekerd ben en als ik niets mankeer dan ben ik héél blij dat ik niets mankeer.Gerry Diks, Eindhoven Ik kreeg van mijn energieleverancier bericht. ‘Jouw tarieven gaan per 1 oktober 2022 omhoog.’ Nog afgezien van de onaangename inhoud, stoorde ik mij aan het gebruik van ‘jouw’ en ‘jij’ in het bericht. Ik ben niet gewend met die aanspreekvormen bejegend te worden door mensen met wie ik niet in een vriendschappelijke, familiale of intieme relatie sta. Ik heb de energie­leverancier daar ook op gewezen. Maar het is een trend: ‘Neem nu je voordeel’, ‘Heb jij jouw kortingsbonnen al gebruikt?’ Ben ik nu echt niet meer van deze tijd of is het terecht dat ik al dat familiale taalgebruik als ongewenst beschouw?R.A. van der Weij Fortin, Sappemeer Oranje werd in 1988 Europees kampioen in het lelijkste shirt sinds mensenheugenis. Het nieuwe Oranje-tenue biedt volop hoop op de wereldtitel.Nicolai Duin, Nijmegen Wilt u reageren op een brief of een artikel? Stuur dan een brief (maximaal 200 woorden) naar brieven@volkskrant.nl||https://www.volkskrant.nl/columns-opinie/columnist-illustreert-perfect-de-kloof-in-de-zorg~bc8036f0/
2022-09-26||Drie voorstellingen van jonge makers op één avond: Het debuut is een buitenkansje ★★★★☆||Drie korte voorstellingen van jonge theatermakers op één avond. Dat is de luxe die onder de noemer Het Debuut al heel wat jaren wordt aangeboden door Via Rudolphi Producties. Na twee jaar stilstand vanwege corona en het verdwijnen van het It’s Festival voor net afgestudeerde theatermakers, is Het Debuut meer dan ooit nodig. Op die manier kan een nieuwe generatie zich aan het publiek presenteren – groepen als Urland en Rundfunk zijn er ooit begonnen. De lichting van 2022 is bovendien heel divers en verrassend voor wat betreft de onderwerpen, en vooral de uitvoering daarvan. Van een verstilde gedachtenstoom in eenzame nachten, via beklemmend gezongen bekentenistheater, tot een wervelende anti-illusionisten-show. Het showtje is de titel van de voorstelling van Just van Bommel en Emma van den Elshout. Van Bommel staat alleen op het lege podium en rijgt in zijn monoloog alledaagse onderwerpen aan allerlei levensvragen, die in een slapeloze nacht zoal voorbij kunnen komen. Bijvoorbeeld: wat gebeurt er met het puin dat achterblijft na een natuurramp? Ook filosofeert hij over de Voyager Golden Record, de grammofoonplaat die in 1977 met de Voyager-ruimtesondes het heelal werd ingeschoten. Van Bommel ondersteunt zijn tekst met mooi bewegingsspel, maar het is ook wel erg timide en soms lastig te verstaan. Iets meer aandacht voor dictie en theatraliteit zou welkom zijn. Het intieme karakter van Het showtje staat in fel contrast met de expressieve manier waarop actrice en zangeres Marie-Mae van Zuilen in haar solo Dreaming een persoonlijk trauma verwerkt. Vooraf waarschuwt ze haar publiek: haar voorstelling gaat over verkrachting – wie weg wil, mag gaan. We blijven allemaal zitten. Meteen al in het eerste lied wordt duidelijk dat zij zelf slachtoffer is van bruut seksueel geweld, een heftige, bijna pijnlijke bekentenis. Daarna bezingt zij soms fel, soms diep ingeleefd, gevoelens van eenzaamheid, boosheid, wraak en verdringing. Dat alles in een zwart-wit geblokt decor met licht dat fluctueert van zoet-roze naar bloederig rood. Dreaming is een niets en niemand ontziende, hoogstpersoonlijke performance, die naar het eind toe enkel in deemoedige stilte kan worden afgesloten. Voluit op het orgel van de showbizz gaat daarna het duo Sweder de Sitter & Julie Boellaard in hun Illuminate Illusion. Met deze hilarische anti-illusieshow à la Hans Klok als raamwerk gaat het over grote vragen als: wat is waarheid en wat is leugen, wat is echt en wat is illusie? In hun showkostuums en met verdwijnkasten en hoepelacts wordt geprobeerd glitter-entertainment te brengen, maar steeds vaker raken de twee verstrikt in filosofische discussies over waarheid en leugen. De Sitter blijft met de moed der wanhoop de sexy showman die met illusies strooit, Boellaard staat voortdurend op de rem. Er zijn een paar verrassende momenten, grappig doorzichtige trucs en vooral veel theatraal plezier. En heel toepasselijk: we horen Tell me lies van Fleetwood Mac. Heerlijk nummer. Het Debuut toert de komende maanden door het land. Buitenkansje.||https://www.volkskrant.nl/cultuur-media/drie-voorstellingen-van-jonge-makers-op-een-avond-het-debuut-is-een-buitenkansje~b1bab85e/
2022-09-26||Altijd maar aan: er gebeurt van alles op het scherm van de nieuwe iPhone ||Ook in onzekere tijden kun je van één ding op aan: Apple presenteert in september nieuwe iPhones. Inmiddels zijn we bij de 14 aanbeland, die er (ook traditie inmiddels) in verschillende varianten komt. De Mini is vanwege te weinig vraag komen te vervallen, dus wat betreft het formaat is de keuze nu tussen de 6,1 inch-variant en de Max van 6,7 inch. Verder heeft Apple opnieuw een gewone 14 en de Pro. Over de standaard 14 kunnen we kort zijn: de verschillen met de 13 Pro van vorig jaar zijn marginaal. Apple heeft alle nieuwigheden bewaard voor de 14 Pro, die daarmee een stuk interessanter is. Dat geldt niet voor de buitenkant trouwens: ook de Pro ziet er nagenoeg hetzelfde uit als zijn voorganger, die op zijn beurt weer op de fraaie 12 leek. Onderhuids is het een en ander gewijzigd. De Pro heeft een nieuwe krachtige chip en is voorzien van een nieuw camerasysteem met een 48 MP hoofdcamera. Op papier een groot verschil met zijn voorgangers, maar in de praktijk zijn de verbeteringen best subtiel. Het opvallendst is het scherm, althans: wat daarop gebeurt. Allereerst neemt de Pro afscheid van de forse inkeping aan de bovenkant van het scherm die de camera’s en sensoren herbergt. In plaats daarvan komt Apple nu met een ‘dynamisch eiland’ op de proppen. Dit is een pilvormige uitsparing die volgens Apple ‘de grens tussen hardware en software vervaagt’. Dat lijkt een beetje een woordspel, maar het idee achter het dynamische eiland is dat de noodgedwongen zwarte vlek tegelijk wordt gebruikt voor het weergeven van meldingen. Bijvoorbeeld wat er op Spotify of Apple Music wordt afgespeeld. Door op het icoontje van het album te klikken, kan de muziekliefhebber direct vanuit deze plek de muziek bedienen. Het aardige is dat de uitsparing van grootte verandert, afhankelijk van het gebruik. Vandaar dat ‘dynamische’. Een andere verandering is dat het scherm van de Pro altijd aan staat. Android-gebruikers zullen daar niet van opkijken, maar voor Apple is het een kleine revolutie. Geen zwart vlak dus als het toestel in ruststand op tafel ligt, maar informatie zoals de tijd, datum of agenda-afspraken. Je moet er van houden. En, nogmaals: alleen beschikbaar op de Pro. Goedkoop zijn iPhones niet, maar wie toe is aan een nieuwe, kan maar beter gelijk voor deze Pro gaan en de standaard 14 links laten liggen. Apple iPhone 14 Pro vanaf 1329 euro.||https://www.volkskrant.nl/beter-leven/altijd-maar-aan-er-gebeurt-van-alles-op-het-scherm-van-de-nieuwe-iphone~b7197d7c/
2022-09-26||‘Mijn eigen fiets staat nog in Charkiv’ ||‘Sinds mei woon ik in Groningen in een opvangcentrum voor vluchtelingen uit Oekraïne. Daar woon ik met mijn oma Valentina (83), vader Eduard (41), moeder Oleksandra (42), zus Kira (16) en onze mopshond Whitney. Ik ben blij dat Whitney bij ons is. We hebben haar al mijn hele leven. Ik ben maar een half jaar ouder.’ ‘In Oekraïne hield ik van fietsen. Mijn eigen fiets staat nog in Charkiv. In Nederland viel het me meteen op dat hier veel wordt gefietst. Dat vind ik leuk. Ik heb Groningen al een beetje ontdekt met de fiets.’ ‘In Oekraïne vond ik knödels lekker. In Nederland houd ik van de soepen, vooral de pompoensoep. Afgelopen week was mijn vader jarig en dat hebben we gevierd met lekker Armeens eten. Mijn vader is Armeens. Deze verjaardag was natuurlijk anders dan vorig jaar, omdat we nu zo ver van huis zijn. Toch hebben we een leuke dag gehad.’ ‘Mijn laatste verjaardag in Charkiv hebben we gevierd in het waterpark. Ik houd van zwemmen en ik ben er best goed in. Hier heb ik al gezwommen in een mooi zwembad. Dat vond ik erg fijn.’ ‘De kinderen van mijn leeftijd in het opvangcentrum. Ze komen allemaal uit Oekraïne. Elke dag zien we elkaar bij de speelplaats. Er staat een trampoline waar we op springen. We leren elkaar trucjes en doen wedstrijden in wie ze het beste kan. Daarvoor wijzen we een scheidsrechter aan en die verdeelt de punten. Er is een eerste, tweede en derde plaats. Soms maken we tiktokfilmpjes.’ ‘Sinds kort ga ik naar een Nederlandse basisschool. Voor de zomervakantie zat ik in een speciale klas met Oekraïense kinderen om de Nederlandse taal te leren. Ik vond het erg leuk. Het is wel anders dan in Oekraïne. In Oekraïne hebben we goede leraren maar ze zijn vaak streng; je moet ze gehoorzamen. In Nederland is het wat gemoedelijker. We zijn met de leraren op excursie geweest naar de dierentuin in Emmen. Die deed me denken aan de dierentuin in Charkiv. Ze zijn allebei opgedeeld in thema’s, zoals ‘tropen’ en ‘safari’. De olifant en nijlpaard in het safaripark zijn mijn lievelingsdieren. Ze zijn groot maar schattig.’ ‘Ik kan het me niet voorstellen. Maar hopelijk is Oekraïne weer een gelukkig land, waarin wij gelukkig kunnen leven.’ Het gesprek met Marharyta vond plaats via een tolk.||https://www.volkskrant.nl/mensen/mijn-eigen-fiets-staat-nog-in-charkiv~bbd3c051d/
2022-09-26||Loopt mijn oude kat of hond gevaar als ik corona heb?||Aandoenlijk mailtje van een lezer. ‘Ik heb sinds een paar dagen corona. Gelukkig ben ik er niet erg ziek van, maar ik zou het graag uitzitten met op mijn schoot mijn lieve, oude kat. Is dat niet gevaarlijk, voor mijn kat?’ Dát huisdieren zoals katten en honden corona kunnen krijgen, is onderhand bekend. Voor een studie die binnenkort uitkomt, bekeken Els Broens van de Utrechtse faculteit diergeneeskunde en collega’s naar bloedmonsters van zo’n zeshonderd katten en honden. Bij de dieren uit een huishouden waar corona was vastgesteld, had zo’n 20 procent antistoffen tegen corona in het bloed, een aanwijzing dat ze een corona-infectie hadden doorgemaakt. Ook de omikronvariant is besmettelijk voor dieren, blijkt uit een vorige maand verschenen, Spaanse analyse van zo’n tachtig honden en katten. Interessant: heette het aanvankelijk nog dat katten veel bevattelijker zijn voor corona dan honden, in de Nederlandse cijfers zag men daar niets van terug. ‘Dat zo’n verschil in sommige studies toch naar voren komt, kan liggen aan de lage aantallen bestudeerde dieren, of aan de manier waarop mensen met hun huisdier omgaan’, zegt Broens desgevraagd. Neem die Italiaanse studie, uit de beginfase van de pandemie, die tweemaal zoveel besmette katten als honden vond. Zoiets kan natuurlijk ook komen doordat in Italië de hond ’s nachts op de bank moet, terwijl de kat gezellig mee in bed mag. Maar of katten en honden ook net zoveel last hebben van corona als de mens, is een ander verhaal. ‘Over het algemeen hebben ze weinig of geen verschijnselen’, vertelt Broens, die enkele weken geleden nog een congres bijwoonde over het onderwerp. Áls de ziekte al opvalt, heeft uw viervoeter koorts, gebrek aan energie en eetlust, en verkoudheidssymptomen: niezen, hoesten, een loopneus, natte ogen. Maar vaak is er helemaal niets aan het dier te merken, aan de buitenkant. Laat staan dat de hond of kat aan corona overlijdt: dat is voor zover Broens weet, bij gezelschapsdieren nog niet gezien. ‘We hebben hier wel een aantal huisdieren binnengehad voor nader onderzoek’, vertelt de veterinair-microbioloog. ‘Maar steeds bleek dat ze niet aan covid waren gestorven. Ook bij de sterfgevallen onder huisdieren die in het nieuws kwamen, is van geen enkele bewezen dat het door sars-cov-2 komt.’ Niet iets om echt ongerust over te zijn dus. Bovendien werkt corona bij katten anders dan bij mensen. Mochten dieren al gevaar lopen, zijn dat niet per se de oude dieren. ‘Het kan natuurlijk komen doordat de onderzochte aantallen vrij laag zijn, maar tot dusver zien we geen ernstiger verloop bij dieren met onderliggend lijden’, zegt Broens. Ook met leeftijd of geslacht vond men geen verband. Intussen luidt het officiële advies overigens wél om tijdens corona wat afstand te houden van hond en kat. ‘Meer uit voorzorg’, tekent Broens aan. ‘Want we weten dat het risico dat gezelschapsdieren corona krijgen en weer overdragen op anderen niet nul is.’ Neem het recentelijk beschreven voorval van een 32-jarige Thaise dierenarts die besmet raakte door een kat. Het dier nieste haar in het gezicht. Enkele dagen later werd ze ziek. Bij twijfel: u kunt uw kat ook testen. Met, jawel, een sneltest. Een andere lezer bezweert me dat hij op die manier corona vaststelde bij zijn hond: ‘Ik heb een test in zijn neus gepropt.’ Het wattenstaafje in de bek kan ook, vertelt Broens monter. ‘Dierenartsen doen het op die manier.’ In het Utrechtse onderzoek zag men ook iets frappants. Liefst één op de drie baasjes rapporteerde desgevraagd dat de hond of kat des huizes symptomen had gehad van corona. Maar toen de onderzoekers dat controleerden bleek van die indruk weinig te kloppen. Dieren die snotteren, hebben het virus vaak niet, terwijl aan de huisdieren die wél corona hebben, vaak niets te zien is. Zó slecht kun je van buitenaf dus inschatten of je huisdier corona heeft. Ik probeer mij voor te stellen hoe het zou zijn om bij mijn kat een zelftest af te nemen, met dat wattenstaafje. In gedachten zie ik een explosie van gemiauw en gekrab en rondvliegende haren voor me, waarna ik bloedend wegstrompel, op zoek naar de pleisters, terwijl mijn kat me verontwaardigd nakijkt. Sommige dingen moet je misschien niet willen weten.||https://www.volkskrant.nl/nieuws-achtergrond/loopt-mijn-oude-kat-of-hond-gevaar-als-ik-corona-heb~b5067092/
2022-09-26||Misschien moet je soms vuile handen maken om het goede te doen ||Yosemite Valley, Californië, de jaren zestig. Een gespierde jongeman met een gebruind lijf zit voor een auto, tevens zijn thuis. Hij eet uit beschadigde blikken kattenvoer en is even verderop een bedrijfje begonnen in klimmaterialen die hij zelf smeedt. Onlangs gaf diezelfde jongeman, Yvon Chouinard, zijn bedrijf Patagonia weg voor 3 miljard dollar. De jaarlijkse winst van het bedrijf, zo’n 100 miljoen dollar, wordt gestoken in initiatieven tegen klimaatverandering en in natuurbeschermingsprojecten. Patagonia is een wat paradoxaal bedrijf. Enerzijds verkoopt het ladingen outdoorkleding en -materialen, anderzijds zet het zich fanatiek in voor het milieu. Het bedrijf gaf bijvoorbeeld jaarlijks 1 procent van de omzet weg aan goede doelen en van het geld dat het bespaarde vanwege Donald Trumps belastingverlaging voor de rijken, gaf het 14 miljoen dollar aan milieuorganisaties. Ook kun je in Amsterdam gratis je Patagonia-kleding laten repareren. Al tijden wordt het bedrijf hypocrisie verweten. Hoe kun je jezelf op de borst kloppen als milieuactivistisch bedrijf als je hele bestaansrecht is gebaseerd op het verkopen van dure spullen aan de welgestelde consument die dat zelden echt nodig heeft (en het bedrijf de naam ‘Patagucci’ opleverde) en die de wereld echt niet beter maken? Hoe kan een paginagrote advertentie in The New York Times op Black Friday met de tekst ‘Don’t buy this jacket’ iets anders zijn dan een schijnheilige streek om mensen alsnog meer Patagonia-producten te laten kopen? De laatste actie van Chouinard laat zien dat het Patagonia ernst is en dat de kritiek van hypocrisie niet meer terecht is. Enige hypocrisie zal altijd aan Patagonia blijven plakken, maar ironisch genoeg is de wereld inmiddels niet beter af zónder Patagonia, zeker niet na de laatste actie van Chouinard. Die actie zorgde echter ook voor nieuwe kritiek, namelijk dat het belastingtechnisch gewoon een slimme zet was. Zo schrijft Volkskrant-columnist Ionica Smeets, met schrijver ‘Rutger Davos Bregman’ in het achterhoofd, dat ze ‘een beetje teleurgesteld’ was toen ze las dat Patagonia ‘met zijn sympathieke constructie blijkbaar een belastingaanslag van 700 miljoen dollar voorkomt’. Dat bedrag had Chouinard moeten neerleggen als hij zijn bedrijf had verkocht, als hij het niet in zijn zelf opgerichte Hold Fast Collective had gestopt. Of 98 procent daarvan, want de overige 2 procent van de aandelen stopte hij al in een family trust dat zijn kinderen het volledige stemrecht geeft om het voortbestaan van het bedrijf volgens bestaande doelstellingen zeker te stellen. Grote bedrijven als Patagonia en multinationals kunnen in het algemeen beter belasting betalen dan aan filantropie doen, zegt Smeets. Laat de gemeenschap de koers bepalen. Dat is inderdaad hoe het idealiter zou gaan. Chouinard maakte gebruik van een slimme constructie, die eerder door miljardair Barre Seid werd gebruikt om belasting te vermijden, zodat hij een gift van 1,65 miljard dollar kon overmaken naar conservatieve organisaties die, onder andere, acties tegen klimaatverandering probeerden te blokkeren. Is Chouinard even erg als hij met dezelfde niet-nobele wapens als Seid probeert juist iets goed te doen? Ik snap Smeets, maar kan me tegelijkertijd goed inleven in de klimmer die ooit kattenvoer at, die de gemeenschap om hem heen gadeslaat en wiens voormalig rood aangelopen president met belastinggeld de natuur alleen nog maar verder naar de knoppen hielp, en die denkt: volgens mij kan mijn familie de touwtjes beter zelf in handen houden. Het is opmerkelijk hoe groot de neiging is om eerder af te geven op bedrijven die werkelijk hun best doen en (onvermijdelijk) niet-perfecte keuzen maken dan op multinationals die er een mensonterend, klimaatvertrappend potje van maken. Het is te makkelijk om de actie af te doen als een slimme belastingontwijkingstruc. Chouinard werd pislink toen hij in Forbes Magazine een miljardair werd genoemd, met zijn versleten shirts en oude auto. Het is hem, zegt hij keer op keer in interviews, niet te doen om meer geld of minder belasting maar om het klimaat, en om wat de beste manier is om de natuur te beschermen. Zijn conclusie is dat het betalen van 700 miljoen dollar aan belasting daartoe niet de beste weg is. Dát is waar de pijn zit: dat hij misschien wel gelijk heeft. Dat je politiek gezien vuile handen moet maken om meer voor elkaar te krijgen. Natuurlijk hoort het zo niet. Natuurlijk moeten multinationals belasting betalen en is de rest bullshit. De vraag is alleen wat er gebeurt wanneer idealisten zich netjes aan de regels van het morele spel houden en de grote vertrappers zoals Seid gewoon een potje Risk spelen (vernietig alle groene legers). Het juiste doen is niet altijd een zuivere zaak. Fleur Jongepier is filosoof. Zij schrijft om de week een wisselcolumn met Erdal Balci.||https://www.volkskrant.nl/columns-opinie/misschien-moet-je-soms-vuile-handen-maken-om-het-goede-te-doen~b69ac130/
2022-09-26||Britse pond in vrije val, nieuwe regering zet imago van Conservatieven op het spel||Dertig jaar na Zwarte Woensdag – de septemberdag in 1992 waarop het pond uit het Europees Wisselkoersmechanisme (de embryo-euro) werd gespeculeerd – kregen de Britten te maken met Zwarte Vrijdag. En een Zwarte Maandag. De belastingverlagingen van omgerekend 50 miljard euro die de nieuwe minister van Financiën Kwasi Kwarteng vrijdag bekend heeft gemaakt, hebben voor een val van het pond gezorgd. Nadat een onverstoorbare Kwarteng zondag had beloofd dat er begin komend jaar nog meer belastingverlagingen aankomen, bereikte de munt een historisch dieptepunt. Terwijl de rest van de wereld zich lijkt af te keren van het neoliberalisme, besloot de Britse regering dit economische beleid een nieuw leven in te blazen, compleet met de trickledownfilosofie. Dat is het uit de jaren tachtig stammende idee dat wanneer de rijken rijker worden, de rest van de bevolking mee profiteert. En zo werd het hoogste belastingtarief van 45 procent geschrapt, kunnen mensen die meer dan een ton verdienen weer profiteren van de belastingvrije voet, en maken de hoogste inkomens voortaan weer aanspraak op kinderbijslag. Wie gaat dat allemaal betalen, luidde meteen de vraag. Als een verrassing kwam dit niet. Op dit neo-thatcheriaanse beleid hadden de leden van de Conservatieve Partij Liz Truss tot partijleider, en daarmee premier, gekozen. Dat de partij een macro-economische gok neemt is duidelijk, helemaal omdat deze gift aan de rijken niet gepaard gaat met bezuinigingen. Bovendien zit de staat al diep in de schulden door de financiële steunpakketten tijdens de lockdowns en zal de overheidsschuld komende tijd nog verder oplopen nu de regering miljarden uittrekt voor het compenseren van torenhoge energierekeningen. Het lenen van geld is de gammele basis van het fiscale cadeau. De oppositie sprak van een casinobegroting en sprak de vrees uit dat het gat tussen rijk en arm verder zal groeien. Vernietigender was het oordeel van de financiële markten, die hun vertrouwen opzegden in het pond en daarmee de Britse economie. The Sunday Times meldde dat een groep hedgefondseigenaren die Truss heeft gesteund, volop heeft gespeculeerd op een koersval van het pond. Maandagochtend was sprake van herstel, maar in de loop van de middag zakte het pond weer verder weg. Paniek en ongeloof zijn de voornaamste emoties in de financiële wereld. Economen riepen de Bank of England op snel in te grijpen middels een nieuwe renteverhoging. Een oud-topman van de centrale bank beweerde dat de Britse staat niet genoeg vreemde valuta bezit om volop ponden te kopen. Investeerders vroegen zich af of in Londen een ‘einde-der-tijdensekte’ aan de macht was gekomen. Een analist van AvaTrade vergeleek het land zelfs met een opkomende economie. De positie van de net aangetreden Truss kan in gevaar komen als het pond in waarde onder de dollar duikt. Of wanneer de inflatie de pan uit rijst. De koersval van het pond betekent dat de kosten van het Britse levensonderhoud stijgen, temeer omdat geïmporteerde goederen duurder worden. Mensen met een variabele hypotheekrente kunnen in de problemen komen als de rente weer omhooggaat. Het voordeel dat gepaard gaat met de verlaging van het fiscale basistarief naar 19 procent, zal snel ongedaan worden gemaakt. Oud-minister van Financiën Rishi Sunak, die de race om het partijleiderschap verloor, heeft afgelopen maanden voorspeld wat er nu gebeurt. Premier Truss blijft optimistisch en zegt dat dat de Britse economie ‘world-beating’ gaat worden. Ondanks de valutacrisis van 1992 staat de Conservatieve Partij van oudsher bekend als de beste hoeder van de economie, maar dat imago dreigt er nu aan te gaan. Op het Labour-congres, dat zaterdag voor het eerst opende met het zingen van het volkslied God Save the King, wordt met een combinatie van verbazing en nauwelijks verhulde vreugde gekeken naar de manier waarop de Conservatieven zich in de economische nesten werken. Truss en Kwarteng zijn evenwel niet van plan om de ingeslagen koers te wijzigen. God Save the Pound, lijkt nu het credo te zijn.||https://www.volkskrant.nl/economie/britse-pond-in-vrije-val-nieuwe-regering-zet-imago-van-conservatieven-op-het-spel~b69e5767/
2022-09-26||Ik dacht huiverend terug aan de opvoeding van mijn eigen kinderen, die óók konden lullen als Brugman||De brug was open, dus stonden we allemaal braaf te wachten op die slome boten. Dat duurde lang, in de motregen. Vóór mij hing een Frank Lammers-achtige man over een solide stadsfiets, zijn benen aan weerszijden van de stang. Op de bagagedrager zat een meisje van een jaar of 8, met blond, sluik haar en spichtige beentjes in kaplaarzen, waarin men tot propjes afgezakte sokken mocht vermoeden. ‘Pap’, vleide het meisje. ‘Mag ik een ijsje?’ De man schudde zijn hoofd. ‘Nee’, zei hij. ‘Het is te koud voor een ijsje.’ Ze dacht even na en antwoordde: ‘Maar dat is juist handig. Dan smelt het niet zo snel.’ De man gaf geen antwoord. ‘Mag ik dan winegums?’, vervolgde het kind. De man zuchtte en sprak: ‘Nee. Dat is heel slecht voor je tanden.’ Het meisje stompte hem tegen zijn rug en zei: ‘Maar ijsjes zijn ook slecht voor je tanden. Dus had je beter meteen kunnen zeggen: nee, je krijgt niks zoets.’ De man sloot gekweld zijn ogen. Ik dacht huiverend terug aan de opvoeding van mijn eigen kinderen, die óók konden lullen als Brugman. Uiteindelijk gaf ik ze meestal maar hun zin, met een slapjes ‘wel goed poetsen hè?’ erbij. ‘Moet jíj zeggen, met je bek vol kronen’, kreeg ik dan vaak ook nog retour. Wat is er trouwens geworden van die tandenborstel-logootjes bij de snoepreclames? Ze werkten averechts, heb ik ergens gelezen. Kinderen dachten dat snoepen prima was, als ze maar af en toe hun tanden poetsten. En dat poetsen gebeurde vervolgens met de Franse slag, of gewoon helemaal niet. De After Eight -chocolaatjes van mijn moeder (‘De laatste is altijd voor James!’) waren trouwens met frisse pepermunt gevuld, zodat tanden poetsen wel het laatste was wat er in ons, kinderen opkwam, stiekem snoepend onder de dekens in de ijskoude zolderkamer. Daar stond geen kachel, want we waren tenslotte niet van suiker, behalve dan die After Eight, maar dat wist mijn moeder niet, want we lieten die knisperende lege zakjes in het groene doosje staan, zodat het leek alsof dat nog helemaal vol was. Op het moment der waarheid ‘Wie heeft er, godverdomme...’ was het zaak te doen alsof je diep sliep. ‘Pap’, tsjilpte het meisje. ‘Mag ik dan patat?’ De man keek op zijn horloge. Half 5. ‘We gaan zo eten...’ sprak hij aarzelend. Hij had zelf ook honger. Het meisje lachte hoopvol. Ze had bloed geroken, bloed en mayonaise. ‘Vooruit dan maar’, zuchtte de man. ‘Yessssss!’ juichte ze. Terwijl de brug langzaam openging stak ze haar vuistje in de lucht, de knokkels wit van triomf.||https://www.volkskrant.nl/mensen/ik-dacht-huiverend-terug-aan-de-opvoeding-van-mijn-eigen-kinderen-die-ook-konden-lullen-als-brugman~be0188e4/
2022-09-26||Alle besef van tijd verdwijnt door het meditatieve effect van ‘Environments’ van Peter Adriaansz ★★★★☆||‘Tijd is een manier om beweging te meten.’ Deze woorden, in het Engels gesproken door filosoof Alan Watts, dreunen door de speakers. Het citaat komt uit een radiolezing die Watts hield in de jaren zeventig. Gesproken woord is een belangrijk onderdeel in Environments van componist Peter Adriaansz (56). Alle besef van tijd verdwijnt door het meditatieve effect dat de nauwelijks merkbare beweging in Adriaansz’ microtonale verschuivingen heeft. Zaterdagavond speelde Ensemble Klang Environments in de Jurriaanse Zaal in de Doelen in Rotterdam, begin oktober wordt het herhaald in Amsterdam en Den Haag. In Mono, het eerste deel van het drieluik, bespeelt pianist Saskia Lankhoorn één toets op de vleugel met vingers van haar beide handen – voor een razendsnel herhaalde toon die maar blijft dreunen, terwijl hoge accordeonnoten zich piepend ontworstelen aan de donkere akkoordenmassa uit piano en keyboard. De ritmische figuur in de twee gitaren bestaat uit de b en een fractie hoger geïntoneerde b. Het schrijnende verschil wordt in je brein gefreesd totdat je er vrede mee krijgt. In het tweede deel word je vanaf de balkons links en rechts boven je door het geluid van vibrafoons overspoeld. Hun penetrante, repetitieve klanken doen je trommelvliezen sidderen. Gitarist Santiago Lascurain speelt een melodie die ritmisch steeds verspringt, als een gebutste vicieuze cirkel. Watts’ stem – alsof die erbij is gecomponeerd – bast ondertussen over terugkerende herhaling. Grimmige saxofoons en trombone en een gitaarsnaar als een onheilspellend beierende klok vormen een schril contrast met de vrouwelijke spreekstem, die juist het principe van polariteit verklaart; tegenpolen zijn verenigbaar. De uitvoering is zowel fysiek als mentaal intens en louterend tegelijk. De concentratie en ritmische standvastigheid van de musici is buitengewoon bewonderenswaardig.||https://www.volkskrant.nl/cultuur-media/alle-besef-van-tijd-verdwijnt-door-het-meditatieve-effect-van-environments-van-peter-adriaansz~baff0695/
2022-09-26||De bravoure van The Hot Peaches is aanstekelijk, maar de balans tussen glamour en drama is zoek ★★★☆☆||Aan de outfits zal het niet liggen. De bontgekleurde mantels, leggings, jurkjes en pruiken van kostuumontwerper Sabine Staartjes spatten van het podium af. Als trotste pauwen paraderen de dragqueens door de jeugdvoorstelling The Hot Peaches. De bravoure is aanstekelijk en opzwepend. Maar achter de schermen en maskers gaat een wereld van onzekerheden schuil. The Hot Peaches (12+) is een toegankelijk kijkje in de geschiedenis van het Amerikaanse rondreizende ‘drag-mime-performance-gezelschap’ met dezelfde naam uit de jaren zeventig en tachtig. Hun extravagante shows waren tot in Amsterdam te zien. Oprichter Jimmy Camicia schreef het autobiografische boek My Dear, Sweet Self (2013), dat nu door regisseur Timothy de Gilde en spelers van de Toneelmakerij en DOX is gebruikt als inspiratie voor deze theatrale ode. Ze zingen moderne nummers, ze dansen, ze persifleren klassieke verhalen uit de heteroseksuele canon, zoals Titanic en Sneeuwwitje. Er is veel lol en ook nog wat onnodige publieksparticipatie. Leuk, maar al met al gaat dit wel ten koste van de diepgang en ontroering. Er is een suggestie van een backstage. Achter een glazen wand zie je hoe de spelers zich opmaken en hoe ze leven in een rauwe werkelijkheid. Maar deze keerzijde van het glitterbestaan krijgt een veel te kleine rol. Biografische verhalen worden afgeraffeld in korte anekdotes, een eenzijdige woedende monoloog of een matige liedtekst. De balans tussen glamour en drama is zoek. Gelukkig is dit spelersteam erg goed in glamour, met daarbij een speciale vermelding voor zangeres Anne-Fay Kops. Met haar prachtige stem laat ze deze show alsnog glimmen.||https://www.volkskrant.nl/cultuur-media/de-bravoure-van-the-hot-peaches-is-aanstekelijk-maar-de-balans-tussen-glamour-en-drama-is-zoek~b4303c76/
2022-09-26||Hoe meer aandacht, hoe vaker de mensen je mening willen weten, hoe meer centjes je verdient||Regelmatig vragen scholen me of ik hun leerlingen kan vertellen hoe ze een succesvolle opiniemaker worden. Omdat ik een hekel heb aan kinderen ga ik nooit in op zo’n verzoek, maar via deze weg geef ik toch mijn advies aan aspirant-opiniemakertjes. Als je succesvol wilt worden in opinieland, moet je leren liegen. Gelukkig is dat helemaal niet moeilijk. Het is als een toets waar alle foute antwoorden goed zijn. ‘Maar worden de mensen dan niet boos als je liegt?’, hoor ik jullie vragen. Natuurlijk wel, maar dat is juist goed. Want weet je op welke plek mensen het liefst boos worden? Precies, op internet! En op internet maakt het niks uit waarom je aandacht krijgt, áls je het maar krijgt. Hoe meer aandacht, hoe vaker de mensen je mening willen weten, hoe meer centjes je verdient. Soms zijn zoveel mensen boos, dat je even sorry moet zeggen. Dat is niet erg, want dan heb je weer een onderwerp voor je nieuwe mening. Dan zeg je bijvoorbeeld dat wat je had gezegd niet helemaal klopte, maar dat je wel bent geschrokken van hoe boos de mensen wel niet werden. Je kan dan bijvoorbeeld vinden dat over het onderwerp waarover je liegt wel ‘een open gesprek gevoerd moet kunnen worden’. Dat is een goede zin om te onthouden. Je denkt misschien dat mensen nooit meer naar je willen luisteren als je te vaak liegt, maar dat is gelukkig niet zo. Papa, mama en de andere grote mensen hebben namelijk bedacht dat je leugenaars niet voor altijd leugenaar mag noemen omdat ze altijd liegen. Dat noemen ze ‘cancelcultuur’, dat vinden ze echt súpererg en daarom hebben we juist geen ‘cancelcultuur’. Wees dus maar lekker een deugniet en lieg erop los!||https://www.volkskrant.nl/cultuur-media/hoe-meer-aandacht-hoe-vaker-de-mensen-je-mening-willen-weten-hoe-meer-centjes-je-verdient~bd5028d1/
2022-09-26||Dutch Comfort||In the Netherlands the national parliament has a debate about everything every year. When it comes to specific topics, like asylum seekers, the words and numbers we use change yearly, but the facts never do. Then one of the members of parliament usually makes an offensive remark and everyone is outraged because ‘with this kind of language, civilization and democracy are on the line’. This piece is a time-out zone for the outraged. You can say it is not a bench, but technically it is: it is a bench for everyone under 250 kilograms. You can say it is not comfortable, but it does give all the comfort it is able to give. And when you stop complaining and try to sit down, there is this view of the Elysian Fields, a heavenly resting place only for the gods.||https://www.volkskrant.nl/cultuur-media/dutch-comfort~bb2a89f1/
2022-09-26||Rechtse zege bij verkiezingen maakt pijnlijk duidelijk hoe verdeeld Italië is||De rechtse coalitie haalt samen 44 procent van de stemmen. Dit percentage is genoeg voor een meerderheid in beide kamers van het Italiaanse parlement. Dat komt omdat Italië een gemengd kiesstelsel kent, dat ongeveer eenderde van de zetels per meerderheidsstelsel verdeelt (first-past-the-post-principe) en de rest via een proportioneel systeem. Een abrupte ruk naar rechts maakt het land niet. Het blok van rechtse partijen is in het verleden zelfs nog groter geweest dan nu. Nieuw is vooral dat aanvoerder Giorgia Meloni radicaler is. Het post-fascistische Fratelli d’Italia leidt de coalitie met ruime voorsprong (meer dan 26 procent), terwijl bondgenoten Matteo Salvini (Lega) en Silvio Berlusconi (Forza Italia) bleven steken op 9 en 8 procent van de stemmen. De sleutel tot Meloni’s succes en aanstaande premierschap is simpel. Ze koos in februari 2021 voor de oppositie, terwijl Salvini en Berlusconi zich aansloten bij de eenheidsregering van Mario Draghi. Fratelli d’Italia was anderhalf jaar lang de enige oppositiepartij en plukt daar nu de vruchten van. Meloni’s winst is in dat opzicht geen breuk met de vorige verkiezingen, toen de anti-establishment-Vijfsterrenbeweging won, maar de voortzetting van eenzelfde trend. Ook nu is de populistische proteststem het populairst, al is de politieke kleur totaal anders. De desillusie over de gevestigde politiek is ook terug te zien in het laagste opkomstcijfer ooit. Waar de opkomst in Italië tot 2008 nooit onder de 80 procent dook, is het cijfer sindsdien aan een duik begonnen, die zich duidelijk voortzet. In 2018 bracht 73 procent van de kiesgerechtigden hun stem nog uit, toen al een historisch minimum, maar zondag was dat slechts 64 procent. Daarbij hielp het niet mee dat het bijzonder slecht weer was in grote delen van Zuid-Italië, waar de opkomst sowieso al lager is dan in het noorden. De lage opkomst betekent dat de ‘partij van de niet-stemmers’ verreweg de grootste werd. Meer dan twee keer zo veel Italianen kwamen niet naar de stembus dan er mensen voor Fratelli d’Italia kozen. ‘Italië is bijna in een post-populistische fase belandt’, analyseert politicoloog Sofia Ventura. ‘Waarbij een deel van het electoraat zelfs niet meer in de beloften van populisten gelooft.’ Maar dat geldt niet voor iedereen. Want naast het succes van populistisch-rechts en de lage opkomst vertelt de Italiaanse verkiezingsuitslag nog een derde verhaal: dat van een diepe kloof tussen het noorden en het zuiden, waar juist de linkse populisten onder leiding van oud-premier Giuseppe Conte relatief hoog scoorden. De Vijfsterrenbeweging leverde op nationaal niveau weliswaar meer dan de helft in ten opzichte van de vorige verkiezingen (van 32 naar 15 procent), maar deed het toch beter dan verwacht. Waar Fratelli d’Italia in verreweg de meeste kiescolleges in Noord-Italië de grootste werd, was dat ten zuiden van Rome bijna overal de Vijfsterrenbeweging. Dat feit vertaalt zich in het meerderheidsstelsel niet automatisch in een groot aantal zetels voor de anti-establishmentpartij, omdat zij de verkiezingen aangingen zonder bondgenoten. Vijfsterren kan dus de grootste losse partij zijn in een kiescollege, maar het daar toch afleggen tegen het opgetelde rechtse blok van Fratelli d’Italia, Lega en Forza Italia. Opgeteld ging zondag meer dan de helft van de stemmen naar populistische partijen. Daarbij heeft Giorgia Meloni haar grote winst vooral te danken aan het feit dat ze de geloofwaardigste populist is, omdat Fratelli d’Italia nog nooit meeregeerde. De komende maanden zullen uitwijzen wat daarvan overblijft als Meloni daadwerkelijk aan de knoppen zit. Is haar hetzelfde lot beschoren als Matteo Salvini of de Vijfsterrenbeweging, die hun regeringsdeelname moesten bekopen met een dramatische neergang? De eerste horde wacht Meloni al snel: het verdelen van de ministersposten, in onderhandeling met de gekrenkte Salvini en Berlusconi. Ook de maanden erna zal het geen sinecure zijn om alle ego’s binnenboord te houden. Dan moet blijken of haar kabinet de zoveelste versie is van de kortdurende populistische regeringen die in Italië vaker op technocraten volgen, of dat de uiterst rechtse regering langer standhoudt.||https://www.volkskrant.nl/nieuws-achtergrond/rechtse-zege-bij-verkiezingen-maakt-pijnlijk-duidelijk-hoe-verdeeld-italie-is~b429b99f/
2022-09-26||Bijna alle lichten in Leiden gingen anderhalf uur uit om in het pikdonker naar de sterren te kijken||Eerst de straatverlichting, toen het grootste deel van de huiskamers en na een paar minuten tóch ook nog de spotlights op de klokkentoren van de Pieterskerk: om klokslag 22.00 uur gingen zondagavond in het centrum van Leiden overal lichten uit. Honderden mensen, schouder aan schouder tussen de kantelen van de Leidse Burcht, slaakten een collectieve kreet van verbazing toen de lichten doofden. ‘Zoiets heb ik nog nooit gezien’, zei een omstander, een paar minuten later, tegen zijn buurvrouw. Dit alles in het kader van ‘Seeing Stars Leiden’, een initiatief van kunstenaar Daan Roosegaarde in samenwerking met Leiden, dit jaar de Europese Stad van de Wetenschap. Het idee: hoe minder licht, hoe meer sterren tevoorschijn komen, die anders achter de gloed van stedelijk licht verborgen blijven. Het anderhalve uur duisternis vergde maanden voorbereiding, dat strekte van het inlichten en activeren van inwoners tot het experimenteren met het uitzetten van blokken straatverlichting. De waarde van deze onderneming is, voor een groot deel, filosofisch van aard: ‘Door mensen de sterren te laten zien, willen we ze weer met elkaar en met de kosmos verbinden’, zegt Roosegaarde. ‘Mensen lieten zich millennia lang inspireren door de sterrenhemel, maar door lichtvervuiling verdwijnt die verbintenis langzaam.’ De relatie tussen mens en sterrenhemel is niet het enige wat door lichtvervuiling verslechtert. Een ander slachtoffer is ons bioritme. Licht, van nature zonlicht, geeft het brein een signaal om de productie van het ‘slaaphormoon’ melatonine te belemmeren. Zodra het daglicht wegtrekt, gaat deze stop eraf en wordt melatonine wél aangemaakt, met slaperigheid als gevolg. Wat de regulatie van melatonine betreft maakt het geen onderscheid tussen zonlicht of kunstmatig licht. Dat bleek uit een ludiek onderzoek van de Amerikaanse slaapfysioloog Ken Wright, die proefpersonen op een week lange kampeertrip stuurde met een strikt verbod ’s avonds kunstmatig licht aan te zetten. Het gevolg: ze werden gemiddeld twee uur eerder moe. Ook dieren raken verward door kunstmatig licht: zo zijn roodborstjes ’s nachts zingend onder een straatlamp aan te treffen, blijven trekvogels massaal om boorplatforms heen cirkelen zonder hun bestemming te bereiken en raken zeeschildpadden de weg naar het strand kwijt, waar ze hun eieren leggen. Zelfs de toenemende sterfte van insecten wordt in verband gebracht met kunstmatig licht: in de duisternis verzamelen nachtvlinders zich onder kunstlicht, waar ze makkelijk ten prooi vallen aan roofdieren. Bovendien: kunstlicht is duur, en brandt ook op plaatsen waar niemand er iets aan heeft. ‘Bullshitlicht’, noemt Roosegaarde het: licht van lege kantoorgebouwen of reclameborden bijvoorbeeld. Om geld te besparen is de ledlamp in opkomst, maar daardoor kleurt de nacht steeds blauwer, waar veel dieren extra gevoelig voor zijn. Steeds meer mensen en organisaties zien de wederkeer van duisternis als een weg uit dit kat-en-muisspel. Zo organiseren provinciale milieufederaties sinds 2006 ‘De Nacht van de Nacht’ als de wintertijd ingaat. Ook dit jaar, op 29 oktober, zullen overal in Nederland lichten uitgaan, van restaurants, kantoren en snelwegen tot Ikea-vestigingen. Daarnaast kent Nederland twee ‘donkerreservaten’ met streng beleid tegen kunstmatig licht: Nationaal Park Lauwersmeer, op de grens van Groningen en Friesland, en de Boschplaat op Terschelling. In deze reservaten is zelfs het Noorderlicht te zien, op een goede dag. Deze ‘Dark Sky Parks’ zijn nationaal erkend en aangewezen door de International Dark-Sky Association, dat zich wereldwijd inzet voor het behoud van duisternis. Van zo’n absolute duisternis was zondag geen sprake in Leiden. Veel woonkamers, etalages en reclameborden bleven fel verlicht, en ook studentenverenigingen als Minerva verzuimden. Bovendien was de avond bewolkt: slechts een halfuur waren stukjes van de sterrenhemel goed te zien. Ondanks die tegenslagen was het doel van de avond bereikt: ‘Ik zie nu in het midden van de stad ongeveer evenveel sterren als op een andere dag in het midden van de Polder’, zei Tünde, een student sterrenkunde die in een park voorbijgangers de sterren liet zien met zijn telescoop. Overal in de stad waren vrijwilligers op deze manier opgesteld, en bij elke telescoop stonden lange rijen mensen te wachten om ook even te mogen kijken. ‘Qua sterrenkijken was het misschien niet de beste avond’, zei Frans Snik, sterrenkundige aan de Universiteit Leiden en betrokken bij de organisatie van het evenement. ‘Maar het was een tof sociaal experiment. De drukte, gezelligheid en saamhorigheid waren het succes. Even keek iedereen in Leiden naar boven.’||https://www.volkskrant.nl/wetenschap/bijna-alle-lichten-in-leiden-gingen-anderhalf-uur-uit-om-in-het-pikdonker-naar-de-sterren-te-kijken~bf8400bf/
2022-09-26||Gummbah||28 oktober 2022 26 oktober 2022 21 oktober 2022 14 oktober 2022 12 oktober 2022 10 oktober 2022 4 oktober 2022 3 oktober 2022 30 september 2022 28 september 2022 26 september 2022 21 september 2022 19 september 2022 16 september 2022 14 september 2022 12 september 2022 9 september 2022 7 september 2022 5 september 2022 2 september 2022||https://www.volkskrant.nl/cultuur-media/gummbah~b3681e20/
2022-09-26||Italië slaat rechtsaf bij parlementsverkiezingen, Giorgia Meloni op koers eerste vrouwelijke premier te worden||Na het tellen van 95 procent van de stemmen blijkt Fratelli d’Italia maandagochtend de grootste partij met 26,4 procent. Boegbeeld Meloni ligt daarmee op koers om de eerste vrouwelijke premier van het land te worden. Na haar volgt de centrumlinkse Partito Democratico op afstand, met 19,1 procent van de stemmen, een historisch dieptepunt voor de partij. Fratelli d’Italia is een verre nazaat van de fascistische beweging van Benito Mussolini, maar afficheert zichzelf onder Meloni als nationaal-conservatief. De partij heeft de winst voor een groot deel te danken aan de keuze om als enige plaats te nemen in de oppositie, terwijl alle andere partijen de afgelopen anderhalf jaar deel uitmaakten van de regering van nationale eenheid van Mario Draghi. Het rechtse blok van Fratelli d’Italia, de Lega-partij van Matteo Salvini en Forza Italia van Silvio Berlusconi komt maandagochtend samen uit op een ruime meerderheid aan zetels. Dat geldt zowel voor de Kamer van Afgevaardigden en de Senaat, waardoor de weg naar een uiterst rechtse regering open ligt. Wel vallen de resultaten van vooral de Lega (9 procent) tegen: de partij halveert bijna ten opzichte van 2018. Ook de partij van Berlusconi levert behoorlijk in, van zo'n 14 procent toen naar 8 procent nu. De Vijfsterrenbeweging, die in 2018 nog de grootste partij werd met 32 procent van de stemmen, bleef ditmaal steken op tussen de 15,2 procent van de stemmen. De anti-establishmentpartij kwam niet ongeschonden uit de drie verschillende regeringen waarin zij de afgelopen jaren plaatsnam, maar deed het uiteindelijk toch beter dan in de aanloop naar de verkiezingen de verwachting was. De opkomst was slechts 63,9 procent, een daling van 9 procentpunt ten opzichte van de vorige verkiezingen in 2018, die ook al een laagterecord vestigden. Behalve laag vertrouwen in de politiek speelt mogelijk ook mee dat het zondag zeer slecht weer was in Zuid-Italië. In het gemengde Italiaanse kiesstelsel wordt een derde van de zetels verdeeld via een meerderheidsstelsel en twee derde proportioneel. Daardoor zijn de ruim 44 procent van de stemmen die het rechtse blok samen heeft, tegenover tussen de 26 procent voor de linkse coalitie, vrijwel zeker goed voor een meerderheid in het parlement. Voor de precieze verdeling van de 600 zetels (400 in de Kamer en 200 in de Senaat, na een inkrimping met een derde) is het wachten tot alle stemmen geteld zijn, naar verwachting in de loop van maandagochtend.||https://www.volkskrant.nl/nieuws-achtergrond/italie-slaat-rechtsaf-bij-parlementsverkiezingen-giorgia-meloni-op-koers-eerste-vrouwelijke-premier-te-worden~b0f80e45/
2022-09-26||Van der Poel beboet voor duwen meisjes in Sydney, hoger beroep volgt||Volgens de rechtbank, die op verzoek van Van der Poels raadsman de zitting een dag had vervroegd, had de aangeklaagde niet voor eigen rechter mogen spelen, maar moest hij de beveiliging van het hotel inschakelen. Zaterdagavond belaagde hij de twee meisjes van dertien en veertien jaar in zijn hotel, nadat ze lawaai maakten op de gang en tot drie keer toe op zijn deur klopten. Hij was juist vroeg naar bed gegaan met het oog op zijn deelname aan het WK wielrennen in Wollongong, waar hij een van de titelfavorieten was. De gealarmeerde politie nam hem mee naar het bureau, waar hij enkele uren in de cel doorbracht. In de wedstrijd gaf hij na 35 kilometer op. Hoewel hij zondag nog verklaarde dat hij de meisjes niet had vastgepakt, vertelde hij maandag tijdens de zitting dat hij een meisje tegen de grond had geduwd en de ander tegen de muur. De laatste liep daarbij een schaafwond op. De Australische advocaat van Van der Poel, Michael Bowe, noemde het oordeel van de rechtbank ‘teleurstellend’. Hij voerde aan dat er sprake was van verzachtende omstandigheden. Zijn cliënt stond onder grote druk om te presteren en het incident speelde zich 's nachts af. ‘Daardoor heeft hij een fout gemaakt. Velen van ons zouden hetzelfde hebben gedaan. Maar hij zal leren van deze ervaring.’ Volgens Bowe heeft de renner het gevoel dat hij zijn land en zijn team in de steek heeft gelaten. Van der Poel kreeg wel zijn paspoort terug en vloog maandag al terug naar België. Zijn ploeg Alpecin-Deceuninck kondigde aan zich te beraden op verdere stappen. Eerst wil het team het gerechtelijk dossier raadplegen en gesprekken voeren met vertegenwoordigers van de Nederlandse afvaardiging in Australië. De veroordeling betekent dat Van der Poel de komende drie jaar het land niet in mag.||https://www.volkskrant.nl/sport/van-der-poel-beboet-voor-duwen-meisjes-in-sydney-hoger-beroep-volgt~bb28699d/
2022-09-26||Waterbedrijven waarschuwen in rapport voor tekort aan drinkwater||Volgens het rapport zijn de grenzen van de drinkwatervoorziening binnen enkele jaren bereikt door ‘droogte, verzilting en een toenemende vraag naar water door de groeiende bevolking’. Alle tien waterbedrijven in Nederland moeten vóór 2030 meer drinkwater produceren om te kunnen blijven voldoen aan hun wettelijke plicht drinkwater te leveren. Daarvoor moeten de inname, zuivering en distributie van water worden opgeschaald. Voor drie bedrijven zou dat zelfs al acuut nodig zijn: Dunea, Vitens en Waterbedrijf Groningen. ‘Dat er water uit de kraan komt, lijkt vanzelfsprekend. Maar dat is het niet’, schrijft Vewin in het rapport. Volgens Vewin verslechtert de kwaliteit van de drinkwaterbronnen door vervuiling van landbouw, industrie en huishoudens. ‘Toekomstige generaties dreigen te worden opgezadeld met een minder zekere levering van betrouwbaar drinkwater.’ Om aan de vraag te kunnen blijven voldoen moet er meer werk worden gemaakt van het beschermen van de kwaliteit van bestaande drinkwaterbronnen en van het aanwijzen en beschermen van nieuwe bronnen voor drinkwater.||https://www.volkskrant.nl/nieuws-achtergrond/waterbedrijven-waarschuwen-in-rapport-voor-tekort-aan-drinkwater~bf4865d0/
2022-09-26||Het cruiseschip in Velsen-Noord toont de tekortkomingen van het Nederlandse asielbeleid||Aan een kade in Velsen-Noord ligt een cruiseschip dat niet luxe mag zijn. Niet meer, althans. Er zijn wel elementen die herinneren aan een vorig leven van weelde. De goudkleurige trapleuningen bijvoorbeeld, het koningsblauwe tapijt of de reclameposters voor parfum. Koop Coco Mademoiselle, zegt Chanel-boegbeeld Keira Knightley in een glanzende passage waar ooit gewapperd werd met creditcards, maar waar nu alle luiken dicht zijn. Op dit cruiseschip kun je niets meer kopen. De winkels en de ‘moonlight disco’ zijn gesloten, het zwembad en de betere restaurants ook. De MS Silja Europa, een van de grootste cruiseferry’s (veerboten met de luxe van een cruiseschip) ter wereld, vervoerde bijna dertig jaar lang toeristen over de Oostzee, de laatste tien jaar onder Estlandse vlag. Nu ligt het schip stil aan de kade van een industrieterrein in Velsen-Noord. Vanaf deze week moet het bewoond worden door duizend asielzoekers voor een periode van een half jaar. Tenminste, als de rechter maandagmiddag om twee uur hun komst niet verbiedt in een zaak die is aangespannen door ondernemers uit de buurt. De asielzoekers zullen, in tegenstelling tot de toeristen die hun voorgingen op het schip, niet uitkijken over woeste baren of knappe kades. Kijken ze naar rechts, dan ligt daar een bedrijf dat afval van olie- en gasboringen verwerkt. Recht vooruit zien ze de haven van IJmuiden met haar hijskranen en windmolens. Voor hun kinderen is er een speelruimte aan boord, buiten op de kade spelen kan niet. Willen ze een boodschapje doen, dan moeten ze een pendelbus naar Beverwijk nemen. In de directe omgeving zijn alleen maar bedrijven en industrie. Je zou het cruiseschip de drijvende paradox van het Nederlandse asielopvangbeleid kunnen noemen. Want Milo Schoenmaker, baas van het Centraal Orgaan opvang asielzoekers (COA), zegt het maar eerlijk: het is duur om zo’n gevaarte te huren. Duurder dan de noodopvang in sportzalen en andere gebouwen. En die noodopvang is weer duurder dan reguliere opvang in azc’s, omdat er voor een korte periode veel nieuwe investeringen gedaan moeten worden. Dit is de tol van een asielbeleid dat gekenmerkt wordt door kortetermijndenken, door onwil of onvermogen om tot een structurele oplossing te komen. Tegelijkertijd moet die relatief dure opvang sober zijn. Nederland biedt asielzoekers een dak, een bed en een maaltijd. In een sportzaal of omgebouwd kantoorpand is ook niet veel meer, maar op een cruiseferry valt het op. Alles wat leuk kan zijn, is dicht. En ja, daarbij speelt de publieke opinie een rol, beaamt de locatiemanager. Critici moeten niet het idee krijgen dat asielzoekers hier gefêteerd worden. Dat zou ook niet eerlijk zijn tegenover hun lotgenoten elders in de opvang. Bij een asielsysteem dat van noodverbanden aan elkaar hangt, komt het aan op bestuurders die het durven, ‘ja’ zeggen tegen een boot met duizend vreemdelingen. Amsterdam besloot er drie weken geleden toe, burgemeester Frank Dales (D66) van de gemeente Velsen al in de zomer. Er was weerstand vanuit de omgeving, erkent hij, zoals ook blijkt uit de zaak die ondernemers aanspanden. De grootste weerstand probeerde Dales weg te nemen door goed te onderhandelen met het Rijk. De locatie krijgt eigen handhavers en een eigen huisarts, zodat er geen extra druk is op de zorg. Ook krijgt de gemeente meer politiecapaciteit en is de pendeldienst die de asielzoekers naar de bewoonde wereld moet brengen ook voor de Velsenaren gratis. De gemeente is zichtbaar opgetogen, het COA ook. In één keer duizend bedden erbij is een flinke hap lucht in een tijd waarin eindeloos gepraat moet worden over soms maar tientallen plekken. Toch zal ook deze boot over een week weer vol zijn, verwacht COA-bestuurder Schoenmaker. Zo rest de vraag of dit iets is om te vieren, of dat het toch ook een nederlaag is, de noodzaak om een cruiseferry uit het buitenland te halen en duizend asielzoekers onder te brengen op een afgelegen industrieterrein omdat het asielsysteem zó vastzit. ‘Ik denk dat het een symbool van Nederlandse vindingrijkheid is’, zegt Schoenmaker.||https://www.volkskrant.nl/nieuws-achtergrond/het-cruiseschip-in-velsen-noord-toont-de-tekortkomingen-van-het-nederlandse-asielbeleid~b07ad042/
2022-09-26||Steun voor het mkb? ‘Laat de overheid maar opleggen dat cafés geen terrasverwarming mogen gebruiken’||Het bedrijfsleven zit in de hoek waar de klappen vallen. De vennootschapsbelasting gaat omhoog, de huren stijgen, net als – vanwege de personeelstekorten – de lonen. En dan zijn de energiekosten ook nog eens torenhoog. Daarom wil VVD-minister Micky Adriaansens van Economische Zaken het energie-intensieve deel van het midden- en kleinbedrijf (mkb) te hulp schieten, kondigde ze vorige week aan. Voor Prinsjesdag lukte het niet meer, maar in november moet er een pakket liggen voor onder meer bakkers, slagers en tuinders. Maar datzelfde bedrijfsleven behaalde in het eerste kwartaal recordwinsten, meldde het Centraal Bureau voor de Statistiek (CBS). En het Centraal Planbureau (CPB) stelde vast dat er genoeg ruimte is voor loonsverhogingen. Is het dan wel verstandig om, na alle coronasteun, het bedrijfsleven wéér overeind te houden met financiële steun nu het tegenzit? ‘Ja, er waren recordwinsten in het eerste kwartaal. Maar de situatie is door de oorlog in Oekraïne nu wel echt anders natuurlijk’, zegt econoom Rens van Tilburg. ‘Waar het om gaat, is dat we twee jaar lang massaal bedrijven gesteund hebben vanwege corona. Daar was iedereen voor, ook ik, maar terugkijkend moeten we vaststellen dat het een beetje te veel is geweest. De reserves van bedrijven zijn ongekend toegenomen, met 100 miljard euro, tot hun hoogste punt ooit, en er waren nauwelijks faillissementen. De economie is tijdens corona stilgezet, terwijl er echt dingen moeten veranderen, onder meer vanwege het klimaat.’ ‘Wat er wel en niet gesteund wordt, is een politieke keuze. Daar gaan wij niet over’, zegt ABN Amro-econoom Jan-Paul van de Kerke. ‘Maar uit economisch perspectief, met een wat langere blik, zien we dat de bedrijfsdynamiek onder druk staat. Dus beleid dat de terugkeer van die dynamiek tegenhoudt, zou ik afraden. Dat is gevaarlijk om te zeggen, want het gaat dan over faillissementen van individuele ondernemers, maar macro-economisch zou het goed zijn. Want door die lage dynamiek hebben we bijvoorbeeld een te krappe arbeidsmarkt.’ Voor steun aan bakkers, slagers en tuinders is wellicht iets te zeggen. Voeding is immers een eerste levensbehoefte. Maar Adriaansens noemde ook tuincentra en sauna’s. ‘Als zo’n sauna door de hoge gasprijzen nog maar twee dagen per week open is in plaats van zeven, dan is dat precies wat je wilt’, zegt Van Tilburg. ‘Er is een gascrisis, het gebruik moet omlaag. Laat de overheid maar opleggen dat cafés geen terrasverwarming mogen gebruiken en dat winkels met airco de deur dicht moeten houden. De crux is: er is een tekort aan gas. De vraag moet naar beneden.’ Economen kijken daarbij graag naar het beprijzen. ‘We krijgen door de hoge energieprijzen nu een flinke beprijzing in de schoot geworpen, dan is het niet verstandig die meteen weer weg te compenseren’, zegt Van Tilburg, die directeur is van het Sustainable Finance Lab, een academische denktank die zich inzet voor een duurzamere inzet van financiële middelen van de samenleving. ‘Kijk naar de tuinders. Die zitten hier natuurlijk vanwege het goedkope gas. Dat gaat niet meer terugkomen. Dus de vraag is hoeveel geld je daar nog in moet stoppen, in een industrie die vroeg of laat in de problemen gaat komen. Je moet je afvragen of dat geen weggegooid geld is. Bovendien: een van de oudste milieutips is om alleen seizoensgroente te eten. Als je de tuinders blijft steunen, neem je dat effect weg. Dat consumenten sommige producten niet meer kopen omdat ze te duur zijn door de hoge gasprijzen, is precies wat je wilt.’ ‘Dat goedkope gas komt inderdaad niet meer terug. Dus als je nu de verliezen van tuinders gaat subsidiëren, helpt dat niet in het maken van die aanpassing’, beaamt Van de Kerke van ABN Amro. Volgens de bank blijven de energieprijzen zeker tot eind volgend jaar hoog, en gaan er misschien wel vaker prijsschokken van grondstoffen komen. ‘Dan is het gevaarlijk die meteen te compenseren’, zegt econoom Van de Kerke. ‘Als je nu besluit tot steun, moet je die dan lang volhouden. En je schept een situatie waarin bedrijven minder de prikkel ervaren die uitgaat van hogere energieprijzen. Dat heeft De Nederlandsche Bank ook gezegd over de coronasteun: goed dat het is gebeurd, maar het moet geen automatisme worden. Er moeten prikkels tot aanpassing blijven.’ Wel is het volgens de ABN Amro-econoom van belang dat de overheid bij de steunoperatie kijkt naar het uitstralingseffect in de rest van de economie. ‘Als Albert Heijn failliet gaat, gaat er een hele keten aan toeleveranciers onderuit. De overheid zou dus moeten kijken wat de vitale sectoren zijn.’ Van Tilburg: ‘Sommige faillissementen zijn prima en broodnodig. Niet voor alle bedrijven is er toekomstperspectief en de vrijkomende arbeidskrachten zijn elders hard nodig. Maar wat je niet wilt, is dat alles en iedereen omvalt de komende winter. Je moet dus een evenwicht zoeken, met goede maatvoering, om te voorkomen dat productiestructuren onnodig beschadigd raken.’ Minstens zo belangrijk als ‘niet te brede en niet te luxe’ steun, zegt de Sustainable Finance Lab-directeur, is de lange termijn. ‘Geef ondernemers zekerheid over de energieprijzen voor de komende jaren, zodat ze weten dat het loont om te investeren in de energietransitie. Leg een bodem in de prijzen door de energiebelasting variabel te maken, dus hoger als de marktprijs onder een bepaald minimum zakt. Anders gaat bij die energietransitie iedereen naar elkaar kijken en schiet het niet op.’||https://www.volkskrant.nl/economie/steun-voor-het-mkb-laat-de-overheid-maar-opleggen-dat-cafes-geen-terrasverwarming-mogen-gebruiken~be1b14ee/
2022-09-26||‘Wij hebben boerderijen gekocht waar de kinderen niet meer bij buren worden uitgenodigd voor verjaardagsfeestjes, omdat men ze als verraders ziet’||Geconfronteerd met het Arnhemse marktplein vol trekkers en boze boeren zwichtte gedeputeerde Peter Drenth. Het was maandag 14 oktober 2019 en de provincies hadden, een kleine vijf maanden nadat de Raad van State het stikstofbeleid had getorpedeerd, voortvarend de eerste plannen gepresenteerd om uit de dan nog prille crisis te komen. Maar ze rekenden buiten de veehouders, die na de eerste grote protestactie op het Malieveld in Den Haag de smaak te pakken hadden. Ze bezochten met honderden tractoren provinciehuizen in het hele land. De boeren voelden zich niet gehoord in de provincieplannen, waarin ze hun uitbreidingsmogelijkheden zagen verdampen. ‘Intrekken, intrekken, intrekken’, klonk het voor het Gelderse provinciehuis. Na overleg besloot Drenth de regels tijdelijk op te schorten. Hij had, toen als voorzitter van de interprovinciale commissie Vitaal Platteland, een spilfunctie in de regionale uitvoering van de stikstofplannen van de overheid. ‘Om tijd te kopen’ wilde hij de boeren tegemoetkomen, zei CDA’er Drenth destijds. ‘Want er is rust nodig in het landelijk gebied.’ Die gewenste rust is er nog altijd niet. En dan wil het dat bijna drie jaar later Drenths partijleider Wopke Hoekstra op zijn manier ook tijd wil kopen. In een geruchtmakend interview zei de CDA-voorman eind augustus dat het streefjaar 2030 voor het reduceren van de stikstof om de natuur te herstellen ‘niet heilig’ is. Drenth viel hem onmiddellijk bij. Hij deelt Hoekstra’s mening dat het zo niet verder kan, omdat het land op zijn kop staat: ‘Ik ben vooral blij met dit geluid, vanwege de onrust in de samenleving’. Drenth staat aan het front van de stikstofcrisis. Gelderland heeft veruit de grootste opgave in het reduceren van stikstof die neerdaalt op kwetsbare natuur. Vooral vanwege de Veluwe ligt in deze provincie maar liefst 50 procent van het totale Nederlandse Natura 2000-oppervlak dat zwaar te lijden heeft onder stikstof. Met name door ammoniak die opstijgt vanuit de intensieve veehouderij. Met de portefeuilles landbouw, natuur en vergunningverlening viel Drenth medio 2019 automatisch ook het stikstofdossier ten deel. Rust heeft de gedeputeerde daarna niet meer gehad, vertelt hij nu in zijn kamer in het provinciehuis. Maar drieënhalf jaar sinds de stikstofuitspraak van de Raad van State ligt ook de vraag op tafel: hoe voortvarend is men in Gelderland sindsdien bezig geweest met het terugdringen van stikstofneerslag op de natuur? ‘Laat ik het zo zeggen’, reageert Drenth. ‘Ik heb de afgelopen drieënhalf jaar alle beschikbare middelen besteed. 60 miljoen euro van onszelf, 20 miljoen van het Rijk. Ik heb geen probleem met opkoop. Ik heb problemen met boeren die gekocht willen worden, maar waar nog geen geld voor is. En omdat het me moeilijk wordt gemaakt door het Rijk.’ ‘Iedereen noemt het een stikstofcrisis, maar het is een natuurcrisis. Het gaat niet goed met de natuur en de oorzaak is op veel plekken anders. De balans tussen economie en ecologie terugbrengen, vergt dan ook maatwerk. Dat kan de landelijke overheid niet. Er is kennis nodig van de natuurgebieden, die vaak het gemeenteniveau ontstijgen. Provincies verantwoordelijk maken, is dan logisch. Ik ken alle bestuurders in de 51 gemeenten van mijn provincie, en zij zijn onontbeerlijk bij de uitvoering.’ ‘In de maanden na de uitspraak van de Raad van State zijn we direct met beleidsregels gekomen om de stilgevallen vergunningverlening weer op gang te krijgen. Nog voor het Rijk erom vroeg. Maar we waren vergeten met de mensen buiten, de boeren, te praten. Dat was niet goed, zo doen wij dat hier niet in de provincie. Die regels hebben we toen even bevroren en zijn na overleg alsnog in werking getreden.’ ‘Ja, ja, ja… In het hele land zijn de beleidsregels aangepast, omdat iets was misgegaan met de definitie van latente ruimte (de stikstofruimte die een boer (nog) niet gebruikt, red.) Elke provincie had dit drie maanden later gerepareerd. ‘Vervolgens zijn we met het Gelders Maatregelenpakket Stikstof gekomen, waarmee we 7,5 kiloton stikstof gaan besparen. Dat is eenvijfde van het totale doel van de minister. Eigenlijk is ons stikstofbeleid heel basaal. Een: er moet minder stikstof uit stallen, uitlaten en schoorstenen komen. Twee: we moeten beter voor de natuur zorgen en die herstellen. Drie: als we nieuwe vergunning afgeven dan moeten we zeker weten dat emissies niet toenemen. ‘De gemakkelijkste maatregelen zijn we met de grote terreinbeheerders en waterschappen eerst gaan doen. Zoals op veel plekken kalk strooien in de natuur om de verzuring van de bodem door stikstof te verminderen.’ ‘We hebben al een half jaar duurzame proefstallen staan voor kalverhouders waar we meten hoeveel ammoniakuitstoot we reduceren. Er gaan subsidies richting boeren en bedrijven, zoals het koetoilet waarbij minder ammoniak vrijkomt doordat urine en mest van koeien niet samenkomt. We monitoren deze innovaties, zodat we middelen stimuleren die daadwerkelijk leiden tot stikstofreductie. Ook voor varkens investeren we in stallen van de toekomst. Dit is allemaal al buiten te zien.’ ‘Ook dat is gestart. We hebben een eigen uitkoopregeling voor de kalverhouderij. Wij hebben fysiek bedrijven gekocht. Er zijn stallen die al lang gesloopt zijn.’ ‘Ik ben daar heel voorzichtig mee. Omdat het ongelooflijk ingewikkeld ligt. Wij hebben boerderijen gekocht waar de kinderen niet meer bij buren worden uitgenodigd voor verjaardagsfeestjes, omdat men ze als verraders ziet. Het ligt echt gewoon extreem gevoelig in de sociale sfeer.’ ‘In mei hebben we gemeld dat we vier bedrijven hebben gekocht. Er lopen meer gesprekken, maar daar kan ik nog niets over zeggen. Het gaat in totaal om enkele tientallen bedrijven. Maar aantallen zeggen niet zo veel. Het gaat om de omvang van de bedrijven en nabijheid tot de natuur. Volgende maand komen wij met een eerste rapportage van wat tot nu toe is bereikt.’ ‘Ik zou harder willen. Ik merk dat mensen buiten, boeren en bedrijven, ook harder willen. Het grootste probleem is dat over veel basale dingen nog steeds geen duidelijkheid is en de regelingen nodeloos ingewikkeld zijn.’ ‘De meeste onderhandelingen met boeren gaan niet zozeer over geld. Dat is een zakelijk verhaal, met een taxateur aan beide kanten en een onderhandeling tussen mijn mensen en de boer. Net zoals wanneer jij of ik een huis kopen. De discussie gaat vooral over hoe om te gaan met de complexe regels. ‘Neem een intensieve veehouder. Die heeft vaak mestsilo’s. Volgens de overheidsregels moet bij uitkoop alles worden opgeruimd. Maar als op hetzelfde bedrijf die boer iets anders gaat doen, dan wil hij die silo niet voor mest, maar bijvoorbeeld voor wateropslag gebruiken. Via de opkoopregeling moet ik eisen dat die silo toch wordt gesloopt, maar er moet wel weer een nieuw basin gebouwd worden. Daar gaat veel tijd in zitten. ‘Dit vloeit direct voort uit het land dat wij met elkaar hebben gecreëerd. Dat bol staat van de regels gemaakt vanuit wantrouwen. Wij allemaal: gemeente, provincies, Rijk. Terwijl als je verandering wilt, zeker in een transitie, dan moet je dingen anders doen dan je deed. Daar passen regels van nu niet bij.’ ‘We willen allemaal meer dieren buiten, met genoeg grond om de eigen mest op kwijt te kunnen. Maar juist de regels die dit mogelijk maken, staan onder druk. Het is op dit moment gemakkelijker een natuurvergunning te krijgen voor een dichte megastal met luchtwassers, dan om meer koeien in de wei te krijgen. Wat we willen bereiken in de landbouw is vaak de moeilijkste stap voor boeren om te zetten. Bizar, maar dat is wat ik zie.’ ‘Ik ben helemaal niet bang. Ons plan duikt niet voor de landbouw. Volgens mij zijn wij ook de enige provincie die zo ver is met door Provinciale Staten vastgestelde plannen. Hooguit Brabant ligt op dezelfde route. Wij waren aan het uitkopen nog voordat het Rijk geld beschikbaar stelde. Het stikstofbeleid van de provincie is aanvullend op overheidsmaatregelen, maar terwijl ik als Gelderland bronmaatregelen heb genomen, heeft het Rijk dat nog niet gedaan. Dit laat zien dat wij innovatie niet zien als de toverdoos waardoor alles goed gaat komen. Ik zie het probleem niet, want wij gaan de doelstelling van 7,5 kiloton gewoon halen.’ ‘Ik durf de bewering aan: als ik alle middelen had gekregen zonder al die extra beperkingen erop, dan waren we veel verder geweest. Ik heb geen probleem met het halen van doelen. Dat gaat lukken. Dat is echt het vraagstuk niet. Geef mij honderd kalverhouders die willen stoppen, geen probleem.’ ‘Ja, omdat het geld op was.’ ‘Daarvan is maar een deel voor opkoop. En je hebt vast ook meegekregen dat er vanuit de Europese Commissie een probleem is met staatssteun. Zolang dit niet is opgelost, kunnen wij geen boer uitkopen.’ ‘Er is geen weerstand tegen opkoop. De weerstand bij de boeren zit op het verhaal van onteigenen. Maar dat middel heb ik helemaal niet nodig.’ ‘Maar wacht even. Wat gebeurt er als ik ga onteigenen? Dat is een procedure van zeker vijf jaar. We kunnen niet vijf jaar wachten. En boeren zijn niet gek, hè. Een aantal piekbelasters komt hier gewoon aan de deur omdat ze willen onderhandelen. ‘Geloof mij: hier in het provinciehuis zijn we hard bezig om buiten beter uit de voeten te kunnen met de complexe voorwaarden. Want mensen bellen ons op: ik lees in de krant dat het geld er is, wanneer kunnen wij een deal sluiten? Dat is de praktijk.’||https://www.volkskrant.nl/nieuws-achtergrond/wij-hebben-boerderijen-gekocht-waar-de-kinderen-niet-meer-bij-buren-worden-uitgenodigd-voor-verjaardagsfeestjes-omdat-men-ze-als-verraders-ziet~b9b5e956/
2022-09-26||Lef, lafheid en bedrog: Tsjecho-Slowakije raakt het Sudetenland kwijt ||‘We worden gek’, zei een Amerikaanse journalist, ‘als we hier nog langer blijven.’ Zo dachten velen van ons erover, toen conspiratie, gevaar, lef, lafheid, bedrog en fatalisme de wereld in hun ban hielden. En zo dacht Knickerbocker erover toen we het bureau van de buitenlandse pers verlieten en hij me bij de arm pakte: ‘We gaan ertussenuit, jij en ik, voor een stevige lunch in Barrandov.’ Barrandov ligt op een hoge rots en kijkt uit over de stad – een van de meest pittoreske restaurants in Europa. Het was er leeg; twee uur lang hadden we de zonovergoten gelegenheid voor onszelf. Daarna reden we terug de stad in. Het was een aangenaam uitje in een dag vol opwinding en ergernis. In het hotel waren de Engelse kranten al aangekomen. Voor het eerst kon ik de tekst van Hitlers memorandum lezen. Het bevestigde dat hij de voorwaarden van Engeland en Frankrijk volslagen negeert. De te annexeren gebieden worden per 1 oktober bezet. De appendix bevatte de onheilspellendste details. Het land ‘dient overgedragen te worden zonder dat militaire, economische of infrastructurele voorzieningen op welke manier dan ook onklaar gemaakt worden’. De Tsjechen kunnen dus geen stuiver redden van de kapitalen die ze in twintig jaar in het Sudetenland hebben geïnvesteerd.||https://www.volkskrant.nl/cultuur-media/lef-lafheid-en-bedrog-tsjecho-slowakije-raakt-het-sudetenland-kwijt~b401f7a9/
2022-09-26||Lees hier het liveblog van maandag 26 september terug||||https://www.volkskrant.nl/nieuws-achtergrond/lees-hier-het-liveblog-van-maandag-26-september-terug~bcbae7c5/
