2022-09-20||Land van de ondergaande zon||Japan heet ‘het land van de rijzende zon’. Nochtans draagt één van de beroemdste Japanse romans uit de 20ste eeuw, van de hand van Osamu Dazai, de titel De ondergaande zon. Het kan niet anders of die titel zal in de 21ste eeuw worden hergebruikt voor demografische studies. Japan heeft een van de oudste bevolkingen ter wereld, met een gemiddelde leeftijd van bijna 50. Hier wonen ook de meeste 100-jarigen ter wereld: meer dan 80 duizend in 2020. Volgens officiële cijfers staat in Japan inmiddels 13,6 procent van de huizen, winkel- en kantoorgebouwen leeg. Aan het oog van toeristen blijft die leegstand meestal onttrokken. Die verlaten gebouwen staan zelden in de delen van Tokio, Kyoto of Osaka die buitenlanders frequenteren, en evenmin langs het traject van de hogesnelheidstreinen, de Shinkansen – daarvoor moet je naar de marge van de marginale steden, en naar de marge van de Japanse eilanden. De Utrechtse fotograaf Maan Limburg bezocht ‘het land van de rijzende zon’ meer dan tien keer. Op elke reis ontdekte zij meer plekken waar leegstand troef was, tot en met compleet verlaten dorpen en stadjes. Ze kwam in gebieden waarvan de bevolking na natuurrampen halsoverkop was geëvacueerd, zoals de zone rondom Fukushima. Ze kwam óók op plekken waar op een vergrijzing een ontvolking volgde. Vooral op Hokkaido, het noordelijkste van de vier grote eilanden, wemelt het van de nederzettingen waar, na het wegvallen van de ouderen, schaarse overgebleven jongeren wegtrokken en simpelweg niemand overbleef. Wat er gebeurt als de mens ergens bezit van neemt, wordt vaker vastgelegd dan wat er gebeurt als de mens ergens verdwijnt. Voor Maan Limburg werd ‘het vinden en fotograferen van leegstaande gebouwen’ op ‘mysterieuze, verlaten plekken’ na verloop van tijd ‘een lichte obsessie’. Ze kwam in kantoorgebouwen waar asbakken met half opgerookte sigaretten nog op tafel stonden, in huizen met kleerkasten vol gestreken kledingstukken en in winkels die hun laatste klanten verwelkomden in de tijd dat mensen nog dvd’s kochten. Al haar reizen samen resulteerden in het fotoboek The Lost World, en in een gelijknamige multidisciplinaire expositie, ‘om anderen mee te kunnen nemen door Japans melancholische schoonheid’.||https://www.volkskrant.nl/foto/land-van-de-ondergaande-zon~b994178d/
2022-09-20||Vlaamse bisschoppen willen homokoppels inzegenen in een gebedsdienst||De liefde vieren in de kerk ten overstaan van familie, vrienden en de hele geloofsgemeenschap. Ook voor homoseksuele koppels is dat nu weggelegd binnen de Vlaamse rooms-katholieke kerk. Stellen van hetzelfde geslacht ‘verdienen onze waardering en steun’, lichten de bisschoppen toe. ‘Want ook deze relatie kan voor de betrokkenen bron zijn van vrede en gedeeld geluk.’ Gelovige homostellen vragen vaak naar ‘een gebedsmoment om God te vragen dat Hij dit engagement van liefde en trouw mag zegenen en bestendigen’, schrijven de Vlaamse bisschoppen dinsdag in een brief. Om zo’n viering in goede banen te leiden, hebben ze een voorbeeldliturgie opgesteld. Wel benadrukt de bisschoppenconferentie dat de zegening niet hetzelfde is als een ‘sacramenteel huwelijk’ tussen man en vrouw. De discussie over de plaats van homoseksuele verbintenissen binnen de kerk speelt al langer. Op sommige plaatsen in bijvoorbeeld Duitsland en de Verenigde Staten vinden dergelijke zegeningen al plaats, maar zonder officiële goedkeuring van de bisschop. Volgens het Nederlands Dagblad geven de Vlaamse bisschoppen als eersten ter wereld groen licht voor een kerkelijke zegening voor homoseksuele koppels. Vorig jaar maakte het Vaticaan nog bekend dat dergelijke praktijken in strijd zijn met de kerkwetten en daarom verboden blijven. Alleenstaande homoseksuele mannen en vrouwen mogen wel door een priester gezegend worden, maar de bedoeling is juist dat ze daarmee afzien van een ‘niet-traditionele’ relatie. Toch zeggen de bisschoppen dat ze zich ‘gesteund’ voelen door paus Franciscus. Daarbij verwijzen ze naar het in 2016 gepubliceerde ‘Amoris Laetitia’ (De vreugde van de liefde), waarin de paus schrijft dat elk mens, ongeacht zijn seksuele geaardheid, met respect behandeld moet worden. Ook vraagt Paus Franciscus de kerken om steun en begeleiding aan homoseksuele gelovigen te bieden. De voorbeeldliturgie is onderdeel van een groter plan om homoseksuele gelovigen ‘nabij te blijven langs de soms complexe weg om hun geaardheid te erkennen, te aanvaarden en positief te beleven’. De Vlaamse bisschoppen zien dat zij zich eenzaam kunnen voelen binnen de kerkgemeenschap en veel vragen hebben. ‘Het doet pijn wanneer ze het gevoel hebben er niet bij te horen of uitgesloten te zijn. Ze willen gehoord en erkend worden’, staat in de brief. Daarom richt de kerk een overkoepelend aanspreekpunt op, genaamd ‘Homoseksualiteit en geloof’. Ook moet in elk bisdom iemand worden aangewezen waar mensen uit de lhbti-gemeenschap of anderen met vragen over dit onderwerp terechtkunnen. Dit alles wordt aangestuurd door Willy Bombeek, voormalig woordvoerder van Katholiek Onderwijs Vlaanderen en in eigen woorden ‘zelf gelovige en homo’. Bombeek noemt de stap om de zegening van homorelaties goed te keuren in een interview met het Belgische VRT NWS ‘baanbrekend’. Hij verwacht dat er meer concrete voorstellen zullen komen, maar wil in de eerste plaats vooral naar mensen luisteren. ‘Wat zijn de noden die ze hebben? We moeten ook luisteren naar hun verhalen. Het is de eerste keer dat de Vlaamse kerk holebi’s het signaal geeft dat ze welkom zijn zoals ze zijn, en dat ze oké zijn zoals ze zijn.’ Volgens de kersverse coördinator zijn de plannen van de bisschoppen een signaal naar de hele wereld. ‘Ik vind het heel moedig van de Vlaamse Kerk dat ze dit doet. Ze steken echt hun nek uit, in de geest van Franciscus.’ De grote vraag is vooral hoe deze interpretatie door paus Franciscus zelf zal worden ontvangen. Het nieuws is al opgepikt door Italiaanse media, maar het Vaticaan heeft nog niet gereageerd.||https://www.volkskrant.nl/nieuws-achtergrond/vlaamse-bisschoppen-willen-homokoppels-inzegenen-in-een-gebedsdienst~b70734df/
2022-09-20||Rijksbegroting 2023: de chaos regeert||Letterlijk tot op de ochtend van Prinsjesdag werkt het kabinet aan koopkrachtmaatregelen die de schatkist volgend jaar miljarden gaan kosten. Met het prijsplafond op de energierekening schrijft Rutte-IV op de valreep een blanco cheque uit, die op dit moment maar tot een bedrag van 5,4 miljard euro gedekt is. Als de noodmaatregel tegen energiearmoede onverhoopt meer kost dan dat, ligt er volgend voorjaar weer een onbetaalde rekening bij minister Kaag van Financiën op tafel. De (waarschijnlijk) miljarden kostende energienoodhulp zit niet in het Prinsjesdagkoffertje dat Kaag voor het eerst met zich meetorst naar de Tweede Kamer. De Miljoenennota is dinsdagochtend, als het kabinet de laatste puntjes op de i in het prijsplafond zet, immers allang gedrukt. De bijgeleverde doorrekening van het CPB is achterhaald nog voordat het parlement die in handen krijgt. In de gemiddelde koopkrachtstijging van 3,9 procent die het planbureau voor 2023 voorspelt, is het kakelverse energieprijsplafond niet meegenomen. Het kabinet vergoelijkt deze slordige gang van zaken met een beroep op overmacht en ‘nood breekt wet’. De gasprijzen op de internationale groothandelsmarkt piekten op 26 augustus, maar toen had het kabinet al vergevorderde plannen gemaakt voor Prinsjesdag. Het kabinet gaf op 31 augustus een klap op een pakket koopkrachtmaatregelen ter waarde van 17,2 miljard euro. Daar zaten ook maatregelen bij die de energiebetalingsnood onder huishoudens moeten lenigen, zoals het verlengen van de verlaging van de brandstofaccijns tot eind 2023. Een ander augustusbesluit is dat de 800.000 armste huishoudens ook volgend jaar 1.300 euro energietoeslag krijgen. Al deze maatregelen bieden pas volgend jaar koopkrachtverbetering. Volgens het kabinet was het namelijk echt niet mogelijk gezinnen in energienood nog dit jaar de helpende hand te reiken. Nog geen twee weken later bleek het onmogelijke plotsklaps toch mogelijk. De razendsnelle stijging van de gasprijzen in augustus (met meer dan 70 procent) heeft het kabinet de stuipen op het lijf gejaagd. Energieleveranciers, gemeenten en de budgetadviseur Nibud waarschuwden dat honderdduizenden gezinnen deze winter misschien van gas en stroom afgesloten worden omdat ze hun energierekening niet kunnen voldoen. Onder hoge druk wordt alles vloeibaar, dus krijgt iedereen die een hoge gas- en stroomprijs moet betalen vanaf 1 november alsnog een tegemoetkoming van de overheid. Het kabinet rechtvaardigt dit gooi- en smijtwerk met ‘nood breekt wet’, maar dat excuus wordt sleets. Sinds 2019 neemt het kabinet steeds vaker ad-hocmaatregelen die grote begrotingsgevolgen hebben. Het oplossen van de klimaat-, kinderopvangtoeslag-, stikstof- en coronacrisis vreet bakken met geld en daar komt nu een koopkrachtcrisis overheen. Onder invloed van deze aanhoudende aanslagen op de schatkist is begrotingsdiscipline in de ministerraad helemaal naar de achtergrond verdwenen. Dat komt ook doordat de staatsschuld met dank aan de inflatie wegsmelt als sneeuw onder de zon. Ondanks alle extra miljardenuitgaven blijft de Nederlandse staatsschuld ook de komende jaren ver onder de 60 procent hangen, voorspelt het CPB. Een voordeel van de hoge energieprijzen is dat de gasbaten voor de schatkist de pan uitrijzen. In de Miljoenennota is een inkomstenmeevaller van 11,2 miljard euro voor de periode 2022-2027 verwerkt. Daar staat tegenover dat de rentelasten op de staatsschuld in diezelfde periode 6,5 miljard euro hoger uitvallen dan eerder geraamd. Kaags voorganger Wopke Hoekstra was de eerste zondaar die willens en wetens de begrotingsregels schond. Het vorige kabinet koos in september 2019 bewust voor potverteren in tijden van hoogconjunctuur, omdat de staatsfinanciën er toen zo florissant voorstonden. Daardoor kwam de klad erin. Minister Kaag had het in maart nog zo bezworen: dit kabinet zou vanaf nu echt breken met het breken van de eigen begrotingsregels. Ze moest erkennen dat het bij het opstellen van de Voorjaarsnota nog mis zou gaan, want nood breekt wet en de koopkracht moest gered. Maar dat zou echt de aller-allerlaatste keer zijn, zei Kaag in de Tweede Kamer. ‘Wat mij betreft is dit niet voor herhaling vatbaar.’ Die plechtige belofte had achteraf een houdbaarheidsdatum van zes maanden. ‘De naleving van begrotingsregels is op dit moment gebrekkig’, verzucht het CPB voor de zoveelste keer, nu in zijn analyse van de Miljoenennota 2023. ‘Er worden sinds 2020 uitzonderingen gemaakt op de begrotingsregels. Daarmee lijkt een patroon ingezet dat zich lastig laat doorbreken.’ De Adviesafdeling van de Raad van State, de andere waakhond van het degelijk begroten, merkt in zijn analyse het volgende op: ‘Het kabinet stelde in de Voorjaarsnota dat de grens was bereikt van wat het kabinet acceptabel acht om uit te geven, en stelde dat voor nieuw beleid met gevolgen voor de begroting in beginsel dekking geleverd zal moeten worden. Het beleidspakket uit de Miljoenennota 2023 leidt echter opnieuw tot verdere ongedekte intensiveringen.’ Misschien nog wel zorgelijker is dat het begrotingsproces onder al dat crisismanagement steeds chaotischer wordt. Zowel het CPB als de RvS kan er begrip voor opbrengen dat het kabinet in crisissituaties wat creatiever omgaat met de begrotingsregels. Maar die afwijkingen moet het kabinet dan wel goed verantwoorden, vinden ze, en dat gebeurt niet. Het regent tegenwoordig zoveel tussentijdse begrotingsbijstellingen dat zelfs het CPB het spoor bijster raakt. ‘Het is op dit moment voor het CPB onmogelijk een volledig overzicht te krijgen en een analyse te maken van alle begrotingsaanpassingen die het kabinet gemaakt heeft.’||https://www.volkskrant.nl/nieuws-achtergrond/rijksbegroting-2023-de-chaos-regeert~b99cc120/
2022-09-20||Rutte: ‘We kunnen de problemen met koopkracht niet oplossen, wel dempen’||‘Daar ga ik een genuanceerd antwoord op geven, omdat ik begrijp dat mensen ook ‘landverrader’ riepen naar de koning. Dat is op geen enkele manier te rechtvaardigen. Het is onacceptabel, belachelijk, onzin ook. De man en zijn familie werken dag en nacht. ‘Mensen die op een nette manier protesteren, neem ik wel heel serieus. Ik begrijp dat er veel zorgen zijn.’ ‘Omdat niemand het effect van de maatregelen al heeft gemerkt. We hebben in eerste instantie een koopkrachtpakket van 17 miljard gepresenteerd, waarvan het effect pas vanaf 2023 voelbaar zal zijn. En vanaf november gaan mensen pas de effecten via de energierekening voelen. ‘Ik snap dat mensen nog heel bezorgd zijn over koopkracht, maar ook over stikstof, asiel. Wij kunnen alleen niet alle problemen in het land oplossen. Daar zijn ze te groot voor.’ ‘Als mensen verwachten: los de problemen op, tover ze weg, dan moet ik ze teleurstellen. We kunnen de problemen alleen in goede banen leiden en proberen te dempen. Kijk naar de koopkrachtcrisis: het is het uitgesloten dat we dat allemaal kunnen compenseren. Dat gaat niet. Dat kost geloof ik 40 miljard. Dat is er niet.’ ‘Zeker. Ik trek mij dat persoonlijk aan. Tegelijkertijd zeg ik ook tegen mezelf: ik moet niet bezig zijn met mijn eigen herverkiezing of eigen populariteit, want dan ben ik met de verkeerde prioriteiten bezig. Mensen zullen zeggen, of het nou om asiel of om koopkracht gaat, laat eerst maar eens zien dat je bezig bent om die problemen enigszins beheersbaar te krijgen.’ ‘Als ik daaraan zou twijfelen, zat ik hier niet. Dan zou ik mijn ontslag indienen. Ik denk dat we dat wel kunnen. Maar uiteraard zullen we dat moeten laten zien. En uiteindelijk is er in een democratie ook het soevereine moment dat de kiezer zijn opvatting hierover zou kunnen laten blijken.’ ‘Dat zou alleen werken als je dat doet in de vorm van een Torentjestoespraak, en dan willen mensen ook weten: wat ga je eraan doen?’ ‘Wij dachten het antwoord te hebben in de plannen van Prinsjesdag. We dachten aanvankelijk dat een ingreep in de energierekening, met een prijsplafond, niet mogelijk was vanwege Europese regelgeving. Maar tien dagen geleden, op een vrijdag, ontstond er in een Europees overleg heel veel draagvlak voor, en we denken dat hiervoor op 30 september tijdens een energieraad ook ruime steun is. Grote landen als Duitsland maar ook Frankrijk en wij steunen het. Dat is echt wel een nieuw feit. Ik weet niet of een toespraak van I feel your pain voor die tijd een oplossing was geweest.’ ‘Dat is wat GroenLinks en PvdA ons verwijten. Dat vind ik ook wel een punt.’ ‘Ik trek mij de kritiek natuurlijk aan als men zegt: het is te laat. En we hadden dingen misschien eerder kunnen doen. Maar het zijn uiterst complexe vraagstukken. ‘Als je bijvoorbeeld kijkt naar koopkracht: we hadden ons eind augustus voorgenomen om via de energiebelasting een deel van de problemen per 2023 op te lossen. Sinds een dag of tien weten we pas dat we mensen ook al vanaf november kunnen ondersteunen via de energierekening. Het kan dat mensen zeggen: wat een paniek op het laatste moment. Maar het kon echt niet eerder, denk ik.’ ‘Welnee. Allemaal horen we de zorgen daarover in onze omgeving. Ik hoor het op kantoor, in mijn vriendenkring. Mensen die ineens naar voorschotbedragen van 900 euro gaan. Dan snap je toch dat het land totaal in paniek raakt. Meerdere bewindspersonen – Rob Jetten, Micky Adriaansens, Sigrid Kaag, Marnix van Rij en ikzelf – werken eraan.’ ‘Dit pakket loopt tot eind volgend jaar, dus veertien maanden. Binnenkort kijken we hoe we de gasreserves voor volgende winter weer op orde krijgen. Mocht het gas dan weer peperduur zijn, dan gaan we opnieuw kijken wat we kunnen doen. Ik kan daar nog geen harde beloftes over doen. Er zijn natuurlijk grenzen aan wat we als land kunnen doen.’ ‘Ik zie dat als een waarschuwing, ik denk dat je daarvoor moet oppassen. Maar sommige mensen hebben nul ruimte om hiermee om te gaan. Als overheid moet je daarvoor een schild opwerpen. Een land met enorme rijkdom moet zo’n klap opvangen. Niet volledig, maar we kunnen de pijn wel dempen.’||https://www.volkskrant.nl/nieuws-achtergrond/rutte-we-kunnen-de-problemen-met-koopkracht-niet-oplossen-wel-dempen~b7a43092/
2022-09-20||‘Duitsland nationaliseert noodlijdende gasimporteur Uniper’||De ingreep moet voorkomen dat Uniper ten onder gaat en in zijn val delen van de Duitse energiesector meesleept. Het concern is diep in de problemen geraakt doordat het al wekenlang geen Russisch gas meer geleverd krijgt via de Nord Stream, Duitslands belangrijkste gasverbinding met Rusland. Hierdoor is Uniper in acute geldnood geraakt, omdat het wel gas moet leveren aan zijn klanten, waaronder Duitse gemeenten. Dit gas moet Uniper nu tegen recordprijzen inkopen op de dagmarkt. Hoewel aardgas de afgelopen weken goedkoper is geworden, is de prijs nog altijd het tienvoudige van een jaar geleden en lijdt het concern dagelijks miljoenenverliezen. Afgelopen zomer telde Berlijn al 15 miljard neer voor een belang van 30 procent in Uniper. Nu neemt de Duitse staat dus een meerderheidsbelang. Uniper klaagt al lange tijd dat het de hogere gasprijzen niet kan doorberekenen aan zijn klanten. Aan die situatie heeft de Duitse overheid onlangs geprobeerd een eind te maken met een noodwet. Maar ondanks de maatregelen bleef het geld uit de onderneming stromen. Daarom zong een naderende nationalisatie al wekenlang rond. Naar verwachting zal de Duitse overheid woensdagochtend details bekendmaken. Er zou volgens persbureau Reuters ook worden gesproken over de nationalisatie van twee andere energieconcerns in nood: VNG en Securing Energy for Europe. Sinds de Russen de gaskraan naar diverse Europese landen hebben gesloten, gaan er schokgolven door de energiemarkt. Eerder dreigden enkele Scandinavische landen om te vallen vanwege de torenhoge waarborgsommen die ze moesten afdragen nadat de gasprijs was geëxplodeerd. Nadat de Europese Commissie plannen bekendmaakte om in te grijpen in de gasmarkt, lijkt de rust enigszins teruggekeerd.||https://www.volkskrant.nl/nieuws-achtergrond/duitsland-nationaliseert-noodlijdende-gasimporteur-uniper~bcdffe27/
2022-09-20||Nederlands schaakkampioen Warmerdam nam het drie keer op tegen ‘valsspeler’ Niemann. ‘Hij speelde opeens bizar goed’||Max Warmerdam (22) zag het wel zitten, twee maanden geleden in Praag, toen hij plaats nam achter het schaakbord voor een partij in een toernooi tegen Hans Niemann, die enkele weken later door wereldkampioen Magnus Carlsen zou worden beticht van vals spel. De regerend Nederlands kampioen, student economie in Tilburg, had er toen al twee wedstrijden tegen de 19-jarige Amerikaan op zitten. In januari 2021, in het Italiaanse Bassano del Grappa, liep het uit op remise. Volgens Warmerdam stond hij gewonnen, maar nam hij genoegen met een half punt omdat hij daarmee sowieso zijn titel als grootmeester veilig stelde. Een half jaar later zegevierde hij op een toernooi in Guimarães, Portugal. In Tsjechië liep het tijdens een confrontatie helemaal anders. Warmerdam: ‘In die twee eerdere partijen maakte Niemann heel veel fouten. Maar nu speelde hij ineens bizar goed.’ Zelf had hij zijn opening zorgvuldig voorbereid. Na elf zetten speelde hij een onbekende variant, maar vanaf dat moment reageerde de Amerikaan na elke zet onafgebroken met het best mogelijke antwoord. ‘Sindsdien ben ik aan het twijfelen. Er is geen junior die zo snel, in anderhalf jaar, zijn rating verhoogde van 2500 naar bijna 2700. Ofwel hebben we hier te maken met een genie of een bedrieger.’ Maar dit wil hij wel nadrukkelijk aantekenen: ‘Er moet voor vals spel wel bewijs op tafel liggen.’ En bewijs ontbreekt tot dusver in de controverse die de schaakwereld in zijn greep houdt. Carlsen trok zich begin september tijdens een toernooi in Saint Louis terug nadat hij verloor van Niemann en kwam met een raadselachtige verklaring dat hij in grote problemen kwam als hij kon praten. Afgelopen maandag brak hij tot verbijstering van de commentatoren een online ontmoeting met de Amerikaan na één zet af. Dat de Noor tot dusver niet met een verdere toelichting komt, verbaast Warmerdam niet. ‘Ik denk dat Magnus geen bewijs heeft. Aan de andere kant: hij heeft wel vaker tegen genieën gespeeld, hij is al tien jaar de beste van de wereld. Hij weet echt wel waar hij het over heeft.’ Vermoedens waren er langer, geruchten deden al de ronde toen hij de Amerikaan voor het eerst trof. Het platform voor online schaken chess.com schorste Niemann al twee keer op verdenking van manipulatie, toen hij 12 en 16 jaar was. Hij zei in Saint Louis dat het de grootste fout van zijn leven was. Volgens Warmerdam moet er meer hebben gespeeld. Hij wijst op een verklaring van chess.com over Niemann, waarin melding wordt gemaakt van ‘gedetailleerd bewijsmateriaal’ en ‘informatie die zijn verklaringen tegenspreekt over de omvang en de ernst van zijn bedrog’. Warmerdam: ‘Er klopt duidelijk iets niet. Wat precies, blijft helaas vertrouwelijk.’ Heeft hij een idee hoe Niemann hem destijds in Praag kan hebben afgetroefd? ‘Hij had hoe dan ook een hele goede dag. Of hij vals speelde, weet ik natuurlijk niet. Puur technisch gezien zijn er verschillende manieren. Er zijn huidkleurige oortjes, zodat iemand je ongemerkt op afstand kan bijstaan. Er bestaat een apparaatje dat je in je sok kunt verstoppen en signalen uitzendt. Drie jaar geleden is de Let Igors Rausis betrapt toen hij op het toilet zijn telefoon raadpleegde. Die was al 58 jaar en schroefde uit het niets zijn rating op. Dat maakte hem verdacht.’ Warmerdam stelt vast dat er tijdens toernooien slecht of helemaal niet wordt gecontroleerd. ‘Alleen op de grote evenementen moet je door metaaldetectoren of scant een beveiliger steekproefsgewijs op het lichaam. Op dat toernooi in Saint Louis is Niemann pas gefouilleerd nadat Carlsen alarm sloeg. Ook is pas daarna besloten zetten met 15 minuten vertraging publiek te maken.’ Hij gelooft niks van een bizarre veronderstelling dat Niemann anaal kralen had ingebracht die secondanten met trillingen konden aansturen. ‘Dat was ooit een grap en is nu via internet opgedoken. Het is flauwekul.’ De Amerikaan had al aangeboden voortaan naakt achter het bord te gaan zitten. Ook online zijn er volgens Warmerdam mogelijkheden oneerlijk te schaken. De aanwezigheid van op de deelnemers gerichte camera’s, zowel van voren als opzij, de controle op het wisselen van tabbladen en zelfs de verplichting je oren te tonen, zijn niet toereikend. ‘Je zit vaak thuis, in je eigen omgeving. Dan is er van alles te regelen. De argwaan ontstaat meestal pas als het niveau ineens te hoog is en je maar weinig tijd nodig hebt.’ Het is lastig Niemann te doorgronden, vindt Warmerdam. ‘In zijn analyses zit hij er vaak flink naast. Dan zegt hij bijvoorbeeld dat wit gewonnen staat, terwijl iedereen ziet dat het tegenovergestelde het geval is. Jorden van Foreest gebruikte een keer in een nabespreking met hem het begrip vancura, een bekend element in het eindspel met torens. Hij had er nog nooit van gehoord. Hij vroeg zelfs of Jorden wel Engels sprak.’ In zijn persoonlijke ontmoetingen waren er enkele minder prettige ervaringen. ‘In die eerste wedstrijd in Italië hoorden we drie uur voor het begin dat ik daar grootmeester kon worden. Nou, zei hij, dan ga ik alles doen om dat te verpesten. Hij zette het ook op Twitter. Dat gaat ver. In Portugal stond hij al verloren, maar telkens zette hij een stuk op een bepaalde positie, hield ’m heel lang vast, haalde ’m vervolgens weg en dan zette die ’m alsnog op dezelfde plek. Tot vijf keer toe. Alleen om mij te irriteren. Het is een rare jongen, met rare acties. Maar gek is hij niet. Al zou hij straks een bedrieger blijken, dan is hij nog steeds een best wel redelijke schaker.’||https://www.volkskrant.nl/sport/nederlands-schaakkampioen-warmerdam-nam-het-drie-keer-op-tegen-valsspeler-niemann-hij-speelde-opeens-bizar-goed~b8236763/
2022-09-20||Radiatorfolie als schild en wapen tegen de Russen||Poetin gebruikt energie als wapen, dus ik kocht radiatorfolie. Als schild, zeg maar. Je kunt koud douchen (modieus), de broodrooster op de grond zetten om je voeten op te warmen tijdens het toasten van een bammetje (inventief) of je oksels wassen met het water waar je pasta in kookte (next level), maar radiatorfolie is de wonderolie van het energiebesparingsgebeuren. Plak het op de muur achter elke radiator en binnen de kortste keren is je huis een zweethut, terwijl de Russen beteuterd staren naar de bodem van hun oorlogskas. Ik wist dus waar ik het voor deed. Tussen droom en daad stond alleen nog een moeizame strijd met ongewenste vensterbanken en te dikke vingers die niet passen in de te smalle ruimte tussen muur en radiator. Een strijd die vooralsnog onbeslist is, maar precies het soort exercitie waar je sterker uit zal komen. En niemand heeft ons beloofd dat het een gemakkelijke winter zou worden.||https://www.volkskrant.nl/mensen/radiatorfolie-als-schild-en-wapen-tegen-de-russen~b5743b86/
2022-09-20||Ik begreep de bezorgde blik van Beatrix wel||Een van de eerste dingen die ik zag van de rijtoer op Prinsjesdag was een beeld van prinses Beatrix die achter de ruiten van het gebouw van de Raad van State, tussen alle omgekeerde vlaggen en een woud van opgefokte middelvingers door een glimp trachtte op te vangen van de koets met daarin haar zoon, haar schoondochter en Amalia, die er voor het eerst bij was. Een enkeling riep: ‘Boe!’ Of: ‘Boer!’ Ook gehoord: ‘Landverraders!’ Wat doe je, als je uitgescholden en afgekat wordt door schrikbarend grote groepen mensen die uiteenlopende frustraties op je afreageren? Hoe kijk je, als je voor Jan en alleman te kijk staat en je je moet beheersen? Blijf je lachen, wanneer net in de krant heeft gestaan dat je naam zou figureren in morbide correspondentie van de georganiseerde misdaad? Als je je eerste studiedag moest beginnen met een ‘fotomoment’? Toen ik achttien was, squashte ik een periode fanatiek. Als ik een mooi punt maakte tijdens een wedstrijd, en het handjevol toeschouwers aan de andere kant van het glas de slagenwisseling beloonde met een beheerst applausje, slaagde ik er nooit in mijn gezicht in de plooi houden. Meestal deed ik iets raars met mijn mond, en pulkte ik aan de snaren van mijn racket. Wanneer ik volkomen naast het balletje maaide en op het tribunetje een stilte viel, het korte vacuüm waarin een vol terras een voorbijganger ziet struikelen en wacht tot-ie weer ongeschonden opstaat, deed ik hetzelfde. En ik weet wel, het glas van de squashbaan is niet dat van de Glazen Koets, en de lijn voor de troon moet verdraaid ver worden doorgetrokken om ooit bij mijn voordeur te belanden, maar toch moest ik aan dat ongemak denken toen ik radioverslaggever Mattijs van de Wiel hoorde vertellen dat Amalia glimlachte en onverdroten bleef wuiven, terwijl de koets de volksdrift passeerde. Máxima had bij het zien van de vlaggen en de middelvingers het zwaaien abrupt onderbroken. En zo belandde Van de Wiel plots in een verslag van een royal staredown: ‘Ze kijkt de demonstranten nu recht in de ogen!’ Elders op de route overheersten de notoire koningshuisliefhebbers die in mijn herinnering in andere jaren de enigen waren die zich op Prinsjesdag op straat vertoonden. De Telegraaf sleurde Johan Vlemmix voor de camera, een onverbeterlijke oranjeklant. Vlemmix, de voormalig voorzitter van de Máxima-fanclub, en sinds de achttiende verjaardag van de oudste dochter overgestapt naar de nóg duurzamere functie van voorzitter van de Amalia-fanclub, sjouwde een paar maanden geleden nog rond met een meters hoog Amalia-standbeeld. Nu had hij een soort Academy Award bij zich. De welwillende kijker kon zien dat die wederom de prinses voorstelde. ‘Als ik ’m omhoogsteek, weet ik zeker dat ze denkt: daar heb je hem weer.’ Grapje. Zelf begrijp ik maar weinig van dat instituut: van de egards en de rituelen en de privileges en de kroondomeinen en de snoepreisjes en de buitenverblijven en de fotomomenten en de royaltykenners en de stijgende onkosten en de jaarlijkse vergoedingen en de kreupele pr en van Koningsdag, van de hele kleur oranje, en van het getrompetter waarmee de entree van de koning en zijn vrouw en oudste dochter gister in de Haagse Schouwburg werd omlijst als waren het opnamen voor een of ander belegen kostuumdrama, maar de bezorgde blik van Beatrix, die haar kleindochter probeerde te zien, die begreep ik wel.||https://www.volkskrant.nl/columns-opinie/ik-begreep-de-bezorgde-blik-van-beatrix-wel~bb6cf3cd/
2022-09-20||‘Grote grazers in de Oostvaardersplassen zijn wilde dieren’, dus Staatsbosbeheer hoeft niet bij te voeren||De discussie over het bijvoeren van grote grazers in de Oostvaardersplassen loopt al jaren. Het Rijk en natuurbeheerders willen in de Oostvaardersplassen zogenoemd natuurlijk terreinbeheer toepassen. Daar hoort bij dat er ’s winters niet genoeg te eten is voor het het aantal grote grazers in het gebied en sommige daarvan omkomen van de honger. Dierenactivisten zien dat als mishandeling, omdat er een hek om de Oostvaardersplassen staat en de dieren dus niet elders heen kunnen gaan om voer te vinden. Het College van Beroep voor het bedrijfsleven (CBb), de hoogste rechter op het gebied van economisch bestuursrecht die zaken behandelt over onder andere dierenwelzijn, deed dinsdag uitspraak in twee zaken over de grote grazers. In de belangrijkste zaak eiste de Stichting Aanpak Misstanden Natuurbeheer (Stamina) dat Staatsbosbeheer zou worden gedwongen de grote grazers in de Oostvaardersplassen bij te voeren. Volgens de stichting zijn de grazers ‘gehouden dieren’, net zoals huisdieren, vee en proefdieren. In dat geval is Staatsbosbeheer verplicht om elk dier te verzorgen, inclusief voldoende voedsel. Het College ging niet mee in die redenatie. De dieren leven weliswaar in omheind gebied, maar kunnen binnen dat gebied gaan en staan waar ze willen. Een kenmerk van ‘gehouden dieren’ is juist dat ze dat niet zelf kunnen bepalen. De grote grazers zijn dus wilde dieren, aldus het College, en Staatsbosbeheer is niet verplicht om ze bij te voeren in de winter. Tegen de uitspraak is geen beroep mogelijk. Stamina beweerde ook dat Staatsbosbeheer de grote grazers mishandelt door ze niet bij te voeren. Het verbod op mishandeling van dieren geldt ook voor wilde dieren. Volgens het College heeft de stichting niet bewezen dat Staatsbosbeheer de grazers mishandelt. Binnen de Oostvaardersplassen hebben de dieren voldoende mogelijkheden om honger, dorst en onjuiste voeding te voorkomen. Bovendien gaat Staatsbosbeheer regelmatig bij de dieren langs om te kijken hoe ze het maken. Het College deed dinsdag ook uitspraak in een andere zaak tussen Stamina en het ministerie van Landbouw, Natuur en Visserij. Daarin eist de stichting opnieuw van het ministerie dat die Staatsbosbeheer dwingt tot optreden, dit keer in het belang van konikpaarden in het Oostvaardersveld in Lelystad. Die dieren hebben volgens de stichting last van grote klis, een plant met stekelige bollen die de ogen van de paarden kunnen beschadigen. Deze paarden zijn volgens het College wel degelijk ‘gehouden dieren’. Het ministerie moet daarom onderzoek doen in welke mate de paarden last hebben van de grote klis.||https://www.volkskrant.nl/nieuws-achtergrond/grote-grazers-in-de-oostvaardersplassen-zijn-wilde-dieren-dus-staatsbosbeheer-hoeft-niet-bij-te-voeren~b205f871/
2022-09-20||Een prijsplafond voor energie, hoe werkt dat?||Harde cijfers zijn er alleen over de hoeveelheden gas en stroom die onder het prijsplafond vallen. Bij gas gaat het om 1200 kubieke meter, voor elektra ligt de lat op 2400 kilowattuur. Voor al het verbruik onder deze grens gelden maximumprijzen. Wie meer verbruikt, betaalt voor dat meerdere de marktprijs aan het energiebedrijf. Maar over de exacte hoogte van het prijsplafond kon het kabinet dinsdag nog geen helderheid verschaffen. Er ‘wordt gedacht’, zo schrijft minister Rob Jetten aan de Tweede Kamer, aan ‘ongeveer’ 1,50 euro per kuub gas en 70 cent per kilowattuur stroom. Als de ontwikkeling van de gasprijs meevalt, kan het plafond lager komen te liggen waardoor burgers meer geholpen zijn. ‘Voor gas geldt dat het maximaal verlaagd zal worden naar 1,20 euro per kubieke meter.’ Die prijzen zijn overigens netto, dus inclusief de belastingen die de overheid heft op gas en stroom. Het plafond gaat een jaar gelden, vanaf 1 januari, maar het kan al vanaf 1 november invloed hebben op de hoogte van de voorschotten die klanten nu betalen aan hun energiebedrijven. Het kabinet stelde dinsdag dat de gemiddelde energierekening volgend jaar daardoor met 2.280 euro omlaaggaat. Dat bedrag is, zoals het kabinet zelf eufemistisch schrijft, ‘omgeven met onzekerheden’. Je zou ook kunnen zeggen: een beetje misleidend. Het is berekend op een huishouden dat maximaal van de regeling profiteert en een jaar lang 3 euro per kubieke meter gas en 1 euro per kilowattuur elektriciteit betaalt. Dat zijn behoorlijk hoge prijzen, die zeker niet voor alle Nederlanders volgend jaar gelden. Het enige goede antwoord op de vraag hoe groot het voordeel is voor huishoudens is: dat hangt af van de hoogte van de gasprijs en verschilt sterk per huishouden. De regeling biedt de meeste verlichting voor gemiddelde verbruikers die afgelopen maanden te maken kregen met veel hogere energierekeningen. Zij betalen in sommige gevallen inderdaad rond de 3 euro per kubieke meter gas. Ook voor huishoudens die de komende maanden een herziening van hun energiecontract te wachten staat, is de maatregel een opluchting. De prijs kan niet meer oneindig hoog worden. De regeling biedt minder zekerheid voor huishoudens die meer energie gebruiken dan de grens die het kabinet heeft gesteld. Dat zullen nog best veel huishoudens zijn. 1200 kubieke meter gas is het gemiddelde verbruik van alle Nederlandse huishoudens. Voor vierpersoons huishoudens ligt het gemiddelde verbruik rond de 1700 kubieke meter gas en 4500 kilowattuur elektra. Voor grote gezinnen in slecht geïsoleerde woningen komt een aanzienlijk deel van het energieverbruik uit boven de grens van het prijsplafond; daarvoor moet de marktprijs worden betaald. Voor die huishoudens is er dus een extra prikkel om zuinig aan te doen en te investeren in energiebesparing. Dat is precies wat het kabinet beoogt. En dan is er ook nog een groep huishoudens die er op korte termijn juist op achteruit gaat. Dat zijn de mensen die nog een vast contract met gunstige tarieven hebben. En mensen die weinig energie verbruiken, bijvoorbeeld omdat ze in een goed geïsoleerd huis wonen en/of zonnepanelen hebben. Zij profiteerden dit jaar van de verlaagde energiebelasting. Maar dat voordeeltje valt weg. Om de nieuwe maatregelen te betalen, wordt die verlaging van de energiebelasting teruggedraaid. Het kabinet houdt rekening met een bedrag tussen de 5 en 10 miljard euro. Maar dat is helemaal afhankelijk van de hoogte van de gasprijs. Die daalt gestaag sinds de piek van eind augustus. Toen kostte gas op Nederlandse groothandelsbeurs TTF bijna 350 euro per megawattuur. Inmiddels is die prijs bijna gehalveerd tot 180 euro. Dat bedrag is nog altijd ruim het dubbele van de prijs van januari dit jaar. Die prijs heeft het kabinet als uitgangspunt genomen voor het prijsplafond. Hoe hoger de gasprijs boven het prijsplafond uitstijgt, hoe groter het bedrag zal zijn dat de staat moet bijpassen. Het bedrag is ook afhankelijk van de hoeveelheid gas die huishoudens zullen gebruiken. Als de winter zacht is, Nederlanders massaal korter douchen en de verwarming laag zetten, zullen de kosten meevallen. Een belangrijk deel van de kosten – 5,4 miljard – wordt gedekt doordat de verlaging van de energiebelasting wordt geschrapt. Ook komend jaar kunnen huishoudens met een inkomen tot 120 procent van het minimum via hun gemeente een bedrag van 1300 euro krijgen. Dat is afgelopen zomer al besloten, maar het kabinet geeft gemeenten nu ook de ruimte om 500 euro van dat bedrag al dit jaar uit te keren. Ook trekt de regering 50 miljoen euro uit voor een noodfonds om te voorkomen dat Nederlanders deze winter worden afgesloten van gas en licht. Daar is het kabinet nog mee bezig. Er komt waarschijnlijk een subsidie- en/of kredietgarantieregeling voor mkb’ers met extreem hoge energielasten. Dit naar het voorbeeld van de Tegemoetkoming Vaste Lasten (TVL), de vergoeding die sommige ondernemers kregen tijdens de coronacrisis. De TVL compenseerde ondernemers (onder andere horecabedrijven die gedwongen hun deuren moesten sluiten) voor de vaste lasten die ze tijdens de lockdowns moesten doorbetalen.||https://www.volkskrant.nl/nieuws-achtergrond/een-prijsplafond-voor-energie-hoe-werkt-dat~bea42583/
2022-09-20||Bezorgd en nederig kabinet vraagt het land om veerkracht en solidariteit ||Het kabinet liet koning Willem-Alexander op Prinsjesdag een Troonrede voorlezen vol zorgen en onzekerheden. Zorgen over de vrijheid van meningsuiting, over de toenemende armoede en over wankelende bestaanszekerheden. Onzekerheid over de oorlog in Oekraïne, het klimaat, de energievoorziening en de toekomst van het platteland. In de traditie van de beroemde tv-toespraak van premier Den Uyl ten tijde van de vorige energiecrisis in 1973 (‘Zo bezien, keert de wereld van voor de oliecrisis niet terug’) vroeg de koning het land nu om ‘veerkracht’ te tonen en zich voor te bereiden op grote veranderingen. ‘Want onze huidige manier van leven stuit op economische, sociale en ecologische grenzen.’ Voor het eerst trachtte minister-president Mark Rutte, via de koning, de bevolking te doordringen van zijn overtuiging dat de energieprijzen en de koopkrachtproblemen horen bij het offer dat Nederland moet brengen om Oekraïne te steunen in de strijd tegen de ‘brute agressie van Rusland’. Die agressie is ook een bedreiging voor Nederland, benadrukte de koning. ‘We zeggen op 4 en 5 mei heel gemakkelijk dat de waarden van vrijheid en democratie niet vanzelfsprekend zijn en dat ze actief onderhouden moeten worden en doorgegeven. Nu worden we geconfronteerd met de vraag: wat hebben we daar dan concreet voor over - moreel én materieel?’ Om te voorkomen dat die internationale crisissituatie veel Nederlanders in acute financiële nood brengt, rolt Rutte IV voor de koopkracht een hersteloperatie uit die z’n weerga niet kent. 17 miljard euro is nodig om de minimumlonen en de uitkeringen met 10 procent te verhogen, de toeslagen te laten stijgen, de belasting aan de pomp laag te houden en, op het allerlaatste moment, een prijsplafond voor energie in te voeren waarmee de stijging van de energierekening voor huishoudens kan worden getemperd. ‘We bieden een beetje meer zekerheid in deze onzekere tijden', aldus minister Sigrid Kaag van Financiën, die daarmee ook een grote nivelleringsgolf aankondigde. De maatregelen zijn immers vooral gericht op de lagere en middeninkomens. ‘Deze uitzonderlijke tijden vragen om uitzonderlijke maatregelen, om een uitgestoken hand en om solidariteit. ‘Als sterkste schouders de zwaarste lasten dragen, kunnen we veel bereiken.’ De ontevredenheid in het land over de prestaties van Rutte IV tot nu toe, is de ploeg bewindslieden niet ontgaan: ‘Zorgwekkend is dat mensen in een volwassen democratie als de onze het vertrouwen verliezen in het oplossend vermogen van politiek en bestuur.’ Deemoed toonde de Troonrede over het ontspoorde asielbeleid (‘het kabinet rekent zich dit aan') en over de grote onzekerheid onder boeren die nu al zo lang duurt omdat het kabinet aarzelt over het toekomstperspectief voor het platteland. Vanaf nu wil het kabinet ‘al het mogelijke doen om een breed draagvlak te krijgen voor de aanpak van het stikstofprobleem’. Wat dat in de praktijk precies betekent, wordt later deze maand bekendgemaakt door stikstofbemiddelaar Johan Remkes.||https://www.volkskrant.nl/nieuws-achtergrond/bezorgd-en-nederig-kabinet-vraagt-het-land-om-veerkracht-en-solidariteit~b02d5e38/
2022-09-20||Troonrede liet kolossale ambities zien, maar de prestaties houden niet over||We leven in onzekere en tegenstrijdige tijden, sprak de koning in de Troonrede. Dat was een waar woord. Daarna zei hij ter geruststelling dat het land ook in het verleden flinke uitdagingen heeft gekend. Denk aan 1948, toen kort na de oorlog de golven ook hoog gingen. Koningin Juliana zei destijds bij haar inhuldiging dat Nederland niet alleen moest blijven drijven in het woeste wereldgebeuren, maar zelf richting moest kiezen en ‘samen met andere volken de koers uitzetten van de ganse wereldvloot’. Kalm aan dan breekt het lijntje niet, we gaan stap voor stap vooruit; dat was de strekking van het bericht van de koning gisteren in de Koninklijke Schouwburg, tijdelijk verbouwd tot tot Ridderzaal. Het kabinet voelt hoogstens aan waaraan het schort, maar dat is niet genoeg. Want waar is het gevoel van richting dat antwoord moeten geven op de tastbare problemen waarmee het land te stellen heeft: geldontwaarding, energieprijzen, stikstof, asielzoekersopvang, jeugdzorg. De bevolking was al een tijdje onverbiddelijk. Dit kabinet, nog maar zo kort in functie, krijgt een 4,5. Het vertrouwen is zelden zo diep gezonken. Uiteraard zijn er externe omstandigheden, de schokgolf die de oorlog in Oekraïne teweegbracht voorop. Die heeft een gat geslagen in de regeringsplannen waarover bijna een jaar lang was gesteggeld tijdens een ongelukkige formatie waarna nieuw dualisme en een nieuwe bestuurscultuur werden beloofd. Een maand later begon de oorlog en was weer eens aangetoond dat het stilzetten van de tijd waarin Nederland zo goed is, steeds minder past bij een wereld die sneller gaat dan de trekschuit. Eens te meer gold dat deze zomer. Dit kabinet heeft getoond dat het niet de kalme koersvastheid heeft die de grootmoeder van koning Willem-Alexander in 1948 als leidraad zag voor landsbestuur in crisistijd. Men springt van schots op schots in de hoop geen nat pak te halen. De aanpak van de hoge energieprijs is een voorbeeld. Het is ronduit beschamend dat het ministerie van Financiën nog tot Prinsjesdag in de weer was om een noodverband te leggen voor mensen met een kleine beurs en een hoge rekening voor gas en licht. Omliggende landen, met hetzelfde probleem, hadden al maanden geleden de maatregelen genomen waarvan dit kabinet nu eindelijk de noodzaak inziet. Half augustus kwam het CPB met dramatische koopkrachtcijfers waarna een koor van ministers riep dat er dit jaar niets meer in het vat zat. Twee weken geleden onderstreepte premier Rutte nog eens ‘hoe ongelofelijk lastig het is om dingen te doen in 2022’. Het was een wereldvreemde reflex – vooral nu blijkt dat er toch van alles kan – die bepaald niet heeft geholpen om het kabinet het opnieuw gevraagde vertrouwen te geven. Net als in het regeerakkoord houdt het kabinet het land nu voor dat we heel anders moeten gaan leven. ‘Andere manieren van wonen, werken, ondernemen en reizen’ zitten eraan te komen. Een ‘andere manier van samenleven’ zelfs. Het suggereert dat de politiek veel vermag, zorgwekkend veel zelfs. Hoe zich die kolossale ambities verhouden tot hetgeen dit kabinet tot dusver heeft laten zien, daarover vertelde de koning ons in de Troonrede aanzienlijk minder. Eigenlijk niets.||https://www.volkskrant.nl/columns-opinie/troonrede-liet-kolossale-ambities-zien-maar-de-prestaties-houden-niet-over~b75a3e4d/
2022-09-20||Usain Bolt vermaakt de jeugd in Utrecht: ‘Mijn focus is nu een Grammy winnen en een platina plaat’||In de verte, midden op de atletiekbaan in de Utrechtse wijk Overvecht, zit Usain Bolt. Hij geeft, zittend op een stoeltje een televisie-interview. Een paar opgewonden kinderen staan aan het hek te kijken naar de oud-kampioen. Een van hen zegt wat er meer zullen denken: ‘Hij is wel een beetje dik.’ Echt dik is Bolt trouwens niet, maar vijf jaar nadat hij zijn laatste race liep is hij duidelijk niet meer zo afgetraind als voorheen. Tegelijkertijd hangt het aura van een groot kampioen nog altijd om zijn rijzige gestalte. Het wereldrecord van 9,58 is nog steeds in zijn handen. Hij werd driemaal olympisch kampioen op de 100 meter en even vaak op de 200 meter. Op diezelfde afstanden verzamelde hij zeven wereldtitels. Van zijn oude flitsende sprint is weinig meer te zien. Dinsdagmiddag trekt hij één ingehouden spurtje met een groep van zo’n veertig kinderen. Want daarom is hij in Utrecht, voor een evenement van Jeugdfonds Sport en Cultuur en verzekeraar Allianz, de sponsor van Bolt. Het is een strak georganiseerde middag. Ouders mogen niet blijven kijken. Selfies met de Jamaicaan zijn niet de bedoeling. De dag staat in het teken van bewegen, maar zelf rent Bolt tegenwoordig het liefst zo weinig mogelijk, vertelt hij. Af en toe stapt hij nog op de loopband, maar de laatste tijd kiest hij vaker voor de hometrainer. ‘Ik heb nog een tijdje buiten bij mij in de buurt gefietst, maar dat werd te zwaar.’ Hij is 36 jaar en, naar eigen zeggen, oud en versleten. ‘Dat is anders. Ik weet niet hoe, maar het is duidelijk anders. Ik word echt oud. Zij is een klasse apart. Dat iemand zo hard kan werken en trainen op dat niveau, zoveel jaren lang, dat is mooi. Maar voor mij was het vijf jaar geleden tijd om te gaan.’ ‘Nee, dat zou ik nou ook weer niet zeggen. Ik ben blij dat ze het zo goed doet. We hebben veel contact. Toen ze vorige maand in Monaco 10,62 liep, stuurde ik haar een berichtje: wat is er mis met jou? Tijd om thuis te komen, grapte ik. Ze zegt zelf nog een jaar door te gaan. We zullen zien. Ik denk dat ze doorgaat tot de Spelen.’ ‘Ik heb mijn rol gespeeld en heb het aan de anderen gelaten. Ik weet niet waarom het niet beter is gegaan. Er komen wel een paar jongeren aan. Neem Oblique Seville. Hij werd vierde op de WK. Hij zou op de volgende Olympische Spelen een medaillekandidaat kunnen zijn.’ Terwijl de kinderen een sportmiddag voorgeschoteld krijgen met allerlei verschillende estafettevormen, trekt Bolt zich terug in een veredelde bouwkeet aan de rand van de tartanbaan. Hij heeft het koud, ondanks de loeiende verwarming. Weggedoken in een grote witte trui, met een zwarte figuratieve hardloper erop, geeft hij een reeks van tienminuteninterviews. Alleen als er een cameraman of fotograaf is, gaat de trui weer even uit. Eronder zit het shirt met de sponsornaam. Hij mag al een tijd geen professioneel atleet meer zijn, hij weet hoe commercie werkt. ‘Ik had verwacht dat de Zuid-Afrikaanse 400-meterloper Wayde van Niekerk het zou worden, maar hij raakte geblesseerd in het jaar nadat ik stopte. Hij is wel teruggekomen dit jaar en is ook snel op de 200 meter. Ik denk dat hij een goede ambassadeur zou zijn.’ ‘De meeste mensen focussen toch op de sprints. Ze vinden vaak de andere onderdelen ook wel leuk om te volgen, maar het is toch anders als het om ‘de snelste man op aarde’ gaat. Weet je, de olympische 100-metertitels zijn zo belangrijk. Die zijn zo groot dat het publiek denkt: you’re the one.’ ‘Serieus? Kom op! Sinds die spikes zijn er veel meer pr’s gelopen. Veel atleten zijn sneller geworden op die schoenen. Maar mijn wereldrecord is van een heel ander niveau. Ik denk dat Nike het perfect voor elkaar heeft, Puma en Adidas proberen hen in te halen. Over twee tot drie jaar zijn ze er. Tot dan zullen de Nike-atleten het beter doen.’ ‘Ik wilde altijd de beste zijn, erboven uitsteken. Dat was altijd mijn doel. Niet de wereldrecords, maar de olympische titels. Dat is mijn erfenis. Wereldrecords worden verbroken, misschien niet vandaag of over vijf jaar, maar ooit komt er iemand. Schoenen veranderen, banen worden sneller. Dat ontwikkelt zich nu eenmaal. Mijn nalatenschap is dat ik tien jaar lang heb gedomineerd, als snelste man ter wereld.’ Na zijn atletiekloopbaan volgde een korte voetbalcarrière. Bolt moet lachen als hij eraan herinnerd wordt. Als kind was hij weg van Ruud van Nistelrooij. Zoals de Nederlander bij Manchester United als spits keepers de verkeerde hoek in wist te sturen, dat wilde hij ook. Het bleef beperkt tot een paar maanden bij de Australische club Central Coast Mariners, waarvoor hij oefenduels speelde. Een contract kreeg hij er niet. Misschien had het anders kunnen lopen als hij in Europa een poging had gewaagd, denkt hij. Nu speelt hij af en toe met vrienden een potje, om fit te blijven. ‘Ik mis de sport weleens, maar ik heb kinderen en ben bezig met muziek. Daarin heb ik me doelen gesteld. Ik wil een Grammy winnen en een platinum plaat. Dat zal tijd, toewijding en werk vragen. Dat is nu mijn focus.’ ‘Exact. Ik heb dat meegenomen vanuit de atletiek. Er is wel een verschil: muziek blijft. Hoe oud je ook bent, je kunt altijd muziek maken waar mensen plezier aan beleven.’||https://www.volkskrant.nl/sport/usain-bolt-vermaakt-de-jeugd-in-utrecht-mijn-focus-is-nu-een-grammy-winnen-en-een-platina-plaat~b3f4bc4f/
2022-09-20||De rijksbegroting in zeven thema’s: basisbeurs fors omhoog, sociale huren omlaag||In 2023 geeft het kabinet 6 miljard euro meer uit aan de zorg dan in 2022. De totale uitgaven komen daarmee op 103 miljard euro. Die stijging is een gevolg van de toename van de zorgvraag, de hoge inflatie en loonstijgingen. Daarom verwacht het kabinet dat de gemiddelde premie voor de zorgverzekering in 2023 met 11 euro per maand stijgt, naar 137 euro per maand. Zeker is dat nog niet: het zijn de zorgverzekeraars die de premies vaststellen voor hun verzekeringen. Die premies moeten ze uiterlijk half november bekendmaken. Vanaf 2024 trekt het kabinet jaarlijks 15,4 miljoen euro uit om de vaccinatie van baby’s tegen het rotavirus (ontsteking van maag en darmen) onderdeel te maken van het rijksvaccinatieprogramma. De maximale zorgtoeslag stijgt naar 154 euro per maand. De toeslag is bedoeld om lagere inkomens te compenseren voor de zorgpremie en het eigen risico. De toeslag stijgt dit jaar extra om de koopkracht te verbeteren. Het eigen risico blijft bevroren op 385 euro per jaar. Het kabinet wil met het Integraal Zorgakkoord met alle zorgsectoren de samenwerking in de zorg en met gemeenten bevorderen. Soms is doorverwijzing naar hulp vanuit de gemeente beter, aldus het zorgakkoord. In 2023 trekt het kabinet ruim 300 miljoen euro uit om de samenwerking van de grond te krijgen tussen huisartsenzorg, de geestelijke gezondheidszorg, gemeenten en ziekenhuizen. Er komt 200 miljoen euro beschikbaar om Nederland beter voor te bereiden op nieuwe epidemieën. Vanaf 2023 zal ook de Landelijke Functionaliteit Infectieziektebestrijding (LFI) functioneren, die bij een pandemie de bestrijding coördineert. Daarnaast komen er achthonderd plaatsen voor de opleiding Basis Acute Zorg. De grootste koopkrachtsprong van alle Nederlanders maken studenten die niet meer bij hun ouders wonen. Bij de beoogde herinvoering van de basisbeurs, met ingang van volgend collegejaar, wordt het bedrag van de uitwonende beurs niet 280 maar 445 euro. Die verhoging geldt wel slechts voor één collegejaar. 500 miljoen extra per jaar komt beschikbaar voor het hoger onderwijs ‘om te zorgen dat Nederland als kennisland in de wereldtop blijft’. Een bedrag van 350 miljoen is er voor het mbo. Wakker geschud door de aanhoudend zorgelijke rapporten over de lees- en rekenvaardigheden van Nederlandse kinderen, moeten de scholen in het basis- en voortgezet onderwijs zich concentreren op die ‘basisvaardigheden’. Er komt jaarlijks 1 miljard euro vrij om ze daarbij te helpen. De culturele en creatieve sector, die in de coronacrisis zware tijden heeft gekend, is er nog steeds niet bovenop, erkent het kabinet. Daarom investeert het 170 miljoen euro om zaken ‘nu structureel te verbeteren’. Oproepcontracten wil het kabinet afschaffen, behalve voor scholieren en studenten. Uitzendbureaus mogen alleen nog aan de slag als ze toegelaten zijn met een certificaat – de certificeringsplicht. Dit moet uitbuiting van met name arbeidsmigranten tegengaan. Er komen leerrechten voor praktisch geschoolden. De Stap-regeling, waarmee mensen een budget van 1.000 euro aan scholing kunnen besteden, wordt de komende vier jaar uitgebreid met 500 miljoen euro, specifiek voor mensen met maximaal een mbo-4-diploma. Het kabinet wil sociale regelingen vereenvoudigen zodat mensen die recht hebben op een uitkering of toeslag deze ook daadwerkelijk krijgen. In de kinderopvang komt een inkomensonafhankelijke vergoeding die 96 procent van de kosten dekt. De toeslag wordt uitgekeerd aan kinderopvanginstellingen. Ouders betalen alleen nog een beperkte eigen bijdrage. Zzp’en wordt iets minder aantrekkelijk. In 2023 wordt de zelfstandigenaftrek met 1.280 euro verlaagd, van 6.310 euro naar 5.030 euro. In 2023 wordt het tarief van de inkomstenbelasting in de eerste schijf met 0,14 procentpunt verlaagd, naar 36,93 procent. De eerste schijf loopt door tot een inkomen van 73.034 euro bruto in 2023. Omdat AOW-gerechtigden geen AOW-premie betalen, komt het te betalen tarief voor hen uit op 19,03 procent tot een inkomen van 37.149 euro. Vanaf juli 2023 krijgen huurders met een laag inkomen in een corporatiewoning een huurverlaging van gemiddeld 57 euro per maand. Deze huurverlaging was eerder voorzien voor 2024, maar wordt met een jaar vervroegd. Circa 510 duizend huishoudens komen voor de huurverlaging in aanmerking. Er komt 525 miljoen euro beschikbaar voor het verduurzamen van maatschappelijk vastgoed, zowel voor rijksgebouwen zoals de panden van politie, justitie en defensie, als voor ander maatschappelijk vastgoed zoals ziekenhuizen en scholen. Het kabinet breidt het Nationaal Isolatieprogramma uit met 300 miljoen euro voor 2023 en 2024. Gemeenten kunnen dit geld gebruiken voor een zogenoemde straat-voor-straataanpak van slecht geïsoleerde woningen. Om nieuwe woonwijken bereikbaar te maken, trekt het kabinet 900 miljoen euro uit in 2023. Dat geld gaat naar het verbeteren van bestaande wegen of ov-verbindingen, maar ook naar fietstunnels en rotondes. Het kabinet trekt 25 miljoen euro uit voor meer veiligheid op Rijks-N-wegen. Daar vallen relatief veel verkeersslachtoffers. Door bijvoorbeeld de berm aan te pakken, kan de veiligheid op de weg beter worden. Met 18 miljoen euro extra worden de vergunningverlening, toezicht en handhaving op milieugebied versterkt. Per 1 januari 2023 geldt voor woningen de opkoopbescherming. In gewilde gebieden kunnen huizen dan niet zomaar worden opgekocht voor de verhuur, maar alleen voor zelfbewoning. Het kabinet wil meer huizen laten bouwen. Daarvoor is de komende tien jaar jaarlijks 100 miljoen euro beschikbaar, te beginnen in 2023. Het kabinet trekt voor volgend jaar 100 miljoen euro extra uit voor de preventie van jeugdcriminaliteit en voor passende zorg voor personen met verward gedrag. Dit moet voorkomen dat zij onnodig in aanraking komen met justitie. Voor de bestrijding van drugscriminaliteit komt er structureel 100 miljoen euro extra bij. Ook komt er extra geld bij voor de bestrijding van de opvangproblemen in de asielketen. Als gevolg van de recente asieldeal tussen de regeringspartijen is er tot 2027 ruim 1 miljard euro extra beschikbaar voor de crisisopvang, huisvesting van statushouders en de inburgering (90 miljoen euro). Maar ook de aanpak van overlastgevende asielzoekers (45 miljoen structureel) en de opvang van minderjarige asielzoekers (40 miljoen structureel) krijgt een ruimer budget. Inlichtingendienst AIVD krijgt 15 miljoen euro extra voor onderzoek naar rechts-extremisme en de versterking van cybercapaciteit. Om zicht te houden op ongewenste buitenlandse financiering van salafistische aanjagers krijgt de dienst 5 miljoen euro extra ter beschikking. Vanwege de Russische agressie in Oekraïne en de ‘snel en ingrijpend’ veranderende internationale omgeving investeert het kabinet extra geld in alle aspecten van het buitenlands beleid. Zoals bekend krijgt defensie er structureel 5 miljard euro per jaar bij (een verhoging van de in het regeerakkoord afgesproken 3 miljard). In het Defensie Projectenoverzicht staan nu meer dan honderd investeringsprojecten groter dan 25 miljoen euro. Ondanks betere arbeidsvoorwaarden loopt dit jaar de instroom van militairen terug, terwijl de uitstroom groter wordt. Defensie wil deze ontwikkeling keren, onder meer met een ‘vrijwillig dienstjaar’. Daarnaast stijgt ook het budget (nu 3,8 miljard) van de minister voor Buitenlandse Handel en Ontwikkelingssamenwerking, met 500 miljoen per jaar. Het budget voor humanitaire hulp groeit met 184 miljoen (tot 520 miljoen), en er wordt 134 miljoen extra geïnvesteerd (tot 518 miljoen totaal) ‘om hulp en handel in het buitenland beter te combineren’. Met dit geld wil het kabinet het bedrijfsleven stimuleren om te investeren in ontwikkelingslanden. Ook Buitenlandse Zaken krijgt meer geld, onder andere om te investeren in de versterking van Nederlandse vertegenwoordigingen in het buitenland (29 miljoen) en mensenrechten (4 miljoen). De afdracht aan de Europese Unie, die ‘belangrijker dan ooit’ is nu er oorlog in Europa woedt, bedraagt dit jaar ongeveer 11,4 miljard euro. Om gemeenten en provincies meer armslag te geven bij de uitvoering van al het gedecentraliseerde beleid, maakt het kabinet 1 miljard euro over naar de gemeenten en 100 miljoen naar de provincies. Dat geld is ‘vrij besteedbaar’: wethouders en gedeputeerden mogen het naar eigen inzicht gebruiken. Ook in Caribisch Nederland worden inwoners geraakt door stijgende energieprijzen. Voor 2023 trekt het kabinet eenmalig 16 miljoen euro uit voor koopkrachtondersteuning en structureel 2,4 miljoen euro om de koopkracht op Bonaire, Sint Eustatius en Saba te verbeteren. De verkeersboetes stijgen mee met de inflatie en gaan dus naar verwachting met 8 à 9 procent omhoog in 2023. Door rood rijden met de auto gaat 280 euro kosten. Nu is dat nog 250 euro. De boete voor bellen achter het stuur gaat omhoog van 350 naar 380 euro. Wie een appje stuurt op de fiets riskeert straks een bekeuring van 150 euro. De toelage van koning Willem-Alexander stijgt komend jaar met 276 duizend euro. Zijn ‘uitkering’ stijgt traditiegetrouw mee met de salarisontwikkeling van de rijksambtenaren. In totaal komt zijn toelage daarmee op 6,41 miljoen euro. De stijging van 276 duizend euro is opgebouwd uit inkomen van de koning, 28 duizend euro, en de vergoeding voor personele en materiële uitgaven, 248 duizend euro. Van die laatste component moet hij personeel en materieel betalen. Koningin Máxima krijgt er in totaal 44 duizend euro bij, waarmee haar totale uitkering op 1,11 miljoen euro komt.||https://www.volkskrant.nl/nieuws-achtergrond/de-rijksbegroting-in-zeven-thema-s-basisbeurs-fors-omhoog-sociale-huren-omlaag~b1d91d3a/
2022-09-20||Minister Van Gennip: ‘Nivelleren is noodzaak, onze maatschappij is uit balans’||‘Nou, heel wat’, zegt Karien van Gennip (CDA), minister van Sociale Zaken en Werkgelegenheid en daarmee verantwoordelijk voor de koopkrachtplaatjes. Dit jaar trok het kabinet al 7 miljard euro uit om de koopkracht te stutten, vooral om de gevolgen van de snel stijgende energieprijzen te dempen. Er komt voor huishoudens een lager tarief voor gas en licht. En voor 2023 trekt het kabinet 17 miljard euro uit voor eenmalige – ‘incidentele’– en blijvende – ‘structurele’ – koopkrachtsteun. ‘Eerlijk gezegd, mijn man doet tegenwoordig de boodschappen. Ik merk het vooral aan gemopper thuis. En we hebben vier tienerdochters thuis, dus er wordt nogal lang gedoucht. Daar is nu wel discussie over, want we hebben een variabel energiecontract. Maar ik heb een riant salaris. Dat is echt anders dan wanneer je een laag inkomen hebt. Of met een middeninkomen net de rekeningen kunt betalen, net een beetje kunt sparen en dan plots een veel hogere energierekening krijgt.’ ‘Om te beginnen, we staan voor een hele reeks hele grote uitdagingen. De oorlog in Oekraïne, klimaatverandering, vergrijzing – noem maar op. De inflatie is daar met de enorme koopkrachtdaling als gevolg, bovenop gekomen. ‘Voor veel mensen staat bestaanszekerheid nu centraal. Hoe kan ik de eindjes aan elkaar knopen, zak ik niet door het ijs. Dat doet mij veel, dat raakt me, als mens en als bewindspersoon. Als mensen bij de kassa boodschappen terugleggen, als mensen hun maandelijkse energierekening verlagen in de hoop over paar maanden de eindafrekening te kunnen betalen, dan is er echt wat aan de hand. We hebben te maken met een grote verandering die heel veel huishoudens hard raakt. Vandaar dat we dit jaar al 7 miljard euro hebben uitgetrokken om de gevolgen te verzachten en voor 2023 nog een heel groot pakket klaarzetten. Om kwetsbare huishoudens te beschermen, perspectief te bieden aan middengroepen en werken moet lonend zijn. ‘Structurele maatregelen zoals de verhoging van het minimumloon moeten lage en middeninkomens perspectief geven. En om op langere termijn de positie van mensen verbeteren zodat zij in de toekomst tegenslagen beter op kunnen vangen. En incidentele maatregelen moeten de gevolgen van de stijgende energierekening dempen.’ ‘Als je wilt ingrijpen in de energiemarkt, moet je zorgen dat je dat goed doordacht hebt. Dan moet je ook overtuigd zijn dat wat er aan de hand is, langer duurt. En het moet mogelijk zijn vanuit Brussel. Dat is op 14 september duidelijk geworden. Nu mag wat eerder niet mocht. Een aantal collega’s, Jetten en Schouten voorop, is al een aantal maanden met energiemaatschappijen in gesprek om dit voor te bereiden. Dat is nu in een stroomversnelling gekomen. Samen met oppositiepartijen die met dit plan zijn gekomen. ‘Als je kijkt naar ons maatregelenpakket, dan hebben we een groter pakket per hoofd van de bevolking dan bijvoorbeeld Duitsland. Heel belangrijk is ook het antwoord op de vraag ‘wat werkt?’. ‘Dit jaar hebben we ook ingegrepen in de energierekening, maar dan voor iedereen. Nu doen we dat gerichter op laagste inkomens en lagere middeninkomens. Dat zijn mensen die steeds vaker de eindjes niet meer aan elkaar kunnen knopen.’ ‘Dat doet me pijn. Daarom moeten we met zijn allen iets doen, komen we met maatregelen van 17 miljard euro, en grijpen we in in de energiemarkt. Werkgevers moeten aan de bak. Deze ziekenhuisdirecteur is ook werkgever en als hij op deze manier werknemers wil ondersteunen, dan is dat prima. Maar het doet pijn dat dit nodig is. Het is belangrijk dat we naast mensen gaan staan, dat we niemand in de steek laten en dat we mensen perspectief bieden, om te zorgen dat mensen verder kunnen in het leven.’ ‘Wij zijn altijd in gesprek met werkgevers en vakbonden. Soms een paar keer per dag, soms een paar keer per week. Echt heel vaak. Ook over inflatie en koopkracht. Die gesprekken zijn enorm belangrijk om van elkaar te begrijpen waar je staat, wat wiens verantwoordelijkheid is. Alle drie hebben we die. De overheid heeft de verantwoordelijkheid om huishoudens te beschermen, werkgevers om wat aan de lonen te doen – en over het algemeen is daar ruimte –, en werknemers om, als ze werken waar krapte is, een stapje extra te doen.’ ‘Voor mensen die tweeverdiener zijn, is dat vaak niet het geval omdat die geen toeslagen meer krijgen. Zij gaan er meestal echt op vooruit. En als je meer uren werkt, bouw je ook meer pensioen op. Maar als je alleenverdiener bent met een inkomen tot anderhalf keer van het minimumloon, dan kunnen de huur- en zorgtoeslag minder worden. Daar hadden we graag iets aan gedaan, maar komend jaar heeft de koopkracht alle aandacht.’ ‘Nou, daarom roepen we werkgevers ook op om de lonen waar mogelijk te verhogen.’ ‘Dat kan. Werkgevers en bonden moeten samen tot goede afspraken komen.’ Bij de Spoorwegen gingen er stakingsdagen aan de cao vooraf. Is dat het voorbeeld? ‘O, zo. Ik denk dat Nederland gebaat is bij een samenleving die het samen doet. Een samenleving die in gesprek is, waar uiteindelijk afspraken uitkomen. Mensen mogen natuurlijk staken. Maar ik geloof sterk in overleg.’ ‘Dat is het lastige, dit jaar en volgend jaar. Als je zulke uitslagen hebt in koopkrachtontwikkelingen, grote verschillen in de gevolgen voor groepen en zulke onzekerheden voor volgend jaar, dan moet je dat heel goed in de gaten houden en nadenken welke maatregelen je neemt. ‘Niemand leeft in koopkrachtplaatjes. Daar zit een enorme diversiteit achter. We weten wel dat energie altijd al een groot beslag legt op de uitgaven bij lagere inkomens. Daarom is het voor hen zo belangrijk dat we ingrijpen in de energiemarkt. Dat brengt rust. Dan weten mensen waar ze op kunnen rekenen. Onvoorspelbaarheid geeft onrust en stress, voorspelbaarheid biedt rust.’ ‘Het kabinet heeft nu een uitzonderlijk koopkrachtpakket opgesteld. Volgend jaar blijven wij vinger aan de pols houden om te kijken hoe de ‘cijfers’ zich vertalen naar de praktijk van Nederlandse huishoudens.’ ‘We moeten echt weer leren wat de waarde van arbeid is. Op moment dat je je koffer incheckt op Schiphol, ’s avonds om tien uur een pakketje bestelt …. We moeten weer leren dat daar mensen aan het werk zijn, dat het wat kost. Niet alleen wat iemand verdient, maar ook met welk contract iemand werkt.’ ‘Ja, onze maatschappij is uit balans. Het gaat mij erom dat iedereen dat iedereen de kans krijgt in deze maatschappij mee te doen. Kansengelijkheid is het fundament van een goede samenleving. Dat je een eerlijke boterham kunt verdienen met eerlijk werk. Dat is nu niet altijd aan de hand. De vaste baan moet weer de norm worden. Daarover is een akkoord met vakbeweging en werkgevers en het staat in het coalitieakkoord. We zijn wetgeving aan het voorbereiden. Dat gaat het leven van heel veel mensen de komende jaren echt enorm veranderen. ‘Het wetsvoorstel over toelating van uitzendbureaus is er al. Dat is cruciaal voor de manier waarop wij met arbeidsmigranten omgaan. Dat is nu Nederland onwaardig. De afgelopen tien jaar hebben we teveel aan de markt overgelaten. Ik kom uit het bedrijfsleven, ik geloof in de innovatiekracht van het bedrijfsleven. Maar als je te veel laisser-faire doet, dat gaat niet goed. Kijk naar arbeidsmigranten, naar bagagesjouwers. Dat zijn beleidskeuzes geweest. Dat moeten we herstellen. Ik geloof in een overheid met visie, die normeert en zonodig ingrijpt.’||https://www.volkskrant.nl/nieuws-achtergrond/minister-van-gennip-nivelleren-is-noodzaak-onze-maatschappij-is-uit-balans~b19935ea/
2022-09-20||Leiders bezette Oekraïense regio’s kondigen referenda aan voor aansluiting bij Rusland||De vrijwel gelijktijdige aankondiging is een duidelijke aanwijzing dat de referenda zijn gecoördineerd vanuit het Kremlin. Het nieuws beheerste dinsdagavond de Russische televisiezenders. Uitgebreide reportages uit de vier regio’s moesten er geen twijfel over laten bestaan dat de bevolking in genoemde gebieden in grote meerderheid voor aansluiting bij Rusland is. Volgens oud-president Dmitri Medvedev, nu vicevoorzitter van de Russische nationale Veiligheidsraad, zal het opnemen van met name de Donbas door Rusland de grenzen van het gebied ‘onomkeerbaar’ maken en Moskou de mogelijkheid geven om het gebied ‘met alle middelen’ te verdedigen. Het Russische leger is in het oosten de afgelopen weken in het defensief gedrongen door een succesvol tegenoffensief oostelijk van de stad Charkiv. Minister van Buitenlandse Zaken Sergej Lavrov reageerde op vergelijkbare wijze. ‘Vanaf het allereerste begin van de operatie hebben wij gezegd dat de volkeren van de respectieve gebieden moeten beslissen over hun eigen lot’, aldus Lavrov. ‘En de huidige situatie bevestigt dat ze willen heersen over hun lot.’ De voorzitter van het Russische lagerhuis, de Staatsdoema, zei dat de inwoners van de bezette regio’s kunnen rekenen op Russische steun. ‘En zij moeten dat begrijpen.’ De doema reageerde instemmend met een zwak applaus. De parlementariërs stemden eerder op de dag unaniem voor wijzigingen in het Wetboek van Strafrecht. De wetswijzigingen voorzien in strenge straffen voor militairen die deserteren of zich vrijwillig krijgsgevangen laten nemen in tijden van oorlog of een staat van beleg. De stemming heeft in Rusland de vrees voor een aanstaande mobilisatie doen toenemen. De Oekraïense regering noemt de voorgenomen referenda ‘chantage’. Volgens Kyiv laat de gehaaste aankondiging van de plannen zien hoe bang Moskou is nu het Oekraïense leger steeds meer terrein verovert in het noordoosten en bij Cherson in het zuiden. ‘Dit is hoe de angst voor een nederlaag eruit ziet’, zei chef-staf Andri Jermak van president Volodymyr Zelenski. ‘De vijand is bang. Hij zei dat het gevaar van annexatie van de regio’s alleen met ‘kracht’ kan worden opgelost, doelend op verheviging van de oorlog. De referenda moeten tussen 23 en 27 september worden gehouden. De Donbas-republiekjes, die een grote Russischtalige bevolking hebben, zijn eerder dit jaar al erkend door Rusland. De separatistenleider in Donetsk, Denis Poesjilin, zei dat de bevolking van de Donbas ‘het recht had verdiend om deel uit te maken van het moederland’. Kort na de aankondiging van de Donbas-leiders dat de referenda zouden worden gehouden, maakte ook de leider van de Cherson-regio bekend dat hij een volksraadpleging wil houden. Hierop volgde ook de regio Zaporizja. Cherson was de eerste Oekraïense stad die na de invasie werd bezet door het Russische leger. Vladimir Saldo, hoofd van de door Moskou geïnstalleerde bezettingsautoriteiten, zei dat aansluiting bij Rusland de veiligheid van de regio zou veiligstellen. ‘Ik ben er zeker van dat het Russische leiderschap de uitslag van het referendum zal accepteren’, aldus Saldo op Telegram.||https://www.volkskrant.nl/nieuws-achtergrond/leiders-bezette-oekraiense-regio-s-kondigen-referenda-aan-voor-aansluiting-bij-rusland~bcc10ae1/
2022-09-20||Van een smaragdgroene prinses tot een verzameling ludiek gepositioneerde boerenzakdoeken: wat droeg men zoal op Prinsjesdag 2022?||Het was een surrealistisch beeld: terwijl het volk in de Haagse lanen en voor de televisie reikhalzend stond uit te kijken naar koning, koningin en prinses van Oranje, werd er druk gestofzuigd in de Koninklijke Schouwburg en op de rode loper voor Paleis Noordeinde. Juist in deze barre, rommelige tijden werd er gestreefd naar een vlekkeloze Prinsjesdag. Zelfs de lakeien droegen spiksplinternieuwe uniformen. Het reikhalzen naar gold dit jaar niet alleen de outfit van koningin Máxima, maar vooral ook die van prinses Amalia, die voor het eerst haar opwachting maakte. Het zal geen sinecure zijn, als 18-jarige voor het oog van de natie ontspannen en elegant in de glazen koets stappen. De jonge prinses droeg ingetogen smaragdgroen – kien gekozen voor een groentje natuurlijk. Haar lange, hooggetailleerde japon had transparante vlindermouwen en was royaal gedecolleteerd. Het was een confectiejurk uit de bruidsmeisjeslijn van webshop Asos. Haar juwelen, hoed en tasje kwamen uit de garderobe van haar moeder. Máxima zelf droeg een creatie van Mohamed Benchellal, die een half jaar geleden in het Volkskrant Magazine de wens uitsprak om de koningin en haar dochters te mogen kleden – zijn gebeden zijn gelezen en verhoord. Máxima’s grijze gedrapeerde jurk en bijpassende dophoed waren gemaakt van gerecyclede mesh, materiaal dat de ontwerper vaak gebruikt. De derde dame van de koninklijke familie, prinses Laurentien, dook de Galaberliner in in een vloerlange roze robe manteau die soms even oogde als een luxe barbiebadjas. Jurken en pakken in frisse kleuren, die waren er plenty in de Koninklijke Schouwburg. Courtney van Rij, de vrouw van staatssecretaris Marnix van Rij (Financiën) en moeder van zijn zes kinderen, droeg een glanzende dansjurk in shocking pink en een hoogzomerse zonnehoed. Minister Carola Schouten (Armoedebestrijding, Participatie en Pensioenen) hulde zich in een helaas wat kreukgevoelige fletsroze tuniek met een raadselachtige gesp op de schouder. Misschien nog populairder dan roze was de kleur paars. De ministers Sigrid Kaag (Financiën) en Micky Adriaansens (Economische Zaken en Klimaat) verschenen beiden in purper, de kleur van de suffragettes. Kaag hield het rustig in een pak met verlengd colbert. Adriaansens pakte uit met een blauwpaarse hoed en jasje over een roze-paarse jurk. Minister Karien van Gennip (Sociale Zaken en Werkgelegenheid) droeg een zachtlila broekpak met paarse hoed en een petieterig handtasje. Christine Teunissen (PvdD) combineerde een soepel vallende paarse jurk met een grote gazen hoed en overtoepte daarmee fractievoorzitter Esther Ouwehand die in een zeeblauwe prinsessenjurk met visnetvestje aandacht vroeg voor maritieme miserie. Wie geen roze of paars bliefde maar wel kleur bekende, was staatssecretaris Aukje de Vries (Toeslagen en Douane), die vol op het orgel ging met een kloeke blauwe hoed, een zo mogelijk nog kloekere blauwe jurk en een buideltas met vlekkenprint. Ook staatssecretaris Alexandra van Huffelen (Koninkrijksrelaties en Digitalisering) kwam vol bravoure binnen. Zij droeg een eclectisch geborduurde gifgroene asymmetrische robe manteau met een bijpassende pantalon en fascinator. Uiteraard werden er ook statements gemaakt met kleding. GroenLinksdames Lisa Westerveld, Kauthar Bouchallikht en Suzanne Kröger droegen geleende en tweedehands kleren. Minister van Defensie Kajsa Ollongren (D66) droeg een ivoorwitte lange jurk van de Oekraïense ontwerper Svitlana Bevza, die een deel van haar opbrengst schenkt aan de Oekraïense strijdkrachten. Ook Tweede Kamerlid Caroline van der Plas (BBB) kleedde zich strijdvaardig. Haar hoofddeksel was een rustieke strohoed die ze versierde met korenaren (‘tarwestrootjes’, volgens Van der Plas zelf) en een bonte verzameling ludiek gepositioneerde boerenzakdoeken. De rest van haar look bleef diepdonkerzwart, de kleur van landbouwplastic. Thierry Baudet (FvD) nam stelling met een omgekeerde vlag-broche en een boerenzakdoek als pretpochet. En de rest? Die was simpelweg gekleed op een fuifje. Attje Kuiken (PvdA) onthulde haar innerlijke Marilyn Monroe in een Kermitgroene figuurvolgende jurk met meekleurende pumps. Bij Tweede Kamerlid Lucille Werner (CDA) had het Oktoberfest al zijn aanvang genomen. Na het losse bohémien gewaad van vorig jaar koos ze dit jaar iets waarin zij haar innerlijke Sophia Loren ruim baan kon geven: een rood ensemble met een gul decolleté en een pronte rode strikhoed. Minister Hugo de Jonge (Volkshuisvesting en Ruimtelijke Ordening) droeg zijn stappers dit keer effen, maar liet zijn dessin-drieste hart spreken middels het lijnenspel van zijn jacquetbroek en -das. Én zijn gestreepte vrouw Mireille, die haar glanzende jurk completeerde met een wat verdwaald ogende pastoraal-romantische fascinator. Tot slot: wat spraakmakende maar smaakvolle hoeden betreft ging de VVD er met de tweede en derde plek vandoor. Coryfee Ankie Broekers-Knol droeg een object dat deed denken aan een reusachtige paprikapringle, minister Dilan Yeşilgöz-Zegerius van Justitie en Veiligheid begreep het belang van balans en bekroonde een minimalistisch wit pak met een dijk van een origamihoed. Bokaal voor het beste hoofddeksel gaat naar Sylvana Simons, die een gestreepte hoge hoed van het Amsterdamse atelier Demure combineerde met een zilveren look van de jonge ontwerper Duran Lantink.||https://www.volkskrant.nl/nieuws-achtergrond/van-een-smaragdgroene-prinses-tot-een-verzameling-ludiek-gepositioneerde-boerenzakdoeken-wat-droeg-men-zoal-op-prinsjesdag-2022~b3e0abf9/
2022-09-20||PepsiCo lost belofte na halfjaar in: geen cola of 7UP meer verkrijgbaar in Rusland||De uiteindelijke stopzetting van de productie volgt op de belofte die het bedrijf bijna zes maanden geleden deed om de verkoop en productie in Rusland te staken vanwege de Russische invasie van Oekraïne. Journalisten van persbureau Reuters hadden eerder in tientallen supermarkten, winkels en sportscholen in Moskou en daarbuiten blikjes en flessen Pepsi gevonden die bedrukt waren met productiedatums van juli en augustus van fabrieken in Rusland. De meest recente datum op een Pepsi-product was 17 augustus. Een sportschooleigenaar in Moskou verklaarde half augustus nog een bestelling bij Pepsi te hebben gedaan. In een verklaring aan Reuters zei het bedrijf dat het nu was gestopt met het maken van concentraten voor Pepsi Cola, Mirinda, 7Up en Mountain Dew in Rusland. ‘Alle concentraten zijn opgebruikt in Rusland en de productie is beëindigd’, aldus een woordvoerder van PepsiCo. Het Westen heeft eten en drinken niet gesanctioneerd als onderdeel van de ingrijpende maatregelen om Rusland te straffen voor zijn acties in Oekraïne. De aanhoudende beschikbaarheid van veel westerse producten benadrukt echter de complexiteit van het terugtrekken uit een van ’s werelds grootste landen. In 2021 was Rusland de op twee na grootste markt van Pepsi, na de Verenigde Staten en Mexico. De winkels in Moskou verkochten deze zomer ook nog steeds voorraden buitenlandse bieren, maanden nadat de brouwers hadden aangekondigd de productie stop te zetten. Pepsi’s grote rivaal Coca-Cola bleef ook in Rusland produceren nadat het concern in maart had aangekondigd de activiteiten te staken. Coca-Cola verklaarde in juni dat zijn bottelaar, Coca-Cola HBC, een apart bedrijf, en de bestaande klanten in Rusland hun voorraden aan het opmaken zijn, waarna de productie en verkoop van Coca-Cola en andere frisdrankmerken in Rusland zou stoppen. PepsiCo zei in maart dat het wel dagelijkse benodigdheden, zoals melk en andere zuivelproducten en babyvoeding, in Rusland zou blijven verkopen. Het bedrijf is al meer dan zestig jaar actief in Rusland. De frisdranken van PepsiCo waren een van de weinige westerse producten die al vóór de ineenstorting van de Sovjet-Unie in Rusland mochten worden verkocht.||https://www.volkskrant.nl/nieuws-achtergrond/pepsico-lost-belofte-na-halfjaar-in-geen-cola-of-7up-meer-verkrijgbaar-in-rusland~b9ea65cf/
2022-09-20||RIVM eist rectificatie van bewering Gijrath en De Vlieger over betaling aan Van Dissel||Tot nu toe was het RIVM tamelijk terughoudend in het openlijk bestrijden van kwaadsprekerij en onjuiste informatie. Geruchten kun je beter lijdzaam ondergaan dan ze te voeden, zelfs al is dat met ontkenningen, was het devies. Maar nu toont het kennisinstituut zich, na overleg met de landsadvocaat, strijdbaar. ‘Wij verwachten dat de makers van de podcast alsnog publiekelijk duidelijk maken dat er geen enkele grond bestaat voor de gedane valse beschuldigingen, en dat ze die nooit als ‘betrouwbare’ informatie hadden mogen verspreiden’, heeft het RIVM Gijrath en De Vlieger te kennen gegeven. Wat er gebeurt als de twee weigeren, laat het RIVM in het midden. ‘Eerst maar eens hun reactie afwachten’, zegt een woordvoerder. Maar in een geschreven verklaring laat het instituut doorschemeren juridische ‘vervolgstappen’ niet uit te sluiten. Aanleiding is een reeks podcastuitzendingen, waarin Gijrath en De Vlieger beweren dat Van Dissel in december 7,5 ton ontving van de Stichting Open Nederland. Die stichting ging over het afnemen van coronatoegangstests en had dus financieel belang bij coronabeperkingen. Inmiddels is duidelijk dat het ‘bewijs’ waarop het Gijrath en De Vlieger zich baseren, vol fouten zit en afkomstig is van een ondernemer in coronatests die boos is op het ministerie. ‘De heren hebben kennelijk niet de moeite genomen om ook maar het meest eenvoudige onderzoek uit te voeren’, klaagt het RIVM in een verklaring. ‘Ze hadden eenvoudig kunnen vaststellen dat hun beweringen nergens op gebaseerd waren. Verder hebben ze niet de moeite genomen om van tevoren hoor en wederhoor toe te passen. Inmiddels hebben wij (veel te laat) afgelopen vrijdag van een advocaat namens hen vragen ontvangen in het kader van hoor en wederhoor.’ Gijrath en De Vlieger zelf hebben altijd volgehouden dat wederhoor geen zin zou hebben: bij een vorige gelegenheid heeft men dat, naar eigen zeggen, ‘51 keer tevergeefs gedaan’. Ook heeft het duo altijd een slag om de arm gehouden: 99 procent kans dat het klopt, 1 procent dat het niet zo is. Maar misschien is dat te gemakkelijk, denkt hoogleraar mediarecht & informatiesamenleving Tarlach McGonagle van de Universiteit Leiden. Al zijn Gijrath en De Vlieger geen professionele journalisten, ‘een podcast biedt geen vrijbrief om maar zonder enige aandacht voor ethiek te opereren’, zegt McGonagle. ‘Meningen dienen enigszins onderbouwd te worden, zeker als het gaat om ernstige beschuldigingen. En als je zaken als feiten presenteert, moet je wel je huiswerk doen en de zaken uitzoeken.’ Jan van Vegchel, een advocaat gespecialiseerd in hoor en wederhoor, is het daarmee eens. ‘Je zou deze podcast kunnen beschouwen als een journalistieke productie. En de leidraad van de Raad voor de Journalistiek stelt dan dat je bij diskwalificerende beschuldigingen wederhoor moet plegen. Ik denk dat Van Dissel ook voor de gewone rechtbank kan betogen dat hij in zijn goede naam en faam is aangetast.’ De zaak kreeg afgelopen weken vleugels, toen diverse websites en onder meer omroep Ongehoord Nederland het oppikten. Forum-Kamerlid Kamerlid Gideon van Meijeren zei Van Dissel te verdenken van corruptie. Achteraf blijkt het echter te gaan om een gerucht dat maanden geleden al werd ontzenuwd door onder meer de krantenredacties van NRC en het Financieele Dagblad.||https://www.volkskrant.nl/nieuws-achtergrond/rivm-eist-rectificatie-van-bewering-gijrath-en-de-vlieger-over-betaling-aan-van-dissel~bff9caf3/
2022-09-20||Volgens nieuw onderzoek had de helft van de advocaten afgelopen jaar te maken met agressie||De Nova is niet verbaasd over deze resultaten, zegt woordvoerder Eric Trinthamer. ‘Advocaten horen dit vaker van elkaar, wij ook. Nu hebben we voor het eerst een concreet beeld van de mate waarin dit gebeurt. Daar schrikken we wel van, als je alles zo op een rij zet. We zullen dit om het jaar blijven onderzoeken.’ Er zijn ruim duizend vakgenoten ondervraagd, volgens I&O Research vormen zij een representatieve afspiegeling van de beroepsgroep. De problemen zijn het grootst voor advocaten die zich bezighouden met faillissementsrecht, strafzaken, familierecht en letselschadezaken. Trinthamer: ‘Een mogelijke verklaring is dat deze advocaten te maken hebben met cliënten of een wederpartij die iets dreigt te verliezen dat hem na aan het hart ligt. Een bedrijf, een huwelijk. Of kinderen, door een echtscheiding. Dan kan het zijn dat een betrokkene zijn emoties niet in de hand heeft.’ Advocaten kregen het vaakst te maken met verbale agressie (41 procent), zoals schelden, schreeuwen of discriminerende opmerkingen. Ook maakten velen melding van intimidatie (34 procent), bedreiging (18 procent) en fysieke agressie (4 procent). In de helft van alle situaties is de eigen cliënt de bron van problemen, in een op de drie gevallen is de wederpartij ervoor verantwoordelijk. Raadslieden die in dit soort situaties zijn terechtgekomen, zeggen dat het invloed heeft op de wijze waarop ze hun vak uitoefenen. Ze uiten zich voorzichtiger, zijn terughoudender met het aannemen van potentieel lastige cliënten en hebben minder plezier in hun werk. Ruim eenvijfde van deze groep heeft er in het afgelopen jaar weleens over gedacht te stoppen. Van de ondervraagden vindt de helft dat de Nova hen onvoldoende weerbaar heeft gemaakt. ‘We kunnen ons voorstellen dat niet alle advocaten op de hoogte zijn van onze veiligheidsmaatregelen’, zegt Trinthamer. ‘Daarom zullen we die nog beter kenbaar en zichtbaar maken.’ In oktober 2019 heeft de Nova een noodtelefoonnummer ingesteld dat altijd bereikbaar is. Het wordt tweemaal per week gebeld. Ook kunnen advocaten kosteloos de veiligheid van hun kantoor of woning laten controleren door een gespecialiseerd bedrijf. Raadslieden kunnen ook contact opnemen met de deken in hun eigen arrondissement. Alleen al in Amsterdam en omgeving hebben zich afgelopen jaar tien bedreigde raadslieden gemeld bij de deken, meldde de Volkskrant vorige week. Sinds vorig jaar zijn er ook weerbaarheidstrainingen voor advocaten. Directe aanleiding was de moord op Derk Wiersum in september 2019, de raadsman van de kroongetuige in het Marengo-proces. Later dat jaar werd in Gronau nog een Nederlandse advocaat neergeschoten vanwege zijn werk: curator Philippe Schol. Hij overleefde de aanslag ternauwernood. Een op de tien advocaten die afgelopen jaar een incident hebben meegemaakt is naar een weerbaarheidstraining geweest, 6 procent heeft een veiligheidsscan laten doen. Bij raadslieden die niet werden geconfronteerd met agressie zijn de percentages aanzienlijk lager.||https://www.volkskrant.nl/nieuws-achtergrond/volgens-nieuw-onderzoek-had-de-helft-van-de-advocaten-afgelopen-jaar-te-maken-met-agressie~b3257631/
2022-09-20||De Troonrede in de schouwburg: alles op alles om er geen toneelstuk van te maken||Buiten is het uren tevoren nog rustig op straat. Prinsjesdag is heden ten dage een grote veiligheidsoperatie, waarbij van de vele genodigden vroege aanwezigheid wordt verwacht. Voor schrijver en programmamaker Splinter Chabot een uitgelezen kans om een nieuwe aflevering van zijn onregelmatige serie Ondertussen aan de hofvijver te draaien. Binnen is duidelijk dat alles op alles is gezet om van de Verenigde Vergadering van Eerste en Tweede Kamer geen toneelstuk te maken. In de zaal is een vloer aangelegd ter hoogte van het podium, zodat een grote ruimte is ontstaan waarin alle gasten op hetzelfde niveau zitten. Alleen de balkons verraden nog de theaterzaal. Ze brengen veel gezwaai van boven naar beneden en vice versa mee. Eind vorige week was hier nog een voorstelling, sindsdien is dag en nacht gewerkt om deze ruimte een volwaardige vervanger van het origineel te laten zijn. Troon en neventroon, de honderden stoelen en het rostrum, waarop de voorzitter van de senaat en de griffiers zitten, zijn meegekomen uit de Ridderzaal. De hele operatie doet denken aan de nagebouwde Tweede Kamer in het voormalige ministerie van Buitenlandse Zaken: kopiëren waar het kan, improviseren waar het moet. Vanaf 11.00 uur komen groepsgewijs de gasten binnen. De parlementariërs uiteraard, vertegenwoordigers van de Hoge Colleges van Staat, leden van het corps diplomatique en ook een vijftigtal uitverkoren burgers. De beige doeken die langs het plafond en de rode wanden zijn gedrapeerd, roepen eerder het gevoel van een tent dan een theater op. Om 13.20 uur betreedt het koninklijke gezelschap de schouwburg, over de rode loper die dwars door de zaal ligt. Vlak voor hun komst zijn twee medewerkers nog druk met stofzuigen. De plaatsvervangend griffier heeft er een verklaring voor: ‘Zoals u hebt gezien, is een deel van het schelpenpad (van het Lange Voorhout, red.) mee naar binnengekomen, dus het tapijt wordt nog even gereinigd.’ Prinses Amalia, in december 18 geworden, is er voor het eerst bij. Ze gaat gekleed in een lange groene jurk. De kroonprinses beleeft moeilijke tijden. Ze moest afzien van een gewenst lidmaatschap van het Amsterdams studentencorps, vanwege misstanden daar. Volgens onbevestigde berichten zou ook zij inmiddels, net als sommige politici, doelwit zijn van een aanslag of een ontvoering. Amalia neemt plaats naast haar oom en tante, prins Constantijn en prinses Laurentien. Prinses Beatrix was de laatste troonopvolger die naast haar ouders op het podium zat, in een tijd waarin ook de hofhouding in alle pracht en praal rond de troon stond geschaard. Daar is in de jaren zestig een eind aan gemaakt. ‘Versobering’, heette dat toen. De pers mag vanaf een van de balkons meekijken en ziet een eigentijdse versobering. Natuurlijk zijn er de bekende hoedjes, maar minder dan andere jaren en in elk geval minder extravert. Zorgelijke tijden vragen om terughoudendheid. BBB-Kamerlid Caroline van der Plas heeft een boerenzakdoek om een strooien hoedje geknoopt. De politiek leiders Sigrid Kaag (D66), Attje Kuiken (PvdA) en Lilian Marijnissen (SP) laten een hoofddeksel helemaal achterwege. Alles lekt uit in Den Haag, behalve de Troonrede. Koning Willem-Alexander krijgt de tekst aangereikt van grootmeester Chris Breedveld, die leiding geeft aan de hoforganisatie. De hofdignitarissen zitten aan weerszijden van koning en koningin naast het podium, voor de toeschouwer vijf leden van de civiele hofhouding links, vijf van de militaire hofhouding rechts. De Troonrede is lang in dit crisisjaar, maar iedereen is muisstil. Als het koninklijk gezelschap is vertrokken, worden de achterblijvende toeschouwers getrakteerd op het voor deze gelegenheid gecomponeerde muziekstuk Ode al vento (Ode aan de wind) van de jonge componist Max van Platen. Eenmaal weer op straat blijkt dat de serene sfeer binnen een keerzijde had: buiten waren er protesten en klonk boe-geroep. Zo is deze Prinsjesdag in de schouwburg inderdaad geen fictie, maar harde werkelijkheid.||https://www.volkskrant.nl/nieuws-achtergrond/de-troonrede-in-de-schouwburg-alles-op-alles-om-er-geen-toneelstuk-van-te-maken~b776f6bd/
2022-09-20||Het weerbericht voor woensdag 21 september: koude ochtenden, zonnige perioden||We hebben te maken met rustig herfstweer. Onder invloed van een hogedrukgebied boven ons hoofd zijn de buien verdwenen en staat er maar heel weinig wind. De dag gaat koud van start, in het binnenland komt rond zonsopkomst zelfs een graadje vorst aan de grond voor. Overdag schijnt de zon geregeld en dan warmt het op naar 17 tot 19 graden. Het is verder heel rustig weer. De nacht van woensdag op donderdag wordt opnieuw een koude, met minima die regionaal tussen 2 en 5 graden uitkomen. Landinwaarts kan het aan de grond opnieuw een graadje vriezen en daarnaast kunnen er mistbanken ontstaan. In de kustgebieden blijft het met een graad of 9 duidelijk zachter. Donderdag belooft de warmste dag van de week te worden, met de hoogste temperaturen in het zuidoosten, waar het kwik oploopt tot 19 of 20 graden. Het weerbeeld is vriendelijk: geregeld ruimte voor de zon en het blijft overal droog. Vrijdag neemt vooral in de westelijke helft van het land de bewolking toe, later op de dag mogelijk gevolgd door een bui. Meer buien zien we in het weekend, ook dan met name in het westen van het land. De temperatuur doet ook weer een stapje terug: overdag wordt het 15 tot 17 graden. De nachten worden wel duidelijk minder koud.||https://www.volkskrant.nl/nieuws-achtergrond/het-weerbericht-voor-woensdag-21-september-koude-ochtenden-zonnige-perioden~b5a01326/
2022-09-20||Klimaatdoel kabinet raakt uit zicht, Jetten kondigt extra maatregelen aan||Uit voorlopige berekeningen van het Planbureau voor de Leefomgeving (PBL) blijkt dat met de huidige maatregelen de emissies afnemen met 39 tot maximaal 50 procent. Zelfs in het gunstigste geval, een scenario dat het PBL niet erg waarschijnlijk acht, blijven de klimaatdoelen voor 2030 dus buiten beeld. Om toch in de buurt van die doelen te blijven, wil Jetten de productie van elektriciteit al in 2040 CO2-vrij hebben, tien jaar eerder dan gepland. Ook moet de elektrificatie van de industrie en glastuinbouw sneller, onder meer door de inzet van elektrische boilers. Veel water voor industriële processen wordt nu nog verwarmd met gas. Daarvoor kan relatief gemakkelijk en tegen beperkte kosten worden overgeschakeld op elektriciteit. Zeker nu het aandeel groene elektriciteit de komende jaren sterk groeit, zowel via zonnepanelen als van windturbines op zee, waar de stroomproductie spectaculair moet toenemen. Verder wil het kabinet bouwen met hout en andere biologische materialen als vlas stimuleren. Ook moet de ontwikkeling van ‘circulair plastic’ een impuls krijgen. Dit is kunststof die wordt geproduceerd zonder of met veel minder aardolie. Onder meer energiebedrijven Shell en Neste lopen op deze ontwikkeling vooruit met de bouw van fabrieken die kunststofafval kunnen omzetten in grondstoffen voor hernieuwbare plastics. Ten slotte moeten alle nieuwe zakelijke auto’s vanaf 2024 of 2025 volledig elektrisch zijn. Dit plan is eerder geopperd door onder meer ABN Amro, Shell, Leaseplan en de Nederlandse Vereniging voor Duurzame Energie. De invoering van deze verplichting moet in 2030 een besparing opleveren van 1 megaton CO2. Dat de CO2-uitstoot nu niet snel genoeg daalt, komt onder meer doordat kolencentrales tot 2024 weer op volle kracht mogen draaien. Die waren juist afgeknepen tot 35 procent van hun jaarcapaciteit om het klimaat te sparen. Maar door de sterk verminderde aanvoer van Russisch aardgas besloot Jetten deze maatregel onlangs in te trekken: door meer elektriciteit op te wekken met kolenstroom, hoeven gascentrales minder hard te draaien. Dit besluit heeft zijn prijs: door de extra kolenstroom komt naar schatting een kleine 10 megaton extra CO2 in de atmosfeer, waardoor het klimaatdoel verder uit beeld raakt. De Raad van State, die de klimaatdoelen van het kabinet controleert, waarschuwde dinsdag dat het ‘essentieel’ is dat er nu maatregelen worden genomen. ‘Het kabinet toont grote ambitie, maar geeft te weinig inzicht in wat er concreet gaat gebeuren’, aldus de Raad van State. De minister kondigde daarop de nieuwe ingrepen aan, ‘zodat de gascrisis niet uitmondt in extra uitstoot van broeikasgassen’. Greenpeace laakt het gebrek aan vooruitgang. ‘Het kabinet is als een verstokte roker met halfzachte goede voornemens op oudjaar', aldus de milieuorganisatie. Een gedetailleerde uitwerking van de plannen is er nog niet, maar Jetten denkt dat het pakket maximaal 17 megaton CO2-besparing oplevert. In het gunstigste geval wordt hiermee een CO2-daling van 54 procent bereikt, 1 procent onder het wettelijke doel. De energiecrisis brengt overigens niet alleen maar slecht nieuws voor het klimaat: door de hoge gas- en stroomprijzen, is het verbruik flink gedaald en daarmee ook de uitstoot van CO2. Correctie: in een eerdere versie van dit artikel stond dat de voorlopige klimaatberekeningen zijn uitgevoerd door het Centraal Planbureau in plaats van het Planbureau voor de Leefomgeving||https://www.volkskrant.nl/nieuws-achtergrond/klimaatdoel-kabinet-raakt-uit-zicht-jetten-kondigt-extra-maatregelen-aan~b37f3df1/
2022-09-20||Atletiekunie voert drastische wijziging door: sprintcoach Bart Bennema moet het veld ruimen  ||September is een periode voor evaluaties bij de Atletiekunie. En een van de conclusies van technisch directeur Ad Roskam luidde dat de sprint en dan met name de 4x100 meter estafette was ‘weggegleden in niveau’. Op de WK werden de finales niet gehaald en op de EK was de vierde plek op de 100 meter horden van Nadine Visser het beste resultaat op de kortste sprintnummers. In een poging om het tij te keren, voegt Roskam de trainingsgroepen van de korte en lange sprint samen. Zwitser Laurent Meuwly, afgelopen jaren verantwoordelijk voor de succesvolle estafettes en de 400-meterlopers, krijgt over de fusiegroep de leiding. Bennema verliest zijn job als sprint- en hordenbondscoach. Hij blijft nog wel in dienst van de bond. Zijn contract loopt door tot en met de Spelen van Parijs in 2024. Zelf zag Bennema, die niet wil reageren op het verlies van zijn functie, ook al dat de ontwikkeling van de sprinters stokte. Bij de WK in Eugene, afgelopen zomer, stelde hij vast dat het Nederlandse sprinten na een heel rijk decennium nu wat armoediger voor de dag kwam. ‘We hebben niemand van het niveau dat hier steevast thuishoort.’ De dagen dat Churandy Martina en Dafne Schippers het sprintsucces schraagden zijn voorbij. ‘Churandy is oud en Dafne heeft haar fysieke problemen.’ Schippers nam vorig jaar afscheid van Bennema. Ze vermoedde haar slepende rugblessure beter onder controle te kunnen krijgen bij oud-bondscoach Wigert Thunnissen en krachttrainers Collin Dam en Martijn Hoekstra. Begin deze maand verbrak ook hordeloopster Nadine Visser na tien jaar de samenwerking. Toch is er van onvrede onder de atleten die Bennema begeleidde geen sprake, benadrukt Roskam. Natuurlijk geven zij zo nu en dan hun feedback op de werkwijze van hun coaches, net zoals ze reflecteren op hun eigen prestaties. Maar de sporters zijn niet betrokken bij de beslissing om de trainingsgroepen ingrijpend te herschikken. De noodzaak van een nieuwe samenstelling kwam eerder dan het schrappen van Bennema’s functie. Dat was het gevolg van de nieuwe opzet. Er moest nu eenmaal wat gebeuren op de explosieve looponderdelen, oordeelde Roskam. ‘We waren niet helemaal gelukkig met het langetermijnperspectief van de sprint’, zegt hij. Eén slecht seizoen kan nog, maar de twijfel rees of daar een kentering in zou komen als er niet werd ingegrepen. ‘We konden kleine wijzigingen doorvoeren of tot drastischer maatregelen komen.’ Roskam besloot uiteindelijk tot het laatste. ‘Deze oplossing zorgt voor meer flexibiliteit’, zegt hij. Meuwly, die onder anderen Femke Bol en Lieke Klaver al onder zijn hoede heeft, hoeft het bovendien niet in zijn eentje te doen. Bram Peters, Rogier Ummels en Brendan Troost zullen hem assisteren. ‘Als Laurent alles zelf wil doen, is het onmogelijk. Als hij alles delegeert, wordt het heel gemakkelijk voor hem. Het zal ergens tussenin uitkomen.’ De beslissing om Bennema van het sprinten en hordelopen af te halen, komt in de laatste maanden van Roskams tijd als technisch directeur. Hij vertrekt eind december. Toch was het geen besluit dat hij aan zijn opvolger kon overlaten. ‘Het is ingrijpend, maar we zitten nog maar twee jaar voor de Spelen. Er zijn beslissingen die kunnen wachten, maar er zijn er ook die urgent zijn.’ Bovendien beginnen de voorbereidingen op 2023 komende maand al en is duidelijkheid over de begeleidingsstaf geboden. De technisch directeur kan wel begrijpen dat Bennema teleurgesteld is. ‘Het is nu wel nog lastig voor hem. Maar we hebben open en eerlijk op tafel gelegd waarom we tot dit besluit zijn gekomen.’ Wat de toekomst bij de Atletiekunie voor Bennema brengt, kan Roskam nog niet zeggen. De bond heeft volgens de eigen website zeven bondscoaches in dienst, vier talentencoaches en twee coaches voor paralympische atletiek. ‘We hebben pas één gesprek gehad en de opties nog niet besproken.’ Hij is er wel van overtuigd dat er voor Bennema plek is op Papendal. ‘We hebben immers nog heel veel te doen op weg naar Parijs.’ De vraag is vooral hoe Bennema het ziet. Hij zal een rol moeten krijgen die hem past en die voldoening biedt. Zomaar een baantje zal het niet worden, denkt Roskam. ‘We doen niet aan bezigheidstherapie.’||https://www.volkskrant.nl/sport/atletiekunie-voert-drastische-wijziging-door-sprintcoach-bart-bennema-moet-het-veld-ruimen~bfd9bee9/
2022-09-20||Is onze koopkracht echt achteruit gehold?||Het regent jobstijdingen over de armoede in dit land als gevolg van de geldontwaarding en met name de hoge energieprijzen. Het Centraal Planbureau meldde onlangs dat 1,3 miljoen Nederlanders onder de armoedegrens leven, onder wie 300 duizend kinderen. Het Nibud zegt dat een op de drie Nederlanders ‘radeloos is’, omdat ze niet meer kunnen rondkomen en gedwongen zijn om de tering naar de nering te zetten. De directeur van de Wiardi Beckman Stichting spreekt zelfs van een ‘stille humanitaire ramp’, hetgeen suggereert dat niet alleen de asielzoekers in Ter Apel, maar ook de Nederlanders in hun rijtjeshuizen het bijna even moeilijk hebben als mensen in Pakistan en Haïti. In werkelijkheid is Nederland nog altijd het op drie na rijkste land ter wereld. Het is zelfs het enige eurozoneland in de toptien van rijkste landen. Zo slecht is het nog niet in dit land, ondanks het feit dat zelfs de koning spreekt over ‘onzekere tijden’. Spaarplatform Raisin vergeleek onlangs de kosten van een mandje boodschappen en allerlei diensten tussen 2002 en nu: van een brood tot kappersbezoek. Die zijn in die twintig jaar met 23,5 procent gestegen. Producten die het meest in prijs zijn gestegen, zijn margarine (+236,1 procent), aardappelen (+117,2 procent) en melk (+78,7 procent). Er zijn ten opzichte van twintig jaar geleden echter ook producten goedkoper geworden, zoals witte rijst (-34,4 procent), bananen (-14,4 procent) en komkommers (-6,6 procent). Als het allemaal bij elkaar wordt opgeteld, zijn de boodschappen 23,5 procent duurder geworden. Maar de inkomens zijn in Nederland met gemiddeld 41,6 procent gestegen. ‘Nederlanders kunnen meer boodschappen kopen voor wat zij in één uur verdienen’, concludeert Raisin. Het CBS bevestigt dat sinds 2002 boodschappen beter betaalbaar zijn geworden. Maar het betekent niet dat Nederlanders er ook reëel op vooruit zijn gegaan. Diensten zijn wél harder in prijs gestegen dan de inkomens. Aan de bar kost een biertje nu gemiddeld 2,77 euro, tegen 1,54 euro twintig jaar geleden, een stijging van bijna 80 procent. De prijs van een kop koffie buiten de deur verdubbelde zelfs, net als een entreekaartje voor de Efteling. Een retourvlucht Gran Canaria is 30 procent duurder geworden. En daarnaast zijn de kosten van energie enorm gestegen, vooral in het laatste jaar. Er is geen reden de rampspoed te bagatelliseren. De gemiddelde Nederlander vormt een kleine minderheid. Het grootste probleem is dat de verschillen steeds verder toenemen. Een gemiddeld huishouden met twee inkomens en een goed geïsoleerd huis hoeft niet zoveel last te hebben van de inflatie, maar dat geldt niet voor een alleenstaande die met een dure hypotheek net een kluswoning op de kop heeft getikt omdat gemeenten nu eenmaal nauwelijks oog hebben voor starters. Het geldt eveneens niet voor mensen die het moeten doen met een klein pensioentje of alleen AOW. Een deel van de Nederlanders heeft het recht om over armoede te klagen. Alleen heeft vaak het verkeerde deel de grootste mond. Hopelijk repareert het kabinet de koopkracht bij het goede deel.||https://www.volkskrant.nl/economie/is-onze-koopkracht-echt-achteruit-gehold~be54c2d4/
2022-09-20||Veelzijdige alpinist had ook een ondergronds bestaan||Zes jaar geleden was bergbeklimmer Roland Bekendam te gast bij Radio 5. Hij herstelde op dat moment van een flinke val van een berg in Oman. Botten en botjes in zijn voeten waren geknakt als luciferhoutjes. Op zijn zitvlak moest Bekendam naar beneden schuiven. Zeven uur later bereikte hij een stretcher. Toch kon hij het klimmen niet laten. Op de vraag waarom antwoordde Bekendam: ‘Omdat het zo’n prachtige sport is.’ De hoogte die je wint, de andere bergtoppen om je heen, de rauwe natuur, de vriendschappen. ‘Klimmen zit gewoon in mijn dna.’ Op 9 augustus was de Täschhorn in de Zwitserse Alpen aan de beurt. In de jaren die hem nog restten, wilde Bekendam alle 82 Alpentoppen boven de 4.000 meter bedwingen. De Täschhorn was nummer 64 in die reeks en werd hem fataal, nota bene op 64-jarige leeftijd. Wat er precies is gebeurd, weet Joost Bekendam niet. Zijn vader was op pad met Sacha Schmitter, een jonge klimmer die hij de kneepjes van het vak bijbracht. Ze hadden de nacht in een bivakhut doorgebracht en gingen in de vroege ochtend weer op pad. Met hoofdlampen moesten ze hun smalle pad verlichten. Schmitter liep voorop en keek, toevallig of niet, om. Hij zag hoe Bekendam in het ravijn tuimelde. Daarna hoorde hij niets meer. Bij daglicht werd het levenloze lichaam ruim honderd meter dieper teruggevonden. ‘Roland Bekendam was een van de meest veelzijdige en kundige alpinisten van ons land.’ Zo wordt hij gekarakteriseerd in het recentste nummer van Hoogtelijn, het tijdschrift van bergbeklimmersbond NBKV. ‘Zijn doorzettingsvermogen is alom bekend, evenals zijn perfectionisme.’ Al op jeugdige leeftijd werd Bekendam gegrepen door het alpinisme. Twee broers riepen bij de uitvaart in herinnering hoe hun vader hen op sleeptouw nam. Bij Roland lukte dat het best. Dat zal het dna zijn geweest, waarover hij het zelf had. ‘Klimmen gaf ten diepste zin aan zijn bestaan’, zegt NBKV-voorzitter Peter Valkenburg. Roland Bekendam groeide op in Zwolle waar zijn vader huisarts was. Voor zijn studie verhuisde hij naar Groningen en werd uiteraard lid van de Groninger Studenten Alpenclub (GSAC). Daar leerde hij zijn latere echtgenote kennen. Vanwege haar werk verhuisden ze naar Maastricht dat een belangrijk voordeel boven Groningen had: de Alpen waren driehonderd kilometer dichterbij gekomen. Bovendien lagen de rotswanden van de Ardennen praktisch binnen handbereik. Roland Bekendam beminde alle facetten van de klimsport. Naast zijn bovengrondse activiteiten had hij ook een ondergronds leven. Als geoloog waakte Bekendam over de stabiliteit van mergel- en kalksteengroeven in Limburg en omgeving. Vóór zijn komst was dat vrijwilligerswerk. Met zijn bedrijf GeoControl professionaliseerde hij het onderzoek. ‘Roland plaatste zichzelf niet op de voorgrond, maar niemand kon om hem heen’, zegt archeoloog Joep Orbons, met wie hij samenwerkte. Bekendam beschouwde zijn werk als maatschappelijke dienstverlening. Vanwege zijn naderende pensioen was Bekendam al druk bezig kennis over te dragen. Hij keek enorm uit naar al de bovengrondse jaren die nog voor hem lagen. Bekendam voelde zich topfit, liep hard en fietste veel. Drie dagen voor zijn dood maakte zijn zoon Joost, vlak voor zijn terugreis naar Nederland, nog een foto van vader in het Zwitserse Martigny. ‘Het mooie is dat je hem op die foto echt ziet stralen.’||https://www.volkskrant.nl/mensen/veelzijdige-alpinist-had-ook-een-ondergronds-bestaan~baae8348/
2022-09-20||Prijsplafond kabinet verlaagt energierekening veelbetalers voor minstens 14 maanden||Dat heeft minister Rob Jetten (Klimaat en Energie) bekendgemaakt op Prinsjesdag. Het kabinet en de vier coalitiepartijen hebben dinsdagochtend de laatste puntjes op de i gezet van het energienoodhulppakket voor particulieren en mkb’ers. De extra hulp moet voorkomen dat gezinnen en mkb-bedrijven deze winter van gas en elektriciteit worden afgesloten, omdat ze hun energierekening niet meer kunnen betalen. Als de gasprijs volgend jaar niet al te hoog oploopt (en de kosten voor de schatkist dus meevallen), verlaagt het kabinet de maximumprijs voor aardgas nog verder. Degenen op of onder 120 procent van het sociaal minimum ontvangen volgend jaar overigens ook nog de energietoeslag van 1.300 euro. Een deel daarvan mogen gemeenten al dit jaar uitkeren om deze huishoudens de winter door te helpen. De brandstofaccijns blijft volgend jaar ook extra laag, wat weer voordelig is voor de midden- en hoge inkomens. Die zijn immers vaker autobezitter dan de sociale minima. Het kabinet vlast ook op een energienoodpakket dat specifiek gericht is op mkb’ers met een hoge energierekening (zoals bakkers, slagers en tuinders). Er komt waarschijnlijk onder andere een subsidie- en of kredietgarantieregeling voor mkb’ers met extreem hoge energielasten. Een precedent is de Tegemoetkoming Vaste Lasten (TVL), de vergoeding die sommige ondernemers kregen tijdens de coronacrisis. De TVL compenseerde ondernemers (onder andere horecabedrijven die gedwongen hun deuren moesten sluiten) voor de vaste lasten die ze tijdens de lockdowns moesten doorbetalen. Het prijsplafond geldt in ieder geval tot eind volgend jaar. Het gemaximeerde tarief geldt tot een jaarverbruik van 1.200 kuub aardgas en 2.400 kilowattuur elektriciteit. Dit komt ongeveer overeen met het jaarverbruik van het gemiddelde Nederlandse huishouden. De energieleveranciers hebben met het kabinet afgesproken dat zij de maandelijkse termijnbedragen per 1 november zullen verlagen voor klanten die op dat moment meer betalen dan de vanaf die datum geldende maxima. Hoeveel de maatregel de schatkist gaat kosten hangt af van de ontwikkeling van de gasprijzen. Het kabinet gaat uit van een kostenplaatje tussen de 5 en 10 miljard euro. Daarvan heeft het kabinet 5,4 miljard euro alvast gedekt door de voorgenomen verlaging van de energiebelasting in 2023 terug te draaien. Ter gedeeltelijke compensatie van de gestegen energieprijzen had het kabinet de energiebelasting op gas en elektriciteit per 1 juli van dit jaar verlaagd. In het koopkrachtpakket dat de coalitie eind augustus in elkaar sleutelde, was nog voorzien dat die belastingverlaging in 2023 zou doorlopen, maar daar komt het kabinet nu op terug. Het kabinet rekent voor het financieren van het dure prijsplafond ook op hulp van de Europese Unie. De Europese Commissie wil de hoge winsten van olie- en gasbedrijven afromen en de opbrengst herverdelen over de 27 lidstaten. Dat kan de Nederlandse overheid volgend jaar extra inkomsten opleveren. Naast het prijsplafond richt de overheid samen met de energieleveranciers een noodfonds op voor de ernstigste gevallen onder de energie-armen. Zij krijgen een deel van hun energieschuld kwijtgescholden en voor het restant een coulante betalingsregeling.||https://www.volkskrant.nl/nieuws-achtergrond/prijsplafond-kabinet-verlaagt-energierekening-veelbetalers-voor-minstens-14-maanden~b623800a/
2022-09-20||Kabinet presenteert herstelpakket van ruim 17 miljard om het land door de winter heen te slepen||Bij de aanbieding van de Miljoenennota aan de Tweede Kamer sprak minister van Financiën Sigrid Kaag van ‘een historisch groot pakket’ aan maatregelen. In een poging de pijn van de exploderende energierekeningen en de duurdere boodschappen te verzachten, bereikten de coalitiepartijen eind vorige maand al een akkoord over een enorm koopkrachtreparatiepakket: het minimumloon en de uitkeringen stijgen per 1 januari met 10 procent. Ook de huurtoeslag, de zorgtoeslag en het kindgebonden budget stijgen. De energietoeslag voor de laagste inkomensgroepen wordt verlengd, net als de belastingkorting aan de pomp. Voor werkenden gaat de fiscale arbeidskorting, de belastingkorting voor werkenden, omhoog en het belastingtarief in de eerste schijf gaat omlaag. Uitwonende studenten kunnen voor het collegejaar 2023-2024 rekenen op een extra 175 euro per maand bovenop de beurs. Het kabinet wil de incidentele uitgaven betalen met de extra inkomsten uit de btw en de gasbaten, die hoger uitvallen vanwege de gestegen energieprijzen. De maatregelen voor de langere termijn betaalt het kabinet door onder meer de vennootschapsbelasting en de vermogensbelasting te verhogen. ‘Dit is ook het moment om de belasting op arbeid en vermogen meer in balans te brengen’, zei minister Kaag in een toelichting. Met dit pakket dacht de coalitie een gedegen antwoord te hebben gevonden op de groeiende zorgen over de oplopende kosten. Meer zou dit jaar ook niet kunnen, hielden de regeringspartijen lang vol, omdat de Belastingdienst daartoe niet in staat zou zijn. Maar de inkt van het pakket was nog niet droog of de coalitie kon terug naar de tekentafel. Er bleek meer nodig en de druk om toch dit jaar nog in te grijpen nam toe. De dag voor Prinsjesdag werden GroenLinks en PvdA in allerijl uitgenodigd op het ministerie van Financiën. De twee linkse partijen pleiten al maanden voor een prijsplafond voor gas en stroom. Die ‘cap’ komt er nu. Tot op het allerlaatste moment is er koortsachtig overlegd over dat plafond dat de aankomende wintermaanden de energierekening in toom moet houden. Het plan is nu in grote lijnen klaar: tot het gemiddeld gebruik geldt de gasprijs van begin dit jaar. Voor verbruik dat boven het gemiddelde uitkomt, moet de consument de volle marktprijs van de energieaanbieder betalen. Een noodfonds, gevuld door overheid en energieleveranciers, moet voorkomen dan mensen die het tóch niet redden, niet in de schulden raken. Aan dat plan wordt nog gesleuteld. Of het voldoende is voor de benodigde steun in de Eerste Kamer van de PvdA en GroenLinks is nog niet duidelijk. Jesse Klaver (GroenLinks) is weliswaar blij dat het kabinet een prijsplafond aankondigt, maar is nog niet overtuigd. ‘Veel is nog onduidelijk. Hoe hoog wordt het plafond? Op welk prijspeil? Wij blijven strijden tot er een plan ligt dat Nederlanders de winter door helpt.’ Niet alleen PvdA en GroenLinks, maar meerdere oppositiepartijen nemen het kabinet kwalijk nu pas aan een prijsplafond te werken. Dat de voorstellen als inlegvelletje hun weg naar de miljoenennota hebben gevonden, is tekenend voor de nu al beperkte houdbaarheid van de rijksbegroting. Hoe ontwikkelt de gasprijs zich de komende maanden? Krijgen we een strenge of zachte winter? Belanden de koopkrachtmaatregelen wel bij de groepen die de hulp het hardst nodig hebben? Het zijn vragen die bepalen of het kabinet in de komende maanden opnieuw aan de koopkrachtknoppen moet draaien. Volgens minister Kaag blijft het dan ook ‘zoeken naar balans op een heel smal koord’. Daarbij waarschuwde zij dat het kabinet niet alle gevolgen van de inflatie kan compenseren. ‘Extra overheidsuitgaven kunnen inflatie ook aanwakkeren. En uitgaven moeten niet ten koste gaan van de volgende generaties’, aldus de schatkistbewaarder. ‘Er is een grens aan wendbaarheid van de overheid.’||https://www.volkskrant.nl/nieuws-achtergrond/kabinet-presenteert-herstelpakket-van-ruim-17-miljard-om-het-land-door-de-winter-heen-te-slepen~b5ae5e84/
2022-09-20||Kabinet trekt 2 miljard uit voor bevlogen verhaal over huidige crisis||‘We hebben gemerkt dat er ontzettend veel behoefte is aan een urgent verhaal over hoe we hier zijn gekomen, welke offers we moeten brengen, dat we iedereen mee moeten krijgen en waar we naartoe willen’, legt een woordvoerder van het kabinet uit. ‘En dat snappen we. Maar aan zo’n verhaal hangt natuurlijk wel een prijskaartje.’ Over de details van het verhaal is nog niet te veel bekend. Zo weten we nog niet of er in het verhaal bijvoorbeeld plek is voor wat opzwepende teksten over de aanpak van de asielcrisis. ‘Dat moet allemaal zeer zorgvuldig worden afgewogen. 2 miljard lijkt misschien een hoop geld, maar dat wil niet zeggen dat je zomaar alle onderwerpen even kunt benoemen. Op een gegeven moment is je potje voor enthousiasmerende woorden ook gewoon op.’ Mensen die zich afvragen waarom het verhaal zo veel geld moet kosten, denken er veel te makkelijk over, vindt de woordvoerder. ‘Zo’n project gaat niet over een nacht ijs. We zien de urgentie van dit plan, maar we willen het ook zeer zorgvuldig aanpakken. Dat is wat dit volk verdient.’ Er is de afgelopen tien jaar wel vaker geld vrijgemaakt voor een bevlogen verhaal, maar die projecten komen vaak niet van de grond. Er wordt gesjoemeld bij de aanbesteding en het geld komt dan bij malafide tekstschrijvers terecht. In het beste geval is het geld na één persconferentie weer op, maar vaak genoeg hoor je er helemaal niets meer van.||https://www.volkskrant.nl/columns-opinie/kabinet-trekt-2-miljard-uit-voor-bevlogen-verhaal-over-huidige-crisis~b7323cde/
2022-09-20||Junta in Myanmar zaait angst onder bevolking: 7 kinderen om het leven gekomen bij aanval op school||De aanval op de basisschool past in een patroon van angst zaaien onder de bevolking door de junta in het Aziatische land. Kinderen vormen daarbij een doelwit en worden aangevallen, opgepakt en zelfs gemarteld, aldus een recent rapport van de Verenigde Naties. Ook valt de junta regelmatig scholen aan. De VN registreerde 260 aanvallen op scholen sinds de coup in februari 2021. De jongste aanval vond vrijdag al plaats, maar de ooggetuigenverklaringen komen nu pas naar buiten. Twee helikopters openden in Let Yet Kone, een dorp bij Mandalay, de op een na grootste stad Myanmar, het vuur op een klooster waarin een basisschool gevestigd is. Een 7-jarige leerling en een docent werden direct gedood. Toen de luchtaanval stopte, beschoten militairen de kloostergebouwen en de school. Hierbij kwamen nog vijf leerlingen om het leven, evenals een 13-jarige jongen die op een nabijgelegen visserij werkte. Het leger heeft de lichamen van de kinderen meegenomen, aldus de ooggetuigen. Het leger nam ook negen gewonde kinderen en drie docenten mee die de aanval wel hadden overleefd. Twee van hen worden verdacht van lidmaatschap van het People’s Defence Force (PDF), de verzameling gewapende groepen die sinds de militaire coup een openlijke burgeroorlog uitvecht met het leger. Een dag na de aanval meldde de door de staat gecontroleerde krant Myanma Alinn dat militairen het dorp onder controle hadden gekregen na een melding dat leden van het PDF zich daar schuilhouden. Tom Andrews, de speciale VN-rapporteur voor mensenrechten in Myanmar, waarschuwt voor een ‘verloren generatie’ Myanmarese kinderen. Uit het VN-onderzoek blijkt dat minstens 382 kinderen zijn omgekomen of gewond zijn geraakt door de aanvallen van het leger. Meer dan 250 duizend kinderen zijn ontheemd geraakt. Volgens hulporganisatie Save the Children worden schoolgebouwen in Myanmar ook steeds vaker gebruikt als uitvalsbasis voor het leger of gewapende verzetsgroepen, wat het onderwijs en de ontwikkeling van kinderen verstoort. Momenteel gaan 7,8 miljoen kinderen in Myanmar niet naar school. Het leger van Myanmar greep vorig jaar februari weer de macht in het land, en zette de gekozen regering van Aung San Suu Kyi af. Het verzet tegen de junta leidt sindsdien tot veel bloedvergieten. In juli laaiden de protesten hevig op na de executie van vier pro-democratische activisten en ex-politici. In pogingen het volksverzet te breken, slaat de junta hard terug. Vergelijkbaar met de aanvallen op de Rohingya tussen 2012 en 2017, voert de junta ook nu zuiveringen uit in dorpen en steden, om ‘vijanden van de staat’ op te pakken. Hierbij zijn grof geweld en ernstige mishandeling aan de orde van de dag. Volgens het VN-rapport heeft de junta ruim tweeduizend mensen omgebracht, zijn meer dan veertienduizend mensen gearresteerd en ruim 700 duizend mensen ontheemd geraakt. ‘De meedogenloze aanvallen op kinderen onderstrepen de verdorvenheid van de generaal (Min Aung Hlaing, red.) en de bereidheid om immens lijden toe te brengen aan onschuldige slachtoffers, in een poging om het volk te onderwerpen’, schrijft Andrews in zijn rapport.||https://www.volkskrant.nl/nieuws-achtergrond/junta-in-myanmar-zaait-angst-onder-bevolking-7-kinderen-om-het-leven-gekomen-bij-aanval-op-school~b50ca1ab/
2022-09-20||Na een klein uur was alles wel besproken, ook al hadden we elkaar nauwelijks wat verteld||Ik was bij het verkeerde Chinese restaurant en kwam daar pas achter na een tijdje ronddolen in de eetzaal. ‘Onder welke naam is er gereserveerd?’, vroeg de ober en ik zei de naam van een van de vrienden met wie ik had afgesproken. Stond niet in het systeem. Shit, ik moest bij dat ándere Chinese restaurant zijn. Ik berichtte mijn vrienden dat ik verkeerd zat en stapte op de fiets. Onderweg vroeg ik me af in hoeverre mijn vergissing een vergissing was en in hoeverre latent racisme. Een half uur later dan afgesproken stapte ik het juiste restaurant binnen. Mijn vrienden zaten tegenover elkaar bij het raam en maakten er geen punt van dat ik veel te laat was. Vroeger werkten we op dezelfde redactie, zagen we elkaar vijf tot tien keer per dag in het rookhok en stonden we vrijwel iedere vrijdag samen in het café. Tien jaar later roken we niet meer, hebben we bij elkaar iets van zestig kinderen gemaakt en zien we elkaar eens per jaar. Als het meezit. En dan kom ik een half uur te laat. ‘Hè, gezellig, jongens’, benoemde ik ons samenzijn. Dat moest natuurlijk nog maar blijken. Zoals je dat doet als je elkaar nauwelijks ziet, vatten we onze levens snel samen. Na een klein uur was alles wel besproken, ook al hadden we elkaar nauwelijks wat verteld. Via een gestolen fiets belandde het gesprek bij het tekort aan personeel bij politie. De vriend tegenover mij had weleens overwogen een carrièreswitch te maken en rechercheur te worden. Bij een afdeling als Fraude, of IT, verduidelijkte hij. In ieder geval niet iets met lijken, kinderporno of vermiste mensen. ‘Ik begin al te huilen als ik de openingstune van Spoorloos hoor’, zei hij. Buiten regende het. Een boos kijkende man sloeg passerende toeristen met een lege plastic fles. Ondertussen stond onze tafel vol met eten. De omvang van de verschillende dimsum was intimiderend. Loempia’s als houtblokken, dumplings als buitenaardse levensvormen. Overal lag saus. Op een zeker moment stopte de vriend die huilt bij Spoorloos pontificaal met eten. ‘Zo, ik heb genoeg.’ Er stond nog voor een week aan eten. Dit konden de andere vriend en ik onmogelijk met zijn tweeën op krijgen. ‘Eet’, probeerde ik hem aan te sporen, ‘eet.’ ‘Nee’, zei hij beslist, ‘ik zit vol.’ ‘Kom op’, drong ik aan. Dit konden we toch niet allemaal laten staan, dat is zonde. Hij keek me aan. Van achter zijn bril priemden zijn ogen dwars door me heen. ‘Voor iemand die een half uur te laat is gekomen heb je wel een heel grote bek.’ Kijk, zo werd het dus toch gezellig.||https://www.volkskrant.nl/mensen/na-een-klein-uur-was-alles-wel-besproken-ook-al-hadden-we-elkaar-nauwelijks-wat-verteld~b8f6f53b/
2022-09-20||Opinie: De agrarische ondernemer, knechter van de natuur, is nu de dwingeland van de maatschappij||De aanscherping van het stikstofbeleid is niet, zoals militante boeren stellen, een abrupte overval die geen tijd voor aanpassingen biedt. Er wordt al dertig jaar aan gesleuteld. Het stikstofbeleid stelt boeren evenmin voor onmogelijke opgaven. Het is oplosbaar. Dat is volop aangetoond. Het punt is evenwel dat een deel van de boeren het stikstofvraagstuk helemaal niet wíl oplossen. Goedbeschouwd draait de stikstofcrisis niet meer om stikstof. Stikstof is hooguit een aanleiding voor het uitvechten van een conflict van totaal andere orde. Een eventueel akkoord zal door de achterliggende problematiek hooguit tijdelijk zijn. De opvolgers van stikstof staan klaar. Ze heten water, bodem, pesticiden, zoönosen, energie en klimaat. Met het oog op die uitdagingen is de radicalisering van een deel van de boeren zeer verontrustend. Het dominante groeimodel in de landbouw draait om schaalvergroting en intensivering. Dat vergt een snelle toepassing van nieuwe technologieën, hoge investeringen en dito schulden. Tegelijkertijd daalt zo de marge per eenheid eindproduct. Dat maakt het bedrijf erg gevoelig voor externe turbulentie (in markt, politiek en samenleving) en noopt derhalve tot dóórgaande expansie. De omarming door agro-industrie, banken, beleid en Wageningse wetenschap verleende dit model een aureool van onvermijdelijkheid en superioriteit. Dat de boerenpraktijk tal van alternatieve ontwikkelingsmodellen omvat, blijft onderbelicht. Landbouw is een wisselwerking van mens en levende natuur. Door landbouw als louter technisch-economische operatie te verbeelden negeerden de architecten van het huidige model het sociale en het natuurlijke. Desondanks drukt dit model er een onmiskenbaar stempel op. Koeien en gewassen werden ‘omgebouwd’; goed uitgebroeide mest werd drijfmest; landschappen werden rechtgetrokken; biodiversiteit verdween en milieudruk nam toe. Het sociale veranderde eveneens. Er ontstonden nieuwe relaties tussen landbouw en samenleving (tot het punt dat de agrarische sector huizenbouw en infrastructurele ontwikkeling stil kan leggen). En nieuwe culturele repertoires en identiteiten. Waar voorheen gold dat je niet boven je macht moest werken, is doorgaande expansie nu een waarde op zich. De agrarische ondernemer van nu, inmiddels gestaald in het knechten van natuur, staat nu ook als dwingeland tegenover de maatschappij. Hij (en soms zij) vindt dat samenleving en politiek ruim baan moeten bieden voor de weg die hij wil bewandelen. Onverdraagzaamheid is nooit ver weg. Natuur en samenleving moeten zich, zo vindt men, plooien naar de expansiezucht van de groeiende bedrijven. Zo niet dan gaat men het conflict aan. Bovenstaand groeimodel werd mogelijk dankzij precieze randvoorwaarden. Eén daarvan was de corporatistische overlegstructuur die landbouw, overheid en samenleving indertijd verbond. Het toenmalige Landbouwschap speelde daarbij een sleutelrol. Weliswaar was demontage van deze bestuursstructuur onvermijdelijk, maar daarmee verdween ook de dubbele disciplinering die landbouw en beleid met elkaar verbond. Via stabiele overlegpatronen konden boerenorganisaties de scherpe kanten van het beleid slijpen (ze disciplineerden als het ware beleid en politici). Daar stond disciplinering van de eigen achterban tegenover: die werd overtuigd de bereikte onderhandelingsresultaten te accepteren. Met het verdwijnen van deze structuur ontstond een situatie waarin zich naast de grote boerenorganisaties (nu de LTO) allerlei kleinere vakbonden en actiecomités vormden die zich aan elke disciplinering onttrokken. Compromissen die de LTO bereikte, werden afgewezen en overtroefd met radicale eisen. Zo ontstond een interne strijd om hegemonie. Illustratief was het verzet van varkenshouders tegen een reductie van de varkensstapel. Achteraf bleek het een generale repetitie voor de huidige acties. De zoektocht naar een balans veranderde in het creëren van onrust, afwijzing en militante strijdvormen. Het openbaar bestuur werd in het defensief gedrongen en bleek niet in staat effectieve antwoorden te ontwikkelen. De stikstofkwestie is van dit alles een voorbeeld bij uitstek. Al in de jaren ’90 ontwierpen samenwerkingsverbanden van boeren in de Noordelijke Friese Wouden een aanpak die leidde tot een forse reductie van stikstofverliezen en ammoniakemissies. Kern was het verbeteren van de eigen graslandproductie, het reduceren van krachtvoer- en kunstmestgebruik en het opnieuw uitbalanceren van het bedrijf. Kort samengevat: een verbeterde bedrijfsvoering in plaats van dure investeringen. Vele jaren later duikt dit zogeheten voerspoor opnieuw op in het eisenpakket van het Landbouwcollectief waarin de militante comités zich aaneensloten. Dit Landbouwcollectief hangt er evenwel een prijskaartje aan van ettelijke miljarden – het illustreert de mate waarin escalatie wordt gezocht. Toch accepteert het ministerie het voorstel en zodra dat gebeurt wijst het Landbouwcollectief het weer af (met als argument dat de overheid op de stoel van de ondernemer gaat zitten door de hoeveelheid eiwit in het krachtvoer te normeren). Al met al een farce, die bevestigt dat het al lang niet meer gaat om de oplossing van de stikstofproblematiek. Het draait om de vraag wie de regie voert en welke ontwikkelingsroute de landbouw moet volgen. De protesterende boeren zijn duidelijk. Wij hebben het voor het zeggen en ons model (van doorgaande expansie) is maatgevend. Deze houding staat haaks op de samenleving. De omgekeerde driekleur is daarvan welhaast de best denkbare expressie: Wij leven onder een andere vlag dan jullie. Voor ons geldt een andere rechtsorde. Zo ook de gekozen actievorm: we weten dat we maximaal overlast teweegbrengen, maar vinden dat we daar het onverbloemde recht toe hebben. Een tweede randvoorwaarde is de demontage van het Europese landbouwbeleid – eerst een conditie voor de verankering van het groeimodel en later, na de afbraak van dit beleid, een katalysator voor de groeiende onvrede onder grote, snel groeiende boeren. Op sterk gegroeide bedrijven lopen de schulden veelal in de miljoenen. Dit kan enkel als er voldoende zekerheid is over de ontwikkeling van opbrengstprijzen. En precies daar wringt de schoen. Het Europese en nationale landbouwbeleid bood door marktregulering die zekerheid, maar met deregulering en globalisering verviel deze randvoorwaarde. Zo ontstond een tegenstrijdige situatie: de wisselvalligheid in de markten noopt tot, maar bemoeilijkt tegelijkertijd de vlucht voorwaarts. Typerend voor deze tijd is dat ‘de burger’ daarvan de schuld krijgt. Die eist, aldus de militante boeren, milieu-investeringen maar weigert ‘als consument’ meer voor het voedsel te betalen. Het is de paradox van de hedendaagse landbouw. Er is een bedrijfsmodel ontwikkeld waarvan men dacht dat het competitief is op wereldmarktniveau en tegelijkertijd realiseerbaar in Nederland. Dat blijkt echter niet het geval. Juist dat deel van de Nederlandse landbouw dat als ‘optimaal’ wordt geduid, staat zwaar onder druk omdat de benodigde randvoorwaarden (bestuurbaarheid die tot beteugeling leidt en marktregulering die fragiliteit voorkomt) zijn weggevallen. Voor beleid en verzet geldt dat ze elkaar over en weer vormen. Bepaalde beleidsvormen roepen specifieke verzetsvormen op net zoals de aard en omvang van verzet nopen tot herziening van beleid. In meer specifieke zin geldt dat de techno-juridische aanpak van het ministerie van Landbouw mede bepalend is voor crisis én tegenbeweging. Die aanpak stelt technische innovaties centraal. Bij stikstof en ammoniak komt dat neer op mestinjectie, luchtwassers, aangepaste roostervloeren, mestverwerking en wat niet al. Verplicht gebruik wordt vervolgens juridisch voorgeschreven. Afhankelijk van de omstandigheden kan dit goed of minder goed werken. In de Nederlandse landbouw werkt het rampzalig. Doeleinden en middelen worden verwisseld en veel innovaties doen het in de weerbarstige praktijk niet of minder goed. Zo ook de juridische regels. Die zijn per definitie generiek, maar omdat de boerenpraktijk divers is, leiden ze tot fricties en weerstand. Bovenal is de gekozen werkwijze rampzalig omdat ze een meer politieke aanpak uitsluit. Die draait om de erkenning dat de problemen niet van technische maar van socio-politieke aard zijn – en derhalve vragen om coalities, maatwerk en gerichte ingrepen. Het ministerie van Landbouw is daartoe niet in staat (en wil het ook niet). Als alle boeren in Nederland de ammoniak-emissie op het eigen bedrijf met 30 procent reduceren, dan kan, aldus Frank Verhoeven en Wouter de Jong in het Financieele Dagblad, de beruchte stikstofkaart van tafel. De aantasting van natuur blijft dan beperkt tot Veluwe, Peel, Zuidoost Friesland en enkele speldenprikken elders. Zo wordt een algemeen probleem teruggebracht tot enkele lokale problemen die gericht kunnen worden aangepakt. Het ministerie volhardt evenwel in haar techno-juridische koers en jaagt daarmee veel meer boeren op de kast dan nodig is. De tegenbeweging van miltante boeren gaat uit van boeren die zich ‘winnaars’ wanen in de wedloop naar groot en nog groter. Dat is nieuw. Ook de alliantie met belangrijke agro-industrieën is nieuw, net als de vervlechting met rechts populisme. Gevoegd bij ingrediënten als het ontbreken van een helder gearticuleerd programma (‘we zijn in oorlog’), de onwil tot oplossingen te komen en het gebruik van geweld, leidt dit tot een potentieel gevaarlijke bedreiging van democratie en rechtsstaat. Waakzaamheid is geboden. Hoe verder? Een mogelijke uitweg omvat als eerste een landbouwmodel gebaseerd op ecologische principes. De praktijk biedt daartoe tal van vertrekpunten. Ten tweede is een sociaal contract nodig dat een behoorlijke beloning brengt voor het leveren van groene diensten en goed voedsel. Ten derde is een decentralisatie van beleid onvermijdelijk: het zoeken naar oplossingen moet worden gelegd bij de gebiedscollectieven die nu al zorgdragen voor het beheer van natuur en landschap. Dan kan via wettelijk geconditioneerde zelfregulering de benodigde license to produce worden verworven. Het goede nieuws is dat de bouwstenen voor dit alles volop aanwezig zijn. Of ‘Den Haag’ in staat is ze te onderkennen en er op voort te bouwen, is vooralsnog een prangende vraag.||https://www.volkskrant.nl/columns-opinie/opinie-de-agrarische-ondernemer-knechter-van-de-natuur-is-nu-de-dwingeland-van-de-maatschappij~ba4e07f5/
2022-09-20||De Volkskrant tv-selectie voor woensdag 21 september||Arte, 20.15 uur (Drama, Xavier Giannoli, 2015) De steenrijke weldoenster Marguerite Dumont (Catherine Frot) kan echt niet zingen. Sterker, ze zingt zó vals dat het haast weer kunst wordt. Punt in dit tragikomische kostuumdrama is alleen dat Marguerite het zelf niet doorheeft. Regisseur-scenarist Giannoli baseerde zijn hoofdpersonage losjes op de Amerikaanse societydame Florence Foster Jenkins (1868-1944), die ooit Carnegie Hall afhuurde voor haar volledig afwezige zangtalent en die een jaar na Marguerite door Stephen Frears met haar eigen filmbiografie werd geëerd. Aan Frot is de even trotse als kwetsbare figuur van Marguerite goed besteed. Duits nagesynchroniseerd. RTL 7, 20.30 uur (Actie, Kevin Bray, 2004) De doe-het-zelf-zaak heeft plaatsgemaakt voor een pornowinkel, de kinderen slikken peppillen, een casino is de enig overgebleven rendabele onderneming. Het gehucht waarnaar veteraan Chris Vaughn (Dwayne Johnson) na jaren van afwezigheid terugkeert, is niet langer de plek van zijn jeugd. En dat alles dankzij één enkele schurk. Dat zal Vaughn wel even rechtzetten in deze remake van de gelijknamige actiefilm uit 1973: er bestaan in dit bonkige universum geen maatschappelijke problemen die niet met een knuppel en een dubbelloops geweer kunnen worden opgelost. NPO 2, 21.00 uur Marieke Poelman verloor haar beide ouders in 2010 door de vliegramp in Tripoli. Als jonge journalist maakte ze haar literaire debuut met Alles om jullie heen is er nog, waarin ze de invloed van die gebeurtenis op haar en haar familie beschrijft. Eerder dit jaar verscheen haar boek Een eiland in de tijd, over haar jarenlange worsteling met ongewenste kinderloosheid en de eenzaamheid die dit veroorzaakt. Vanavond spreekt Poelman in Over leven met Coen Verbraak over haar gevoel dat er geen voor én geen na is. Hoe geef je dan betekenis aan je leven? BBC 2, 22.00 uur In augustus 2021 keek de wereld met ontzetting naar de beelden uit de Afghaanse hoofdstad Kabul, waar inwoners massaal probeerden te vluchten voor de oprukkende Taliban. Er was veel kritiek op de schrijnende situatie, maar ondanks de chaos op het vliegveld lukte het om in achttien dagen 124 duizend mensen te evacueren. De documentaire Escape from Kabul Airport reconstrueert de grootste luchtbrug in de recente geschiedenis. Naast niet eerder vertoonde beelden zijn er getuigenissen van vluchtelingen, Amerikaanse mariniers en Talibanleden. RTL 7, 22.10 uur (Thriller, Ric Roman Waugh, 2013) Vermoedelijk vond Dwayne ‘The Rock’ Johnson het destijds tijd serieus genomen te worden. In dit quasi-geëngageerde Snitch (‘op feiten gebaseerd’, lezen we voor de boel begint) is hij een brave, hardwerkende Amerikaan, die als amateurinfiltrant in een drugsbende duikt. Zijn zoon is gepakt met een zak xtc en zijn straf wordt drastisch verlaagd als Johnson justitie een grote vis bezorgt, vandaar. Tijdens een gesprek met zijn zoon flapt Johnson er teksten uit als: ‘Jij leert mij wat moed en integriteit betekent.’ Zonder ironie. Wel volop aanwezig: een zwalkende boodschap over de Amerikaanse war on drugs en de torenhoge gevangenisstraffen in het land. Juist de serieuze ondertoon maakt Snitch zo ongekend potsierlijk. Canvas, 22.45 uur In de noordelijke Indiase regio Punjab worden op elke honderd jongens maar 75 meisjes geboren. Eeuwenoude tradities zorgen ervoor dat een meisjesleven minder waard is dan dat van een jongen: een van de redenen dat er in India elke 12 seconden een meisje wordt geaborteerd. De documentaire The Daughter Tree van Rama Rau toont een nieuw initiatief dat een alternatief biedt. In een dorpje wordt een fruitboom geplant voor elke dochter die er wordt geboren. Als het meisje opgroeit, kan ze de kost verdienen met de verkoop van het fruit van haar boom. NPO 2, 22.50 uur Vijf miljoen Russische soldaten belandden tijdens de Tweede Wereldoorlog in de Duitse krijgsgevangenkampen. De meeste van hen overleefden dat niet, en soldaten die wel terugkeerden werden als verraders naar Stalins strafkampen gestuurd. De vader van auteur Sana Valiulina, die in Estland opgroeide en sinds 1989 in Nederland woont, overleefde deze nachtmerrie, maar sprak nooit over zijn tien jaar in de goelag. In de documentaire Wend je lichaam naar de zon maakt Valiulina een persoonlijke zoektocht naar de plek waar haar vader gevangen zat.||https://www.volkskrant.nl/cultuur-media/de-volkskrant-tv-selectie-voor-woensdag-21-september~b70e1149/
2022-09-20||Noem me nog een keer Marie, hoopt ze stilletjes||Noem me nog ’ne keer MarieNoem me nog ’ne keer MarieMarie, Gerard van Maasakkers en De Vaste Mannen (2004). Voordat de Brabantse koning van de weemoed Gerard van Maasakkers zijn moeder bezong in Liedje van Altijd, een nummer dat beneden de grote rivieren uitgroeide tot een begrafenisklassieker, had hij haar als eens eerder geportretteerd. Intimiteit en persoonlijke observaties, Van Maasakkers is er nooit voor weggelopen. In Marie slaat hij zijn moeder gade als zij de klerenkast van haar overleden man opruimt, zijn vader. ‘Stapels bloezen op ’t bed, wit bij wit, netjes opgetast, ze weet nog nie wa da ze ermee wil’. Het is de stilte na de begrafenis. Het bezoek wordt al minder, de telefoon blijft langer stil. ‘Mer klagen of zoiets; da nie.’ Noem me nog een keer Marie, hoopt ze stilletjes. Van Maasakkers (1949) komt uit Nuenen, het dorp van Vincent van Gogh. Al in het begin van zijn carrière in de muziek ontdekte hij dat hij zich het beste kon uitdrukken in zijn eigen taal. Nederlands klonk te hoogdravend, vond hij, Brabants riep een andere, zachtere sfeer op. In een podcast van Brabants Erfgoed zei hij in 2019 dat zijn nummers niet alleen Brabanders aanspreken, ‘gelukkig niet’. En nee, hij is niet de vertolker van het Brabant van vervlogen tijden, ook al lijkt het er soms op. ‘Mensen dichten mij een groter Brabanderschap toe dan ik dat zelf zou doen.’ De fanfare, de kruidenier in het dorp, de worsteling met het geloof, de cafébaas, zijn homoseksualiteit (in Benny, ook een namenliedje), zijn ouders en de buren, Van Maasakkers zoekt het in zijn liedjes dichtbij huis, met gevoel, maar zonder dweepzucht. Nuenen is in zijn werk nooit ver weg, ook niet na verhuizingen naar eerst Budel en later België (Gent). Zijn vader had een hoveniersbedrijf en hij, het oudste kind van de zes, ging dezelfde richting op, met een studie landschapskunde. Al snel nam hij een afslag naar de muziek. Over zijn ouders zingt hij onder meer in Liedje van Altijd, D’n Boom en Marie. Dat zou hem in het begin van zijn loopbaan niet zijn gelukt. ‘Als het lijkt alsof ik een onbezorgde jeugd had, komt dat meer doordat later alles goed is gekomen’, zei hij in 2013 in NRC Handelsblad. Met een strenge vader en een moeder die haar hartelijkheid niet kon tonen, was de sfeer kil in het katholieke gezin. Een tragedie bleef onverwerkt. Zijn zusje Marijke was drie toen ze op de avond voor Kerstmis onder een vrachtwagen kwam. Zijn vader was er getuige van. Nooit werd in het gezin over haar dood gesproken. In As ge nie fantaseert Van Maasakkers erover hoe zijn zusje zou zijn geweest als vijftigjarige. Hij kon het pas schrijven toen zijn vader gestorven was. Zijn moeder, de peinzende vrouw in Marie, overleed in 2010. Marietje van Maasakkers was 93. Omroep Brabant meldde dat ze in Nuenen in het bijzijn van haar naasten rustig was ingeslapen.||https://www.volkskrant.nl/cultuur-media/noem-me-nog-een-keer-marie-hoopt-ze-stilletjes~b51bd85e/
2022-09-20||Koning Willem-Alexander: ‘Onze huidige manier van leven stuit op grenzen’||De koning sprak de Troonrede vanwege de renovatie van het Binnenhof uit in de Koninklijke Schouwburg in Den Haag en toonde zich veel bezorgder dan in veel andere jaren. Hij sprak van een ‘tijd van tegenstrijdigheden en onzekerheid’ en noemde enkele van die tegenstrijdigheden met name: ‘Bestaanszekerheden staan onder druk en armoede neemt toe in een periode van economische groei en lage werkloosheid. Tegenstrijdig is ook dat mensen zich in ons vrije land onvrij voelen om hun mening te geven, uit angst voor harde reacties of zelfs bedreigingen.’ Het zijn, al met al, ‘onzekere jaren’, benadrukte de koning. ‘Niemand kan voorspellen hoe de wereld eruit ziet als de kinderen van nu zelf kinderen hebben. Maar het zal anders zijn, want onze huidige manier van leven stuit op economische, sociale en ecologische grenzen. Dat vergt een andere economie en arbeidsmarkt. Een andere omgang met ruimte en natuur. Andere manieren van wonen, werken, ondernemen en reizen. En andere vormen van samenleven. Wat niet verandert, is dat samenwerking Nederland sterker maakt dan polarisatie. Dat is van alle tijden.’ Namens het kabinet erkende de koning dat het niet goed gaat met de vertrouwenscijfers van de overheid. ‘Het is zorgwekkend dat mensen in een volwassen democratie als de onze het vertrouwen verliezen in het oplossend vermogen van politiek en bestuur. Daarnaast groeit de onzekerheid van mensen over de dag van morgen en de verder weg gelegen toekomst. Over koopkracht en woningnood. Over de opvang van asielzoekers en de oorlog in Oekraïne. Maar ook over de grote veranderingen die op ons afkomen op terreinen als arbeidsmarkt, klimaat, energie en stikstof.’ Op één vlak hoopt het kabinet inmiddels dat oplossend vermogen wel te hebben gevonden. In de strijd tegen de ‘ernstige gevolgen’ die de torenhoge inflatie met zich meebrengt, ligt er een pakket ter reparatie van de koopkracht klaar dat inmiddels ruim 18 miljard euro bedraagt. De koning sprak van een ‘ongekend fors maatregelenpakket’, dat vooral ten goede komt aan de lage en middeninkomens: de minimumlonen gaan per 1 januari met 10 procent omhoog, evenals de uitkeringen. De toeslagen en het kindgebonden budget stijgen. Voor werkenden daalt de inkomstenbelasting en stijgt de fiscale arbeidskorting, opdat werken meer gaat lonen. Daar bovenop komt nog het ‘prijsplafond’ voor de energierekeningen, waaraan dinsdag nog de laatste hand werd gelegd. De koning benadrukte dat de Russische aanval in Oekraïne ook Nederland direct raakt, en niet alleen via de hoge gasprijzen. ‘Voorgaande generaties hebben de basis gelegd voor de voorspoed en vrije manier van leven die zo kenmerkend zijn voor ons land. Nu wordt die manier van leven bedreigd door de brute agressie van Rusland tegen Oekraïne.’ Daarmee worden ook ‘de internationale rechtsorde en daarmee onze veiligheid aangevallen’, aldus de koning. Hij memoreerde dat Nederland op 4 en 5 mei jaarlijks stilstaat bij het belang van vrijheid en democratie. ‘Nu worden we geconfronteerd met de vraag: wat hebben we daar dan concreet voor over; moreel én materieel?’ De gastvrije opvang en alle hulp die vanuit Nederland direct beschikbaar kwam, geven daarop een eerste antwoord.’ Het kabinet zelf is vastbesloten als één man achter Oekraïne te blijven staan. ‘De regering kiest met overtuiging voor militaire en humanitaire steun.’ De regering benadrukte in de Troonrede dat de doelen van het stikstofbeleid ononderhandelbaar zijn. ‘Halvering van de stikstofuitstoot is onontkoombaar’, aldus de koning, ‘ook vanwege gerechtelijke uitspraken en om te zorgen dat de vergunningverlening niet stil komt te liggen. Tegelijkertijd zijn er begrijpelijke emoties van boeren die vrezen voor de toekomst van hun familiebedrijf, waar ze zo trots op zijn, vaak al generaties lang. De omslag naar kringlooplandbouw vraagt veel, maar biedt boeren perspectief op een goede toekomst en een fatsoenlijk inkomen.’ Hoe het kabinet dat perspectief precies voor zich ziet, moet later deze maand duidelijk worden als bemiddelaar Johan Remkes zijn conclusies trekt uit de gesprekken tussen de betrokken ministers en de boze boeren. Intussen gaf de koning een duidelijk teken dat het kabinet zich opmaakt voor nationale excuses wegens de Nederlandse rol in het slavernijverleden. ‘Een open blik is nodig op de minder mooie bladzijden uit onze geschiedenis. Niet om met opvattingen van nu te oordelen over onze voorouders, wel met oog en gevoel voor wat onze geschiedenis betekent voor verschillende groepen en culturen die deel uitmaken van onze samenleving.’ Hij verweest naar eerdere excuses over het optreden van de overheid ten tijde van de Jodenvervolging en bij het extreme geweld tijdens de dekolonisatie van Indonesië. ‘Op weg naar de herdenking van 150 jaar afschaffing van de slavernij (in 2023, red.) is er opnieuw aanleiding onszelf rekenschap te geven van ook dit deel van onze geschiedenis.’||https://www.volkskrant.nl/nieuws-achtergrond/koning-willem-alexander-onze-huidige-manier-van-leven-stuit-op-grenzen~b5adbbeb/
2022-09-20||Oekraïne geeft succes toe van Iraanse kamikazedrones die Rusland inzet: ‘Zoiets niet eerder gezien’||Het is een van de weinige keren dat Oekraïne bevestigt dat Rusland erin is geslaagd een belangrijk Amerikaans wapensysteem te vernietigen. Het Russische leger maakt al maanden jacht op de M777-houwitsers en Himars-raketsystemen omdat de inzet van deze geavanceerde en zeer accurate wapens hebben gezorgd voor een keerpunt in de oorlog. Rusland hoopt nu op zijn beurt dat de Iraanse drones, zoals de Shahed-136, een groot gevaar gaan vormen voor het Oekraïense leger. Deze kamikazedrone heeft een explosief van zo’n veertig kilo en slaat met grote snelheid in op militair materieel. ‘Het was niet zoals de artillerie die ons eerder trof’, aldus kapitein Volodymyr Dantsjenko over een van de Russische aanvallen. Hij is een van de twee Oekraïense officieren die in The New York Times en de Wall Street Journal de effectiviteit van de Iraanse drones erkennen. Dantsjenko zegt dat hij zag hoe een Shahed-136 insloeg op een Oekraïense houwitser die volledig werd vernietigd. ‘Zoiets heb ik nog niet eerder gezien’, aldus de artillerieofficier. De Russen hebben de Iraanse drones in allerijl ingezet in het noordoosten van Oekraïne, waar het Oekraïense leger bezig is met een succesvol tegenoffensief. Het Russische leger hergroepeert zich nu en probeert met de kleine kamikazedrones zo veel mogelijk belangrijk zwaar materieel van de Oekraïense eenheden te vernietigen. De VS waarschuwen al sinds juli dat Rusland, dat wordt geplaagd door een tekort aan hightechwapens en gevechtsdrones, op het punt stond honderden drones van Iran te kopen. Iran timmert al jaren aan de weg met de ontwikkeling van bewapende drones, tot grote zorgen van de VS en Israël. Zowel Moskou als Teheran zweeg echter in alle talen over de Amerikaanse waarschuwing. Eind vorige maand meldden Amerikaanse functionarissen dat de eerste Iraanse drones in Rusland waren aangekomen. Sommige werkten echter volgens de VS niet naar behoren. De bevestiging dat Iraanse drones op het slagveld waren aangekomen, kwam vorige week toen het Oekraïense leger de eerste foto’s vrijgaf van een neergehaalde Shahed. De drone was neergehaald bij Koepiansk en was voorzien van Russische tekens. Uit de foto’s bleek dat Moskou de drone had omgedoopt tot Geran-2, mogelijk om de berichten te ontzenuwen dat het Iraanse drones had gekocht. Het Britse ministerie van de Defensie bevestigde toen ook dat de Russen voor het eerst de drones hadden ingezet. Volgens het Oekraïense leger slaagden de Russen al bij de eerste aanval, eind augustus, erin om de M777-houwitser te vernietigen. De VS hebben 126 van deze en andere type houwitsers aan Oekraïne geleverd. Deze aanval was volgens kolonel Rodion Koelahin, commandant van de artillerie-operaties bij het offensief in Charkiv, een test om te kijken hoe effectief ze zijn. Een andere Shahed had mankementen en stortte neer. Bij een handvol andere aanvallen zouden vervolgens diverse houwitsers en pantserwagens zijn vernietigd en vier soldaten zijn omgekomen. Koelahin deed een beroep op het Westen om soortgelijke kamikazedrones te leveren, evenals verdedigingssystemen tegen de Iraanse drones. ‘Geef ons iets dat erop lijkt’, aldus de officier tegen de New York Times. De VS hebben Oekraïne kamikazedrones geleverd, de Switchblade. Tot nu toe heeft Kyiv meer dan zevenhonderd van deze drones gekregen, waarvan de kleinste in een rugtas past. De zwaardere versie van deze kamikazedrone, de Switchblade 600, is voorzien van een explosief om zwaar militair materieel te doorboren en te vernietigen. Deze Amerikaanse drone kan door een soldaat, met een tablet in de hand, worden afgestuurd op Russische doelwitten zo’n veertig kilometer verderop. Of het Russische leger echt in staat zal zijn om Oekraïne zware slagen toe te brengen met de Shahed, moet in de komende weken blijken. Een grote opsteker voor Moskou zou zijn als het leger erin slaagt om enkele van de Himars-raketsystemen te vernietigen. Het Oekraïense leger heeft dit wapen de afgelopen maanden gebruikt om meer dan vierhonderd belangrijke doelwitten van de Russen in de as te leggen, zoals commandocentra en munitie- en benzinedepots. Deze aanvallen, tot op zo’n zeventig kilometer van het front, hebben de Russische operaties en bevoorrading zware klappen toegebracht. Volgens de VS is de Russische jacht op de Himars tot nu toe volledig mislukt. Een hoge Pentagon-functionaris meldde onlangs dat Oekraïne nog altijd beschikt over alle zestien Himars-lanceersystemen die zijn geleverd. Vanwege het grote bereik van de Shahed kan Rusland de kamikazedrone gebruiken om belangrijke doelwitten diep in Oekraïne aan te vallen, zoals wapenopslagplaatsen, luchtmachtbases en commandocentra. Iran claimt dat de Shahed een bereik heeft van zo’n tweeduizend kilometer. Dat de Russen hiervan geen gebruik maken, bewijst volgens de Britse inlichtingendiensten hoe hoog de nood is in het leger aan wapens voor het slagveld. ‘Rusland probeert het systeem te gebruiken om tactische aanvallen uit te voeren’, aldus het Britse ministerie van Defensie vorige week. ‘In plaats van tegen meer strategische doelen dieper in Oekraïne’. De eerste berichten over de effectiviteit van de Shahed, zijn gunstig voor Iran. Teheran beweert al jaren dat de wapens die het land produceert, voornamelijk raketten en drones, van hoge kwaliteit zijn. In het Westen en Israël wordt echter betwijfeld of de Iraanse wapens zich kunnen meten met moderne westerse wapens. De afgelopen jaren bleek in de oorlog in Jemen al wel dat de Iraanse drones die daar werden ingezet een groot gevaar vormen. Het ging hier om zwaardere en veel grotere drones dan de Shahed, zoals de Samad, die door Teheran waren geleverd aan de Houthi-rebellen. De Houthi’s gebruikten de Iraanse wapens om tot in Saoedi-Arabië olie-raffinaderijen, luchthavens en zelfs het koninklijk paleis in de hoofdstad Riyadh aan te vallen. Vorig jaar doken de eerste berichten op dat de Shahed-136 ook in Jemen was gebruikt door de Houthi’s.||https://www.volkskrant.nl/nieuws-achtergrond/oekraine-geeft-succes-toe-van-iraanse-kamikazedrones-die-rusland-inzet-zoiets-niet-eerder-gezien~b820d5e1/
2022-09-20||De Volkskeuken: gebakken riblapjes met spitskool||Laatst was ik weer eens bij mijn maatslager. Die heeft het ook niet makkelijk tegenwoordig. De kranten staan vol over boze boeren, maar over slagers lees je dan weer nooit iets. Terwijl zij zich ook in het oog van de storm staande proberen te houden, hè? Die boeren trekken na een dagje protesteren lekker op de trekker naar de behaaglijke keukentafel van moeder de vrouw op het platteland – balletje gehakt, kuiltje jus – terwijl het slagersgilde moet dealen met stadsbewoners die zich boos maken over boeren, buitenlui en vleeseters en zich ondertussen zorgen maakt over het voortbestaan. Nee, het zijn beslist geen fijne tijden om slager te zijn. Als we minder vlees willen eten, kunnen we beginnen met anders eten, ik heb het hier al vaak geschreven. Nooit meer anoniem spul uit de supermarkt, bijvoorbeeld, maar alleen nog maar naar de slager die weet waar zijn dieren vandaan komen. Die van mij had prachtige riblappen liggen, paarsrood, fijn geaderd, het zogenoemde pianostuk uit de hals-onderrib. Die stoof je meestal, maar zou je ze ook als biefstuk kunnen bakken? Dat zou toch wat zijn zeg, want een koe heeft maar zoveel biefstukken en dan is elk ander alternatief zeer welkom. Dat doen we al met bavette, met longhaas, zelfs sukade kun je als biefstuk bakken. En zo’n mooie riblap, mits mals genoeg en met voldoende intramusculaire vetadering, dus ook: verrukkelijk vlees, iets stugger dan gewone bief maar zeer vol van smaak. Merci, maatslager, fijn dat je met ons meedenkt! Voor erbij dacht ik eerst aan een frisse geschaafde venkelsalade, maar de herfst duwde me toch richting een hartige roerbak van spitskool. 2 x 200 g runderriblap4 knoflooktenen, gehakt3 puntpaprika’s, in ringen1 spitskool, zonder nerf, in repen4 bosuitjes, in ringen1 eetl. vijfkruidenpoeder2 eetl. vissausgeklaarde boter Vraag uw slager om malse riblapjes uit het pianostuk. Ik nam twee kloeke plakken. Kruid ze met peper en zout en zet weg. Bak de knoflook in een scheut olie en bak de puntpaprika’s even mee. Voeg de spitskool toe en bak, de boel regelmatig omscheppend, een minuut of 5. Bak de bosuitjes even mee en breng op smaak met het vijfkruidenpoeder en de vissaus. Proef of er nog zout en/of peper bij moet. Bak de riblapjes in een klont geklaarde boter (tegenwoordig ook te vinden in de supermarkt), iets langer dan gewone biefstuk, afhankelijk van de dikte 3 of 4 minuten per kant. Draai de lapjes regelmatig. Haal uit de pan, laat even rusten en snijd ze daarna dwars op de draad in dunne plakken. Verdeel de groenten over de borden en vlij de vleesplakjes er tegenaan. Eet er aardappelpuree bij, bijvoorbeeld.||https://www.volkskrant.nl/beter-leven/de-volkskeuken-gebakken-riblapjes-met-spitskool~b146af44/
2022-09-20||Jack van Gelder is al langer bezig aan een Derkseniaanse carrièremove||Voor een millennial die weinig opheeft met de monarchie en eeuwenoude tradities, zijn het zware tv-dagen. De halve wereld keek naar de begrafenis van koningin Elizabeth, onze nationalistische inborst werd gestreeld door het feit dat onze koninklijke familie héél dicht bij de kist zat (mooi, hè?), en in alle talkshows werd The Queen de afgelopen weken zó goed geduid, dat er onmogelijk nog iets nieuws te leren viel. Bovendien moesten we snel door naar de volgende rituelenfetisj, want Prinsjesdag stond voor de deur, en politieke duidpoedel des vaderlands Arjan Noorlander had ons in Nieuwsuur héél lekker gemaakt met de belofte van ‘de spannendste Prinsjesdag ooit’. Bij wie ga je in zo’n geval te rade om lekker warm te draaien? Dat kan niemand anders zijn dan Jack van Gelder, die als ‘wingman’ in HLF8 weer eens mocht fulmineren over alles wat er misgaat in dit land. Van Gelder is al langer bezig aan een derkseniaanse carrièremove, en zijn onderbuik wordt door de redactie van HLF8 zó gretig gekieteld dat de populistische teksten er met de zelfverzekerdheid van een kale mannetjesleeuw uitvloeien. Nadat Van Gelder vorige week al had gepleit voor het opendraaien van de Groningse gaskraan en twijfels had gezaaid over het nut van een herhaalprik tegen corona (‘dit is heel andere corona dan in het begin’), moest nu de belasting worden ‘weggehaald’. Jack bleek doodsbang voor een tegenstelling tussen mensen die overheidshulp nodig hebben, en mensen die het niet zo nodig hebben. Oftewel: ‘Geef iedereen nou eens wat!’ Van Jack mocht de btw er ook weleens ‘afgeflikkerd’ worden, en, o ja, het werd óók de hoogste tijd voor een zakenkabinet – al wist Jack nog niet of hij daar zelf dan ook in zou moeten. Maar met ministers als Annemarie van Gaal en John van den Heuvel moest het sowieso goed komen. Als je maar lang genoeg wingman bent, raak je vanzelf ergens verdwaald op de populistische vleugel. Het idee van zakenkabinet Van Gelder-I dwong tot een korte opschorting van de Prinsjesdag-warming-up. Gelukkig was daar de sterke BNNVara-documentaire Slava Oekraïne, waarin Oekraïners worden gevolgd die na de Russische invasie naar Nederland zijn gevlucht. Ze kwamen onder meer terecht in een sociaal woonproject in Bloemendaal, een rijtjeshuis in Zoetermeer, of een gezinswoning op Urk, waar werd samengeklonterd met negen mensen en 33 poedels. Spanningen waren er nog niet, behalve misschien dat de borden na het afwassen vaak nat in de kast werden gezet. Verder was iedereen zo goed als het kon op zoek naar een gulden middenweg, vooral door een beetje meedenkend en verdraagzaam te zijn. Over een halfjaar volgt het tweede deel van de documentaire, waarin we zien hoe het de vluchtelingen verder vergaat tijdens hun tijdelijke (?) verblijf in Nederland. Maar misschien heeft kabinet Van Gelder-I de belasting tegen die tijd al lang en breed afgeschaft, en is Nederland dan tóch het echte paradijs geworden.||https://www.volkskrant.nl/columns-opinie/jack-van-gelder-is-al-langer-bezig-aan-een-derkseniaanse-carrieremove~b22c7821/
2022-09-20||Tentoonstelling in Fotodok Utrecht creëert empathie voor andere mensen||Op een lappendeken ligt een polaroid van een jeugdige Irene Antonia Diane Reece. Ze lacht. Op en rond de polaroid is een busje roze pillen uitgestrooid, de letters op een aantal van die pillen vormen de zin I am in so much pain. De foto hangt in een van de zalen van Fotodok, ruimte voor documentaire fotografie in Utrecht. Daar is de groepstentoonstelling Part of Me... Shaping Mental Spaces te zien. Over geestelijk welzijn gaat het, of beter: over de levens van mensen bij wie geestelijk welzijn niet (altijd) een vanzelfsprekendheid is. De expositie komt met een verzoek, zo staat het in de begeleidende tekst: ‘om met respect, compassie, kwetsbaarheid en support te luisteren naar realiteiten en verhalen van andere mensen om hen heen’. Dat kost in geen enkele zaal een spat moeite. Kijk naar de in documentair zwart-wit gefotografeerde zelfportretten van Marvel Harris, die sinds 2014 diens worsteling met genderidentiteit vastlegt – een worsteling die nog eens wordt versterkt omdat Harris er wegens autisme niet goed over kon praten. Ja, er is veel verdriet op de foto’s te zien, maar het mooist is de onmacht die Harris vaak moet voelen, verbeeld in het portret van de fotograaf die met de rug naar ons toegekeerd staat, hoofdtelefoon op, en een kat op de schouder die ons aanstaart. Tali Pusat van Peggy van Mosselaar maakt in beeld, geluid en geur invoelbaar hoe haar dementerende moeder Fientje haar jeugd in voormalig Nederlands-Indië langzaam kwijtraakt. In de zaal van de in Houston (VS) geboren Reece hangt een opmerkelijke lichtheid, gezien het verhaal dat zij wil vertellen. Als jong kind kampt ze met hoofdpijn, pijn in haar benen en wekelijkse bloedneuzen. De artsen die ze bezoekt, kunnen niets vinden en zeggen dat ze naar aandacht zoekt. Dat vindt haar familie ook. Op haar 15de komt er voor het eerst melk uit haar borsten. Een jaar later vertoont ze verschijnselen van een zwangerschap, niet lang daarna van de menopauze. Ze is tegen die tijd al gestopt om over haar klachten te praten. Op haar 20ste wordt de pijn zo ondraaglijk dat ze een specialist bezoekt. Die constateert een aangeboren, hormoon afscheidende tumor in haar hoofd. Met Oc-u-lus, een combinatie van foto’s, archiefbeelden, teksten en videowerken, schetst Reece een portret van haar leven en haar ervaringen met haar ziekte, en dat doet ze zonder met de vinger te wijzen en zonder een greintje zelfmedelijden. Er zit tederheid in haar familiekiekjes, schoonheid in de tot bloem getransformeerde baarmoeder en eileiders, lichte spot in de video waarin ze zichzelf toespreekt: ‘Hallo, waarom heb je je ouders niks verteld?’ Intussen maakt de zaaltekst de bezoeker duidelijk: Oc-u-lus is óók een oproep aan de medische wereld om zwarte vrouwen zoals zijzelf serieus te nemen en gelijkwaardig te behandelen. Bij Fotodok draaien de exposities altijd om grote maatschappelijke thema’s: de toekomst van werk, ons collectieve geheugen, identiteit en groepsvorming. Voor Part of Me – ‘een van de grote maatschappelijke thema’s van de afgelopen en van de komende jaren’, aldus directeur Femke Rotteveel – hoefde de organisatie bij wijze van spreken de neus maar buiten de deur te steken. De Lange Nieuwstraat, waar Fotodok is gevestigd, is ‘een ggz-straat’. Astare, uitzendbureau voor werknemers in de ggz, zit aan de overkant. Even verderop ligt het hoofdkantoor van Altrecht, specialist in geestelijke gezondheidszorg. Op de hoek van de straat heeft de Willem Arntsz Stichting een vestiging voor acute psychiatrie. Het is al een tijdje de ambitie van Fotodok, zegt Rotteveel, om niet alleen tentoonstellingen te maken die interessant zijn voor liefhebbers van documentaire fotografie, voor curatoren en fotofestivals, maar, afhankelijk van het thema van de tentoonstelling, ‘ook de mensen te bereiken die, privé of beroepshalve, met zo’n thema bezig zijn’. De opening van Part of Me vond daarom óók plaats bij uitzendbureau Astare aan de overkant. Daar konden de aanwezige psychologen, psychiaters en verpleegkundigen voorbij de labels en de codes van het DSM-handboek (waarin alle psychische stoornissen zijn opgenomen) kijken. Rotteveel: ‘Hoe kan dat beter dan met kunst, waar een andere hersenhelft mee aan het werk wordt gezet dan wanneer je met coderingen bezig bent.’||https://www.volkskrant.nl/cultuur-media/tentoonstelling-in-fotodok-utrecht-creeert-empathie-voor-andere-mensen~b50fc332/
2022-09-20||Onwaarachtigheid aan de top heeft de natie wantrouwig gemaakt ||Voor de speciale openbaar aanklager, Leon Jarowski, is de zaak-Nixon nog niet uit. Hij heeft de ex-president opgeroepen om als getuige à charge te verschijnen bij de rechtszittingen tegen zes van zijn vroegere werknemers. En de kans is niet gering dat sommigen van hen, met hun vroegere baas tegenover zich, meer over zijn rol zullen vertellen dat tot nu toe – waarbij zij dan niet zouden schromen eventuele opdrachten zijnerzijds openbaar te maken. Jarowski wenst overigens geen risico te lopen naar aanleiding van berichten dat Nixons gezondheidstoestand te slecht zou zijn om hem een verschijnen als getuige te laten ondergaan. De aanklager heeft rechter Sirica namelijk verzocht zelf een onderzoek te laten instellen naar die gezondheidstoestand, en ook wat dat betreft zou de waarheid dan eindelijk aan het licht komen. Maandag gaat Nixon naar het ziekenhuis. ‘Net op tijd’, zegt de doorsnee Amerikaan sceptisch, wél beseffend dat ‘Tricky Dicky’ tot alles in staat is. Watergate zal ons nog lang bezighouden, nog heel lang. Al is het alleen maar vanwege het feit dat na jaren waarin onwaarachtigheid aan de top de hele natie wantrouwig heeft gemaakt ten aanzien van gezagsdragers en rechtspraak, een meerderheid van het volk zal blijven eisen dat het volledig wordt ingelicht.||https://www.volkskrant.nl/cultuur-media/onwaarachtigheid-aan-de-top-heeft-de-natie-wantrouwig-gemaakt~b41073b6/
2022-09-20||Xi’s ambitie een leidende rol in de wereld te spelen zal voorlopig een ambitie blijven||Na de smadelijke terugtrekking van de Amerikaanse troepen een jaar geleden uit Afghanistan, zei de Chinese president Xi Jinping dat het tijdperk van de Amerikaanse hegemonie voorbij was. Xi hoopte dat de Russische invasie in Oekraïne tot verdeeldheid in het Westen zou leiden, hetgeen de positie van de Verenigde Staten verder zou verzwakken. Dat verklaart waarom China de oorlog in Oekraïne niet veroordeelde. Een jaar later lijken de rollen omgedraaid en wordt er openlijk getwijfeld aan China’s vermogen om de VS als economische supermacht voorbij te streven. Niet alleen is de Chinese economie door de lange covid-19 lockdowns bijna tot stilstand gekomen, ook heeft Xi’s stilzwijgende goedkeuring van de Russische invasie in Oekraïne de ‘ontkoppeling’ van China en het Westen dichterbij gebracht. In lokale prijzen gemeten is China de VS al in 2015 voorbijgestreefd als ’s werelds grootste economie. Maar in formele wisselkoersen gemeten, blijft de Chinese economie met een omvang van bijna 18 biljoen dollar nog steeds achter bij de Amerikaanse economie die in 2021 een omvang van 23 biljoen dollar had. De kans bestaat dat de VS dit jaar verder op China uitlopen. Bovendien is de levensstandaard in de VS, op basis van formele wisselkoersen, nog steeds vijf keer zo hoog als in China. Zelfs in lokale prijzen gemeten is het inkomen per hoofd van de bevolking in China minder dan een derde van dat in de VS. Hoewel China een indrukwekkende weg heeft afgelegd sinds 1980, toen de levensstandaard er slechts een veertigste was van die in de VS, is het onwaarschijnlijk dat China de kloof op afzienbare termijn kan dichten. De groei van de Chinese economie wordt belemmerd door het zero-covid-beleid waardoor regelmatig tientallen miljoenen Chinezen in strenge lockdown moeten. Bovendien dalen de huizenprijzen als gevolg van de crisis in de vastgoedsector. Voeg daarbij de snelle vergrijzing en de toenemende neiging van Beijing om in te grijpen in de vrijemarktsector en het ligt niet voor de hand dat China er de komende tien jaar in zal slagen de VS van de nummer 1 positie te verdringen, zoals tot toe de verwachting was. Dat zou een enorme propaganda-overwinning zijn geweest voor Beijing, omdat het de wereld zou hebben laten zien dat het door de staat geleide model van China superieur is aan de westerse liberale democratie, en dat de VS in verval zijn. Als de groei van de Chinese economie daarentegen verder vertraagt, zal dat afbreuk doen aan China’s vermogen om macht te projecteren. Het is minder evident dat de technologie-oorlog tussen China en de VS uiteindelijk nadelig zal zijn voor China. De dynamiek die China de afgelopen vier decennia heeft laten zien, suggereert het tegendeel. Op een aantal technologische gebieden, waaronder telecommunicatie en zonne-energie, is China al wereldwijd koploper. Op een aantal andere gebieden zal China de VS de komende tien jaar zeker voorbijstreven. De Amerikaanse sancties hebben de vastberadenheid van China om zijn eigen technologie te ontwikkelen alleen maar versterkt. Telkens als de VS nieuwe sancties afkondigen, kondigt president Xi miljardeninvesteringen aan in nieuwe technologieën. China profiteert daarbij van een bevolking die vier keer zo groot is als die van de VS, een sterk arbeidsethos heeft, en waarvan tallozen zijn afgestudeerd in natuurkunde, wiskunde, en techniek. Maar Xi’s ambitie om als grootmacht een leidende rol in de tumultueuze wereld te spelen, zoals hij vorige week in Oezbekistan tegen president Poetin zei, zal voorlopig dat blijven – een ambitie. De oorlog in Oekraïne heeft het Navo-bondgenootschap weer tot leven gewekt. Onder de regeringsleiders van de Europese Unie bestaat een ongewoon grote bereidheid om er samen uit te komen. En ondanks de hoge energieprijzen blijft het draagvlak onder de Europese bevolking om Oekraïne te steunen onveranderd hoog. Volgens Financial Times-columnist Janan Ganesh heeft Xi de fout gemaakt om de essentie van het liberalisme (dat compromisgericht is) te verwarren met de mate waarin mensen aan het liberalisme hechten (waar ze geen compromissen over willen sluiten). Het liberalisme bevat weinig concrete voorschriften maar laat mensen vrij om het binnen een raamwerk van regels zelf keuzes te maken. De oorlog in Oekraïne laat zien dat mensen bereid zijn om daar offers voor te brengen. De Oekraïners offeren zelfs hun leven. Heleen Mees is econoom. Ze schrijft om de week een wisselcolumn met Arnout Brouwers.||https://www.volkskrant.nl/columns-opinie/xi-s-ambitie-een-leidende-rol-in-de-wereld-te-spelen-zal-voorlopig-een-ambitie-blijven~bf2e4066/
2022-09-20||Marisa Franco scheef een bestseller over vriendschap: ‘Homofobie heeft mannenvriendschappen beschadigd’ ||‘Gisteren heb ik gehoord dat het nu al een New York Times-bestseller is’, zegt de Amerikaanse psycholoog Marisa G. Franco (31) via een videoverbinding vanuit een kaal kantoor van de Universiteit van Maryland, vlak bij haar woonplaats Washington D.C. Glunderend: ‘That’s wild.’ Het succes van haar op 6 september verschenen boek Platonic: How the Science of Attachment Can Help You Make – and Keep – Friends, dat 18 oktober in Nederlandse vertaling verschijnt, is verklaarbaar. Het is een handleiding, gebaseerd op meer dan honderd wetenschappelijke onderzoeken, voor iets waar iedereen mee te maken heeft: het aangaan en onderhouden van vriendschappen. Sommigen zijn daar fanatieker in dan anderen. Franco schrijft over een vrouw die in haar telefoon reminders instelt die haar eraan herinneren om met vrienden contact op te nemen. ‘Zeker. Veel mensen denken dat vriendschappen altijd maar spontaan en ongedwongen moeten zijn, en dat idee wil ik aan de kaak stellen. Alle relaties vereisen toch werk? Als je met iemand gaat daten, moet je met diegene contact onderhouden, een bar uitkiezen en daar vervolgens reserveren. Als je met iemand een liefdesrelatie hebt, zie je al het gedoe eromheen als onderdeel van de reis. Bij vriendschappen is dat minder het geval.’ ‘Als kind heb je dat wat de socioloog Rebecca Adams de ingrediënten voor een organische vriendschap noemt: herhaalde, ongeplande interacties met andere kinderen en gedeelde kwetsbaarheid. Je komt elkaar elke dag tegen op school. Tijdens gym, vakanties en buitenschoolse opvang zie je elkaar in een andere omgeving. Vriendschappen ontstaan gewoon. Als volwassenen hebben we dat veel minder. Op werk zie je vaak alleen de professionele kant van collega’s.’ ‘Vooropgesteld: wij komen uit verschillende culturen. Dus zeg het vooral als iets niet van toepassing is op Nederland. Het klopt dat Friends nog steeds goed wordt bekeken. Maar er zijn ook films en series die alleen maar om liefde draaien. Ik bedoel: de romkom is een genre op zich. Ik heb het idee dat het in een groot deel van de westerse wereld vooral draait om romantische liefde en dat het belang van vriendschappen wordt onderschat. ‘Als twee mensen geen relatie hebben, zijn ze gewoon vrienden. Als ze wel iets romantisch nastreven, willen ze meer worden dan alleen vrienden. Mensen wier belangrijkste relaties vriendschappen zijn, worden weggezet als verstokte vrijgezellen. ‘Die focus op liefdesrelaties heeft gevolgen. Als de samenleving voorschrijft dat er maar één type relatie echt belangrijk is, kunnen vrijgezellen zich eenzaam voelen, ook al hebben ze fantastische vrienden. ‘Het belang van vriendschappen is niet altijd onderschat. Voor de 18de eeuw trouwden mensen in de westerse wereld lang niet altijd om liefde. Praktische overwegingen speelden daarbij ook een rol. Romantische liefde – waarbij je de ander idealiseert en naar diegene smacht – vond je bij vrienden. ‘Homoseksuele seks was taboe. Maar een heel scala aan gedragingen waaruit iemands geaardheid zou kunnen blijken, was dat niet: namen in bomen kerven, handen vasthouden, samen in bed liggen, liefdesbrieven schrijven. In het boek citeer ik uit liefdesbrieven die Abraham Lincoln aan zijn vriend Joshua Speed schreef. ‘Toen kwamen er psychologen als Sigmund Freud en ​​Richard von Krafft-Ebing, die schreven dat je geaardheid je identiteit bepaalde. Vanaf 1870 is duidelijk zichtbaar dat mensen zich ongemakkelijk gaan voelen bij het tonen van genegenheid aan hun vrienden van hetzelfde geslacht, omdat het betekende dat mogelijk iets aan ze mankeerde. Die homofobie heeft onze vriendschappen beschadigd. ‘Vooral die van mannen. Ik denk dat sommigen van hen lijden aan iets dat homohysterie wordt genoemd, de angst om als homo gezien te worden. Ik heb een man geïnterviewd die vertelde dat een vriend hem eens vroeg om mee uit eten te gaan. ‘Zullen we niet lunchen, of een derde persoon uitnodigen?’, zei hij. ‘Anders ziet het er raar uit.’’ ‘Dat weet ik niet. Misschien omdat denkbeelden over mannelijkheid nog meer dan bij vrouwen worden gedefinieerd door heteroseksualiteit?’ ‘Ja, al blijkt dat met name uit onderzoek dat is gedaan in de Verenigde Staten. Maar inderdaad, daaruit blijkt dat het aantal mensen dat zich eenzaam voelde tussen 1990 en 2021 is verviervoudigd. Het aantal mannen is zelfs vervijfvoudigd. De eenzaamheid is vooral toegenomen in 2012, het jaar dat smartphones populair werden. Maar het is ingewikkeld. Want smartphones kun je ook gebruiken om face-to-face-contact met anderen te krijgen.’ ‘Als je contact hebt met een vriend, maakt je lichaam het hormoon oxytocine aan. Dat wordt ook wel ‘het fontein van de eeuwige jeugd’ genoemd, want het houdt je jong. Eenzaamheid doet het tegenovergestelde. De mate daarvan heeft een grotere invloed op je levensverwachting dan wat je eet of hoe veel je beweegt.’ ‘Bij vrienden hoef je niet te denken aan huishoudelijke taakjes en alle andere verplichtingen die bij het leven komen kijken.’ Hoe je vrienden maakt, hangt af van je zogenoemde hechtingsstijl, schrijft Franco. In haar boek beschrijft ze er drie: veilige hechting, angstige hechting en vermijdende hechting. De theorie erachter is in de jaren veertig en vijftig ontwikkeld door de Britse psychiater John Bowlby. ‘Je hechtingsstijl wordt in eerste instantie bepaald door je opvoeding’, zegt Franco. ‘Veilig gehechte mensen hebben liefdevolle ouders gehad die adequaat op emoties reageerden. Daardoor zijn veilig gehechte mensen emotioneel stabiel en slagen ze erin intieme relaties aan te gaan, zowel in liefde als in vriendschap. ‘Ouders van angstig gehechte mensen zijn tijdens de opvoeding inconsequent. Als hun kind huilde, schoten ze het de ene keer te hulp en deden ze de andere keer niks. Daardoor vrezen angstig gehechte mensen te worden verlaten en zijn ze uit op aandacht en erkenning. ‘Vermijdend gehechte mensen krijgen van hun ouders eten en onderdak, maar geen emotionele ondersteuning. ‘Niet huilen, los het zelf op.’ Ze laten daardoor moeilijk anderen toe tot hun gevoelens.’ ‘Om een voorbeeld te geven: veilig gehechte mensen durven vrienden om hulp te vragen. Angstig gehechte mensen vrezen als last te worden gezien. Vermijdend gehechte mensen zijn bang dat ze zwak overkomen.’ De hechtingstheorie van Bowlby is bekritiseerd. ‘De [tot ouders gerichte] eis tot nabijheid en beschikbaarheid waar Bowlby van uitgaat en de schade die gebrek daaraan zou berokkenen, gaat me veel te ver’, zei de Leidse hoogleraar historische pedagogiek René van der Veer vier jaar geleden in de Volkskrant. ‘Als je je baby even laat huilen, is-ie niet voor de rest van zijn leven beschadigd.’ Maar, zei Van der Veer ook: ‘Kinderen kunnen in grote lijnen veilig of onveilig gehecht zijn. Dat is geen totale onzin.’ ‘Absoluut. Volgens het ene onderzoek gebeurde veranderde de hechtingsstijl bij een kwart van de mensen, volgens een ander bij driekwart. ‘In het boek geef ik het voorbeeld van een jongen in de kantine die melk over zijn rug krijgt gegooid. Veilig gehechte mensen gaan ervan uit dat anderen ze aardig vinden en denken dat zoiets een ongelukje is. Angstig gehechte mensen vermoeden opzet en voelen zich vernederd. Het is slim om optimistisch op ambigue situaties te reageren, want in sociale relaties is sprake van een selffulfilling prophecy: uit onderzoek blijkt dat mensen aardig doen tegen mensen door wie ze denken aardig gevonden te worden.’ ‘Zeker. Ikzelf ben over het algemeen veilig gehecht, maar het uitspreken van conflicten boezemt me nog steeds angst in. Ik ga nu wel meer ontspannen met die onzekerheden om.’ Om vrienden te maken, moet je, net als de vrouw die reminders instelt om met mensen contact op te nemen, initiatief nemen, zegt Franco. Toen ze een twintiger was, had ze ook daar angst voor, schrijft ze in haar boek. ‘Het was veel makkelijker om door een wereld te lopen waar mensen mij aardig vonden in plaats van andersom. Als ik het initiatief aan hen overliet, hoefde ik niet bang te zijn voor afwijzing.’ Die angst is in vaak ongegrond. Franco schrijft over een onderzoek waaruit blijkt dat mensen doorgaans onderschatten hoe aardig ze door een ander worden gevonden. ‘Door affectie toon je aan dat je iemand waardeert. Dat kan door een knuffel zijn, een compliment, of zelfs een glimlach. Mensen doen dit soort dingen voortdurend bij onze partners, maar zeker mannen voelen zich soms ongemakkelijk om het bij hun vrienden te doen. Omdat ze niet zeker weten of die vrienden hen ook zo aardig vinden, of vanwege de homohysterie. ‘We hebben de neiging alle vormen van intimiteit te seksualiseren. Zeker bij vriendschappen tussen heteroseksuele mannen en vrouwen is daardoor soms onduidelijk of sprake is van platonische liefde of van seksuele. Als een man gewoon wat tijd wil doorbrengen met een vrouw, kan gedacht worden dat hij seks met haar wil. Dus zullen sommige mannen daar voorzichtig mee zijn. Dit is zonde: als een man bevriend is met vrouwen, ervaart hij meer emotionele steun in al zijn vriendschappen, blijkt uit onderzoek. ‘Het tonen van affectie is enorm belangrijk. Mensen die dat vaak doen, zijn gelukkiger, hebben vollere sociale agenda’s en ontvangen meer affectie van anderen. ‘Voor een onderzoek schreven mensen dankbaarheidsbrieven, waarbij ze moesten aangeven hoe gelukkig of ongemakkelijk de ontvanger daarop zou reageren. De schrijvers overschatten de ongemakkelijke gevoelens van de ontvanger, en onderschatten zijn of haar geluk.’ ‘Dat versterkt en verdiept een relatie. Door het delen van onzekerheden vrees je soms zwak over te komen, maar het tegendeel is waar: je wordt als eerlijk en oprecht gezien en straalt uit dat je de ander vertrouwt. Je hoeft niet meteen je diepste geheimen te delen. Als ik als psycholoog cliënten aanraadt om zich op het werk kwetsbaar te tonen, zeggen ze vaak dat ze dat moeilijk vinden. Maar dan zeg ik dat ze kunnen beginnen met praten over hun hobby’s, of hoe ze hun verjaardag hebben gevierd. Dat zijn geen onderwerpen waar op de werkvloer vaak over wordt gepraat.’ ‘Ik noem dat oversharing. Je kwetsbaar tonen is authentiek, oversharen is een afweermechanisme, waarbij je dwangmatig dingen deelt in de hoop op toenadering, en uit angst voor afwijzing. Vaak maakt het in zo’n geval niet eens uit met wie je je onzekerheden deelt: ze moeten je gewoon van het hart. Terwijl je je alleen echt kwetsbaar kunt tonen bij mensen die je vertrouwen hebben gewonnen.’ ‘Angstig gehechte mensen kunnen zeggen: ‘Ik heb je de vorige keer naar het vliegveld gereden, waarom rijd jij mij nu niet?’ Veilig gehechte mensen doen het als daad van vriendschap.’ ‘Nee, dat is een goed punt. Maar bij veilig gehechte, goede vrienden zal minder direct sprake zijn van ‘voor wat hoort wat’. Dan is sprake van vertrouwen dat de ander er op de lange termijn voor je zal zijn.’ ‘Er zijn situaties die onevenredig veel invloed hebben in hoe de ander naar de vriendschap kijkt. Ik noem dat diagnostische momenten. Vaak zijn die er als de ander in nood is. Stuur een zieke vriend dus soep, of een lief bericht.’||https://www.volkskrant.nl/cultuur-media/marisa-franco-scheef-een-bestseller-over-vriendschap-homofobie-heeft-mannenvriendschappen-beschadigd~b4288324/
2022-09-20||Lezersbrieven: De trein is vaak geen goed alternatief voor vliegen binnen Europa||Schiphol moet een gezonde, duurzame en crisisbestendige luchthaven worden, waar groei niet meer op de eerste plaats staat, schrijft Pieter Klok in het commentaar naar aanleiding van het vertrek van Dick Benschop. Ik zou zeggen: doen. Maar zolang de alternatieven ontbreken wordt het lastig. Ik probeer al enkele jaren mijn bestemmingen per trein te bereiken, maar dat is verre van eenvoudig. Naar Oostenrijk en Italië kun je tamelijk gemakkelijk op de plaats van bestemming komen. Dat geldt ook voor sommige steden in Duitsland; naar België is ook geen probleem en naar Parijs en London ook niet. Maar wil je naar Madrid, Lissabon, Stockholm, of Kopenhagen, om maar enkele populaire bestemmingen te noemen, dan moet je goed zoeken om überhaupt een treinreis te vinden en als je die hebt gevonden zul je al gauw vijf of meer keer moeten overstappen. Kortom: zolang niet wordt geïnvesteerd in goede treinverbindingen tussen op zijn minst de hoofdsteden van ons continent, zullen reizigers een beroep blijven doen op de luchtvaart. En dat is niet alleen klimaattechnisch een slechte zaak.Jos Josso, Baarn De basisbeurs voor uitwonende studenten wordt in 2023 tijdelijk verhoogd, om de inflatie te compenseren. Een terechte beslissing, waar kennelijk nu ook geld beschikbaar voor is. Maar hoe zit het nu met die studenten van de pechgeneratie? De groep studenten die de afgelopen jaren gestudeerd hebben en hiervoor hebben moeten lenen en hierdoor (hoge) schulden hebben opgebouwd. De compensatie die zij hiervoor krijgen is schandalig weinig en keer op keer krijgen zij te horen dat er ook geen geld beschikbaar is om deze compensatie te verhogen. Is er nog iemand in de politiek die naar hen luistert? Is er iemand in de politiek die het beleidsplan van de actiegroep Studentenprotest gelezen heeft? Is er nog iemand die zich bekommert om deze groep studenten? Het lijkt er niet op. Het is een te kleine groep, te onbelangrijk en het boeit niet. En onze onderwijspartij D66? Waar zijn zij? Voor wie komen zij op? In ieder geval niet voor een generatie studenten, die de pech had op het verkeerde moment te gaan studeren. Ook hen boeit het kennelijk niet. Met het grootste gemak wordt de pechgeneratie aan haar lot overgelaten. Wat jammer toch dat er gewoon niemand voor hen is.Esther Pleij, Delfgauw Goed idee om een lager energietarief te rekenen voor het gemiddelde verbruik tot 1.120 kubieke meter aardgas en 2.150 kilowattuur elektriciteit. Daar hoort dan ook wel bij dat mensen die hun huis elektrisch verwarmen met bijvoorbeeld een warmtepomp, de kubieke meters gas om moeten kunnen zetten in een equivalente hoeveelheid extra elektriciteit.J. de Haas, Someren Jachtluipaard weer terug in India. Het jachtluipaard is geen lui paard maar een luiperd dus is het: de jachtluipaard is terug in India.Ben Oostendorp, Groenlo Natuurlijk is het hartverwarmend en goed bedoeld als zorgbestuurders 5.000 euro aanbieden om zorgpersoneel te helpen. Maar zou het niet meer helpen als deze functionarissen, die allemaal minstens 2 ton verdienen zouden pleiten voor een eigen lager salaris (een lager bedrag in de wet normering topinkomens), een vermindering die dan gebruikt kan worden voor vermeerdering van de salarissen van de zorgmedewerkers?Lynne Konigsberger, Houten Maandagmorgen sloeg ik de krant open om, zoals elke maandag, het interview met de honderdjarige te lezen. Maar helaas, wat ik al een tijd aan zie komen, de serie is afgelopen. Ik heb genoten van al die interviews met honderdjarigen, voor zover je kunt genieten van een aaneenschakeling van menselijk leed. Er zaten geluksvogels tussen, maar het merendeel van de geïnterviewden heeft een zwaar leven achter de rug. Armoede, kindersterfte, oorlog. Men kwam rond van een paar gulden per dag, kleren werden eindeloos versteld, vakantie bestond nog niet. Niet zelden is een honderdjarige al decennia geleden weduwe of weduwnaar geworden. Maar de honderdjarige zegt, op een enkele uitzondering na, tevreden te zijn met wat het leven gebracht heeft. Dat raakte mij altijd enorm, als ik op maandagmorgen somber over de krant gebogen zat.Jan van Erven Dorens, Amsterdam De werkloosheid in Nederland is historisch laag, voor 100 werkzoekenden zijn 143 banen. Dit zou er automatisch toe moeten leiden dat minimum uurlonen stijgen. Dat dit werkt, heeft Schiphol bewezen. Verhoging van het minimum uurloon met een bonus van ruim 5 euro deed de wachtrijen op Schiphol als sneeuw voor de zon verdwijnen. Toen deze verhoging werd teruggedraaid waren de wachtrijen plotsklaps ‘onverwacht’ terug. Haal je de bonus weg, gaan de onmisbaren in de mijn ergens anders werken, en geeft de ceo zichzelf een schop om de mijn ‘vrijwillig’ te verlaten. De les van dit alles? Financiële prikkels werken. 50 procent meer loon maakt zelfs een zwaar beroep aantrekkelijk. Maar omgekeerd, een verlaging is dé motivatie om de mijn onmiddellijk te verlaten. Helaas voor de vliegende consument, de vakantie wordt hierdoor duurder. Maar als je vindt dat je recht hebt op vakantie, na een voor iedereen moeilijke coronaperiode, wil je dit recht toch niet verkrijgen, letterlijk en figuurlijk, over de rug van Schipholmedewerkers? Ook hier geldt, wat gij niet wil dat U geschiedt, doe dat ook een ander niet. De Schipholmijn heeft een perfecte kanarie voor een eerlijk ‘marktconform’ minimumloon. Is dit loon te laag verschijnen er ellenlange wachtrijen, is het een eerlijk salaris, lossen ze op als ochtendnevel in de zon. En als ook de overige onmisbaren, zoals zorgmedewerkers, vakkenvullers, schoonmakers, bezorgers, horecamedewerkers, et cetera, (eventueel met hulp van vakbonden) dit principe aanvaarden, zal Nederland een eerlijkere, meer solidaire, samenleving worden.Hans Moonen, Utrecht||https://www.volkskrant.nl/columns-opinie/lezersbrieven-de-trein-is-vaak-geen-goed-alternatief-voor-vliegen-binnen-europa~b1f08b59/
2022-09-20||Prinsjesdag 2022 ten einde: dit waren de belangrijkste ontwikkelingen||||https://www.volkskrant.nl/nieuws-achtergrond/prinsjesdag-2022-ten-einde-dit-waren-de-belangrijkste-ontwikkelingen~bb821296/
2022-09-20||Het schatrijke Noorse staatsfonds eist klimaatplannen van bedrijven waarin het belegt||Het Noorse staatsinvesteringsfonds gaat de ruim negenduizend bedrijven waarin het wereldwijd investeert, aanspreken op hun klimaatambities. Topman Nicolai Tangen dreigt de aandelen af te stoten van bedrijven die geen geloofwaardige doelstellingen presenteren om de CO2-uitstoot in 2050 terug te dringen tot nul. ‘We overwegen om bedrijven met grote klimaatrisico’s, maar zonder klimaatplannen in de uitverkoop te doen’, schrijven Tangen en directielid Carine Smith Ihenacho namens het grootste investeringsfonds ter wereld in de Noorse zakenkrant Dagens Naeringsliv. Het Statens pensjonsfond Utland, een fonds van staatsrijkdommen, werd opgericht in de jaren negentig om de Noorse olie- en gasinkomsten te beleggen. In dat fonds, beheerd door de Norges Bank, zit inmiddels het bijna surrealistische bedrag van 1,2 biljoen euro, omgerekend ongeveer 220 duizend euro per Noor. Een staatsfonds dat schatrijk werd dankzij de winsten uit olie en gas en nu eist dat bedrijven hun klimaatambities aanscherpen; een tikje hypocriet is het wel, zegt analist Nico Inberg van DeAandeelhouder.nl. Dankzij de energiecrisis sinds de Russische inval in Oekraïne stromen de miljarden uit olie en gas opnieuw rijkelijk naar Noorwegen. De Noorse media spraken reeds in april van de ‘ongemakkelijke oorlogswinst’ die dit jaar kan oplopen tot 150 miljard euro. Ook in Nederland heeft het Noorse fonds een stevige vinger in de pap. Van chipfabrikant ASML tot maaltijdbezorger Just Eat Takeaway, verzekeringsgroep ASR en Shell: in tientallen bedrijven hebben de Noren voor honderden miljoenen euro’s een belang van 3 tot 5 procent. Het fonds is behoorlijk actief in de aan- en verkoop van aandelen, constateert Inberg. ‘Het is een belangrijke belegger; zo hebben de Noren al ingeschreven op de beursgang van Porsche.’ Het Noorse hedgefonds schroomt niet om zich als een activistische aandeelhouder te manifesteren bij Amerikaanse multinationals als Apple en Amazon. In mei hekelde ceo Tangen de ‘hebberigheid’ van multinationals die strooiden met bonussen voor hun topmannen ‘op een niveau dat we niet eerder hebben gezien’. Het relatief kleine aandelenpakket van het Noorse fonds is meer dan voldoende om bedrijven in verlegenheid te brengen, stelt Inberg. ‘Het is een serieus dreigement om eventueel uit een bedrijf te stappen dat zich niet aan de klimaatdoelen houdt. Je koers gaat immers omlaag wanneer zo’n fonds zijn aandelen verkoopt. Met een belang van 3 tot 5 procent kun je een echte vuist maken, dan wordt er naar je geluisterd.’ Het ABP kwam juist tot de tegenovergestelde conclusie. Het grootste pensioenfonds in Nederland kondigde in 2021 aan de portefeuille in fossiele aandelen ter waarde van 15 miljard euro te verkopen. Eind vorig jaar stond de teller pas op 2 miljard. Het ABP zit met andere fondsen in een poule, waardoor sommige belangen moeten worden ontkoppeld om van de ‘fossiele’ aandelen af te komen. Toch denkt het ABP in het eerste kwartaal van 2023 alle fossiele beleggingen te hebben afgestoten. Dan zal het ABP zich ook definitief hebben teruggetrokken uit Shell, zoals het pensioenfonds eerder besloot. Analist Inberg: ‘Straks staat het ABP aan de zijlijn, dan heeft het bij Shell geen invloed meer en mist het fonds een hoop geld. Je kunt ook aan boord blijven en proberen ze een bepaalde kant op te duwen.’ Het ABP ondervond echter dat die ‘activistische’ aanpak geen effect had. ‘We wilden de fossiele producenten bewegen tot een ander klimaatbeleid, maar het ging veel te langzaam’, aldus woordvoerder Asha Khoenkhoen. Het was voor het ABP vooral een principieel besluit om aandelen in de fossiele industrie van de hand te doen. Khoenkhoen: ‘We zien niet hoe oliemaatschappijen in lijn komen met de klimaatdoelen die voor 2050 zijn afgesproken. Ze blijven vrolijk boren naar nieuwe olie, terwijl de CO2-uitstoot alleen maar toeneemt. We kunnen als kleine aandeelhouder minder betekenen dan overheden.’ Toch twijfelt Inberg aan de morele slagkracht van het Noorse fonds of institutionele beleggers als het ABP. ‘Wanneer westerse bedrijven worden gedwongen om te stoppen met fossiele belangen, nemen andere partijen het over. Het aanbod van olie en gas mag dan fors zijn verkleind, de vraag is alleen maar toegenomen.’ Het maakt de urgentie van verduurzaming alleen maar groter, stelt het ABP in navolging van het Noorse staatsfonds. Het ABP blijft tweeduizend beursgenoteerde bedrijven op de vingers tikken als de snelheid van de energietransitie in het geding is. Woordvoerder Khoenkhoen: ‘Geen enkele institutionele belegger kan op eigen kracht de wereld veranderen. Maar er moet radicaal iets veranderen om een duurzame samenleving te realiseren.’||https://www.volkskrant.nl/economie/het-schatrijke-noorse-staatsfonds-eist-klimaatplannen-van-bedrijven-waarin-het-belegt~b9d3e3e1/
2022-09-20||Hoe voorkom je dat je baby later een slechte eter wordt?||‘Vooral níét met zoete appelmoes beginnen, want dan krijg je die sperziebonen er later moeilijker in.’ ‘Geen gepureerde prutjes, maar gewoon een stronk bloemkool in het handje.’ ‘Bouw het rustig op.’ ‘Zo snel mogelijk laten mee-eten met de pot.’ Wanneer je baby rond zes maanden mag beginnen met vast voedsel, vliegen de adviezen je als ouder om de oren. Wat is wijsheid? Kun je je kind ‘verpesten’ door met fruithapjes te beginnen? In een studie van de Wageningen Universiteit werden baby’s in twee groepen ingedeeld: een groente- en een fruitgroep. Na de drie weken aten de groentebaby’s meer groente, maar evenveel fruit als de fruitbaby’s. Oftewel: aan fruit hoef je niet te wennen, aan groente wel. ‘Een jaar later was dit effect echter uitgewerkt’, zegt Shelley van der Veek, universitair docent opvoeding en ontwikkeling aan de Universiteit Leiden. ‘Er is dus geen keihard bewijs dat beginnen met groente op de lange termijn het beste is, maar het kan zeker geen kwaad.’ Om baby’s te laten wennen aan groente is herhaaldelijke blootstelling nodig. ‘Ze moeten wel tien keer iets proeven voordat ze gewend zijn aan de smaak’, zegt Van der Veek. ‘Begin met twee of drie groenten, zoals broccoli, wortels en sperziebonen, en wissel die af.’ Volgens de populaire Rapley-methode kun je voedsel prima in stukken geven, waardoor het kind zelf kan sabbelen en uitproberen. ‘De filosofie achter deze methode is dat een kind graag autonomie heeft tijdens het eten. Ze voelen de structuur, ruiken aan het eten en bepalen zelf het tempo. Daar valt iets voor te zeggen’, zegt Van der Veek. Voor sommige kinderen is de overgang van melk naar zo’n gekookte wortel in de hand te groot. ‘Het ene kind vindt het geweldig, het andere niet.’ ‘Twee dingen zijn belangrijk: geduld en zelfvertrouwen’, zegt de Italiaanse Ivan Svara, coauteur van het boek Kleine fijnproevers. Italiaans koken voor kinderen 0-3 jaar. ‘Kinderen zijn intrinsiek nieuwsgierig naar eten. Raak dus nooit ontmoedigd. Het is normaal dat een kind soms voedsel weigert. Houd vol en probeer het eten net op een andere manier te bereiden.’ Rond de 1,5 tot 2 jaar wordt een kind kieskeurig. Niet alleen door de ‘nee-fase’, maar ook vanwege voedsel-neofobie: angst om onbekende dingen te eten. Vanuit de evolutie gezien is dat logisch, want kinderen beginnen met lopen en kunnen dus giftige dingen in hun mond stoppen. ‘Het is verstandig om voor die tijd zo veel mogelijk smaken te introduceren’, zegt Van der Veek. Spelen met eten moet nooit ontmoedigd worden, vindt Ivan Svara. Een kind dat eten besnuffelt, kneedt of verbrokkelt is bezig met ontdekken, niet met stout gedrag of het verspillen van voedsel. Om de nieuwsgierigheid te prikkelen, kunnen ouders speelmomenten met groente creëren, apart van de maaltijd. ‘Pak een schoon kleed en een krop sla’, vertelt Svara. ‘Creëer een plekje waar je kind rustig kan spelen, het liefst in de buurt van waar je zelf de maaltijd bereidt. Het ontdekken kan beginnen.’ Mooie bijkomstigheid: vaak belandt zo’n blaadje sla ook in de mond. Zelf had Van der Veek een lastige eter thuis. ‘Ik ben psycholoog en heb het toen benaderd als een angststoornis en het opgebouwd in kleine stapjes: eerst aan een stuk paprika likken, de volgende keer kauwen, daarna kauwen en doorslikken. Mensen met een spinnenfobie druk je ook niet ineens een vogelspin in de hand.’ ‘Houd het ontspannen’, zegt Svara. ‘Het is niet een kwestie van kwantiteit, maar van kwaliteit.’ Eten is meer dan een maaltijd nuttigen. ‘Het is samenzijn, verhalen uitwisselen, de tafel dekken terwijl de geuren uit de keuken je tegemoet komen – dat is allemaal net zo belangrijk als het eten zelf.’||https://www.volkskrant.nl/beter-leven/hoe-voorkom-je-dat-je-baby-later-een-slechte-eter-wordt~b003a323/
2022-09-20||‘Ik hoop Aziaten zichtbaar te maken als muzikant, acteur en danser, als mensen zoals jij en ik’||‘Ontdek, ervaar en leer het succes van de Korean Wave te begrijpen.’ Het Museum Volkenkunde in Leiden staat op 24 en 25 september in het teken van K-pop, K-drama, K-sports, K-beauty, K-fashion en Koreaans eten. ‘En we zorgen vooral dat je kunt meedoen’, zegt Bettina Brunt, initiatiefnemer van het festival Korean Wave. ‘Er zijn lezingen, masterclasses, taallessen, een toernooi, traditionele spelletjes, danslessen en optredens. We brengen Zuid-Korea naar Nederland.’ Korean Wave slaat op de wereldwijde invloed van Koreaanse cultuur, van muziek tot mode en van film tot voedsel. In de jaren negentig begon de ‘K-wave’ als een rustig deinende golf. De afgelopen jaren werd het een vloedgolf. In 2020 was film Parasite de grote winnaar van de Oscars, K-popband BTS was de afgelopen twee jaar de bestverkopende muziekgroep ter wereld, Squid Game was in 2021 de meestbekeken Netflix-serie. Brunt, in 1973 in Zuid-Korea geboren en in Nederland opgegroeid, leerde door de Korean Wave meer over haar geboorteland. Op 4-jarige leeftijd kwam ze naar Nederland met haar Nederlandse adoptiegezin. Ze had een fijne kindertijd in Veldhoven. ‘Toch waren we wel een apart gezin. Mijn ouders hadden lang in Mexico en Zuid-Korea gewoond en gewerkt en waren kosmopolitisch. Mijn broer en ik vielen op door ons uiterlijk: hij Mexicaans, ik Koreaans.’ Haar ouders vertelden vaak over Zuid-Korea, maar Brunt was nooit zo bezig met haar ‘Koreaanse kant’. ‘Ik zou mezelf niet half-Nederlands, half-Koreaans noemen. Eerder een Nederlandse die op zeer late leeftijd pas beseft hoe wezenlijk ik eigenlijk ook een Koreaanse ben.’ Tijdens de coronaperiode spendeerde Brunt veel tijd op YouTube en raakte ze in de ban van allerlei Koreaanse video’s: ‘Terwijl ik K-popclips en K-drama’s keek, ontdekte en omarmde ik ook mijn Koreaanse kant.’ Het festival Korean Wave, mede georganiseerd door de faculteit Geesteswetenschappen van de Universiteit Leiden, is daarom een persoonlijk project voor haar. Alles wat haar op YouTube fascineert, probeerde ze naar het Museum Volkenkunde te halen. Zo wordt het festival geopend door de Nederlandse K-danceact ABM-crew: ‘Dit bedoel ik met K-Wave: vier jonge meiden van diverse achtergronden die samenkomen in hun liefde voor K-Pop.’ K-dance en Random Play Dance is volgens Brunt enorm populair buiten Zuid-Korea. Jongeren zien filmpjes op YouTube of TikTok en oefenen thuis de danspasjes. Voor wie wil leren dansen, biedt het festival dansworkshops en Random Play Dance. Voor wie meer interesse heeft in de muziek waarop gedanst wordt, zijn er talkshows met onder anderen de Nederlandse K-popsongwriter Ronnie Icon. Voor Icon verloopt het schrijfproces van een K-popnummer anders dan bij westerse popmuziek. In westerse landen is airplay belangrijk, waardoor de performance pas later op de muziek wordt aangepast. In K-pop gaat dat andersom: performance is onderdeel van de totstandkoming van de muziek. Performance en concept zijn de sleutel voor het succes van K-pop, aldus Bettina Brunt. Dat is terug te zien in de gedetailleerde choreografie en de kleding die artiesten dragen. Het festival heeft ook een modeshow. ‘Koreanen zijn trots op hun erfgoed en vertalen traditionele kleding naar het nu. K-popbands zoals BTS en Blackpink dragen traditionele Koreaanse hanboks op geheel nieuwe wijze.’ Het mengen van vroegere en hedendaagse Koreaanse stijlen, maar ook het door elkaar gooien van filmgenres en muziekgenres, is wat Brunt zo fascineert aan de Korean Wave. Met het festival Korean Wave heeft Brunt ook nog een ander doel. ‘In westerse media worden Aziaten nog te vaak stereotiep en negatief neergezet: als ‘nerdy’ of ‘geeky’. Ik herken me niet in die beeldvorming. Ik hoop Aziaten zichtbaar te maken als muzikant, acteur en danser, als mensen zoals jij en ik.’ Bij het festival ligt de focus op wat Koreanen doen, zoals muziek maken, in plaats van wie of wat ze zijn door de ogen van een buitenstaander. De bezoeker van Museum Volkenkunde Leiden wordt uitgenodigd om mee te denken, praten, dansen en sporten. ‘Je gaat het pas voelen als je het ervaart’, aldus Brunt. ‘Dán ga je pas begrijpen waarom de Koreaanse popcultuur zo populair is in de hele wereld. Maar niets moet. Als er interesse of bewustwording is gewekt, is dat al top.’||https://www.volkskrant.nl/cultuur-media/ik-hoop-aziaten-zichtbaar-te-maken-als-muzikant-acteur-en-danser-als-mensen-zoals-jij-en-ik~ba3a6eb0/
2022-09-20||Dolen tussen de platenkasten van muziekjournalist en dj Jan ‘Gonzo’ Donkers in zijn ‘land van ooit’||Hier wil ik ronddwalen, in zijn land van ooit. Het land van ooit van Jan ‘Gonzo’ Donkers, in zijn bovenhuis in Amsterdam waar de Amerikaanse geschiedenis uiteenvalt in boeken, platen, cd’s, tijdschriften en foto’s. Dit land van ooit heet van ooit omdat Donkers nogal van ooit houdt, en dan ooit in de betekenis van voor altijd, de overtreffende trap in tijd en ruimte. Want dolend door zijn kamers, pulkend aan boekenruggen of platen uit de kast trekkend waarvan je niet kunt voorstellen dat die ooit gewoon op de dag zelf te koop waren, weet ik dat Donkers een pikorde van dit alles in zijn hoofd heeft. De mooiste stem ooit: Sam Cooke.Beste band ooit: Ramones.De geestigste zanger ooit: Chuck Prophet.Meest onwaarschijnlijke muzikale kwartet ooit: The Mamas & The Papas. Hij ordent dingen – zoals in zijn nieuwste muziekboek Forty Tracks – in enerzijds het ploeterende peloton en anderzijds de ooit-buitencategorie die behangen wordt met euforie en betovering. En als de mooiste radiostem ooit dan zelf vertelt, als de mond onder zijn vertrouwde snor op volle toeren draait, dat Duke of Earl (1961) van Gene Chandler de beste single ooit is, dan moet je de handen in de nek leggen en luisteren. Ja, hij weet echt wel dat er na 1961 nog best wel aardige plaatjes zijn uitgekomen – een Penny Lane van The Beatles, om maar wat te noemen. Maar het moment dat hij Chandler voor het eerst hoorde, raakte zijn innerlijke seismogram op tilt. De bijna 80-jarige diskjockey, radiomaker en (muziek)schrijver kan zich feilloos herinneren hoe hij zich voelde eind jaren vijftig, begin jaren zestig luisterend naar Radio Luxembourg. Niks geen burgermansdeuntjes maar opwindende rhythm & blues van Ernie K-Doe, Sam Cooke, Lee Dorsey en dus die dekselse Chandler. Er bestaat een youtubefilmpje waarin een zingende Chandler is te zien, aangestaard door het middelbare, norse, blanke Amerikaanse publiek. Zo ziet verbijstering eruit – dat beeld zegt het allemaal. Als je eenmaal vindt dat dit de beste single ooit is, dan moet je daar niet van afwijken. Neem nou John Updike – dat is gewoon de allerbeste schrijver ooit, al had Nabokov ook zijn momenten. Die Updike schreef vooral geniaal over zichzelf en zijn soortgenoten, en nooit is de blanke middenklasse in de identieke buitenwijken in stilistische zin beter neergezet. Tuurlijk heeft Updike ook de nodige kutboeken geschreven – hij noemt ze een voor een op – maar in zijn land van ooit is twijfel de makreel die over de datum is. O! Opeens gaat Donkers zelf zingen, en volgt die boem-de-boem-boemboem van Duke-Duke-Duke-Duke of Earl en neemt hij een slokje van de vruchtenthee om deze mislukte beproeving weg te spoelen. Het is vandaag donderdag, en in de wereld van Gonzo, het discjockey-alias van Jan Donkers, is dat G-Day. Dan meldt hij zich in de studio van Jan Zorg in Ouderkerk aan de Amstel om zijn radio-uur op nemen, Gonzo’s Return, te beluisteren bij 40up Radio en NH Gooi. Veertien nummers schenkt hij de luisteraar, afgewisseld met gebeeldhouwde zinnen die een even meditatieve uitwerking hebben als een wandeling door de nevelige polder. De liedjes, samen uitgezocht met zijn vriendin Anneke, komen veelal uit de americana-hoek, een gemengde salade van country, soul, rock, blues en folk. Kabaal en sentiment hebben zijn voorkeur, en doemzangers als Nick Cave en Nick Drake komen niet door de Gonzo-poortjes. De aflevering van een week eerder was spot on land van ooit, de hele bliksemse donkersiaanse ooit-buitencategorie denderde voorbij: Bruce Springsteen – ja het is ’m echt, zei hij erbij – in duet met zijn jonge collega Jesse Malin in diens Lost Forever. Zijn bluesman Buddy Guy samen met Jason Isbell in Gunsmoke Blues over wapenmisbruik. Folkrocker Richard Thompson die Oops!... I did it again van Britney Spears door de ironiemachine haalt. Ten slotte nog een nummer van Joe Cocker over de beroemde honkballer van The New York Yankees, James Augustus Hunter, bijgenaamd Catfish. Waarbij Donkers ons ook nog behaagt door te zeggen dat dit een vergeten nummer is van Bob Dylan, en een nastoot van een eerdere special in Gonzo’s Return over honkbal in de muziek. Ja, ja, hij weet dat Gene Clark Home Run King heeft geschreven. Afsluitend: Tot de volgende week. Die volgende week is dus vandaag, en in Ouderkerk aan de Amstel heeft hij het vanochtend een uur lang gehad over Richard Thompson, een Engelse folkzanger die in de jaren zestig deel uitmaakte van Fairport Convention. Nu weer thuis is het nog niet gedaan, want de cursus ‘Richard Thompson leren bewonderen als de beste Richard Thompson ooit’ gaat een nieuwe ronde in. Eerst loopt Donkers naar zijn muziekinstallatie om daar zijn vijftig jaar oude, ooit zelfgemaakte Wharfedale-boxen te laten vlammen. Persuasion zet hij op, een duet samen met zijn zoon Teddy Thompson, en bij de gastheer lopen de rillingen over de rug. Thompson heeft Donkers vaak live horen spelen, en ziet altijd die gitaarfanaten aan de rand van het podium die niks willen missen van ’s mans virtuositeit. Tijdens de Cayamo Cruise, een rondvarend muzikaal evenement in het Caribisch gebied voor bejaarde muziekliefhebbers, trof hij hem persoonlijk na een optreden, en natuurlijk was dat een geanimeerd gesprek. En dan, terwijl ik me qua Richard Thompson-beleving nog niet helemaal gewonnen heb gegeven, komt Donkers met de touchdown: een Ierse Elvis-song van zijn hand. Over een meisje dat van Galway naar Memphis gaat omdat ze het waanidee heeft getrouwd te zijn met Elvis, maar uiteindelijk geboeid uit Graceland wordt afgevoerd. Even stil nu, het laatste couplet zingt Donkers zelf: See, I’m wearing his ring.From Galway to Graceland to be with the king. Ik ben om! Beste biograaf van Amerikaanse presidenten ooit: Robert Caro.Leukste interview met Amerikaanse schrijver ooit: Larry McMurtry.Mooiste journalistieke klus ooit: Watergate-verhoren. En nu Gonzo, nu gaan we het hebben over de beste Gonzo ooit, de enige echte dus, de Amerikaanse schrijver Hunter S. Thompson, uitvinder van de Gonzo-journalistiek. Het komt erop neer dat je als Gonzo-verslaggever als middelpunt van het universum een permanent gevecht voert met je omgeving en je onderwerpen, en jezelf in dat strijdgewoel volpompt met alle denkbare drugs en drank. Donkers heeft zich naar hem genoemd, want hij wilde hem zijn. De branie, de onverschrokkenheid, maar at the end vond Gonzo Donkers zich als the real cat Gonzo toch te schijterig. Fear and Loathing in Las Vegas heet Thompsons beste boek ooit en Donkers zocht hem op in 1975, al is dat niet de goeie omschrijving. Als een stormjager op zoek naar een orkaan zou beter kloppen. Uiteindelijk ging de wind liggen, en trof hij ’m in Washington, waarbij Thompson vijf flesjes bier tegelijk probeerde te drinken en een mespuntje cocaïne weg snoof. Weet je wie hij ook heel goed vindt? Hij staat op, en trekt twee boeken van Elizabeth Strout uit de kast Nee, vervelen doet hij zich nooit. Volgend jaar wordt hij 80, een diskjockey van 80. Misschien moet hij dan wel kappen, is er Gonzo’s End. Maar halleluja, die platen draait hij toch, en dan kan hij ze beter voor ons allemaal draaien, inclusief zijn kekke praatje-plaatje. De noodzaak is ook prettig, en door dat moeten ontdekt hij steeds weer nieuwe muziek, zoals nu weer, die singer-songwriter Will Hoge. Met nieuwe muziek doelt hij by the way niet op dance. Als hij dat hoort, drukt hij de innerlijke pauzeknop in; hij vindt het, christus nog aan toe, zó eentonig en slaapverwekkend. Moet je horen, hij is uitgenodigd voor een muziektrip naar Atlanta, naar het One Musicfest, een festival met honderden, voornamelijk hiphop-acts. Hij twijfelt toch wel een beetje, want hij kent maar één artiest van naam, Lauryn Hill. De kans is bovendien groot dat hij in Atlanta de oudste blanke vent ooit zal zijn, toch een beetje genant. Laatst deed hij thuis bij zijn kleindochter Hannah en zoon Sander, columnist van de Volkskrant, een hachelijke poging om zijn hiphopskills te tonen door een regel te rappen van het duo The Legendary K.O., een variatie op een song van Kayne West, Gold Digger. George Bush ain’t a gold digger,But he ain’t fuckin’ with no broke niggas. Opa!, corrigeerde zijn kleindochter hem, dat woord mag je nooit zeggen. En zo verkaste hij even van het land van ooit naar het land van nooit.||https://www.volkskrant.nl/cultuur-media/dolen-tussen-de-platenkasten-van-muziekjournalist-en-dj-jan-gonzo-donkers-in-zijn-land-van-ooit~be9c7f4e/
2022-09-20||Miljoenennota al bij verschijnen ingehaald door nieuwe maatregelen: ‘Ze zijn nog bezig de puntjes op de i te zetten’||‘Dat is een goede vraag: het meeste is al uitgelekt. Bovendien is de Miljoenennota dit jaar een soort bewegend doelwit; een momentopname. Gisteravond heeft de coalitie een energiereddingspakket afgesproken, maar dat is niet opgenomen in de Miljoenennota, die vorige week al gedrukt was. Als de energieprijs hoog blijft, gaat het wel om forse bedragen. Daarmee veranderen ook de koopkrachtplaatjes die het CPB vandaag presenteert.’ ‘Nou, betrokken? Ze mochten maandagmiddag bij minister Sigrid Kaag langskomen om te horen waar het kabinet mee bezig was. Echt geraadpleegd zijn ze niet. Dat bezoek deed het kabinet puur om Kuiken en Klaver een beetje te paaien: hun partijen moeten in de Eerste Kamer niet te moeilijk gaan doen. Ik denk overigens niet dat het kabinet daar heel bang voor hoeft te zijn. Dat prijsplafond was ook een idee van GroenLinks en PvdA. Als ze tegen het plan stemmen, zorgen ze er bovendien voor dat arme huishoudens helemaal geen hulp krijgen.’ ‘Voor de zomer was er al grote druk op het kabinet om meer te doen. Maar het kabinet wilde eerst de koopkrachtplaatjes van het CPB afwachten voordat het extra maatregelen zou invoeren. Begin augustus bleek toen dat de koopkrachtdaling desastreus dreigde te worden: het CPB voorspelde een daling van 6,8 procent, terwijl het in maart nog 2,7 procent voorspelde. ‘Van die nieuwe cijfers schrok het kabinet erg. Bovendien kwamen er signalen uit onder meer de energiesector dat er steeds meer wanbetalers bijkwamen. Het kabinet besloot toen dat het toch nog meer moest doen. Maar de begrotingsonderhandelingen waren toen al afgerond. ‘Het kabinet heeft overigens wel al eerder actie ondernomen. Vorig najaar hebben ze al de energiebelasting, de btw op energie en de brandstofaccijns verlaagd. Dat is afgelopen voorjaar verlengd. Dit jaar hebben ongeveer 800 duizend arme huishoudens daarnaast een energietoeslag gekregen. Eerst was die 200 euro, daarna 800 euro. In juli, vlak voor het zomerreces, is die nog eens verhoogd tot 1.300 euro.’ ‘Dat laatste is wel een risico: de maatregelen zijn zeker in­fla­toir. Ze gelden namelijk voor iedereen, ook voor mensen die door bijvoorbeeld zonnepanelen geen hoge energierekening hebben. Daar ging dat onderzoek van ABN Amro ook over. De bank schat in dat er op dit moment relatief weinig mensen met een gillend hoge rekening zijn. Dat rijmt overigens niet met de lezing van de energiebedrijven: een topman van Eneco zei vorige week in de Tweede Kamer dat 25 procent van de klanten al een betalingsachterstand had. ‘Het kabinet staat in elk geval onder hoge druk. En als een trein eenmaal in beweging is gezet, is die soms niet meer tegen te houden. De energieprijzen zijn nog altijd meer dan twee keer zo hoog als begin dit jaar. Het prijsplafond hoeft het kabinet ook alleen in te zetten als de prijzen hoog blijven. Als ze terugzakken naar het niveau van januari 2022, hoeft de overheid niet bij te lappen, het prijsplafond wordt dan niet overschreden. ‘Het antwoord op de vraag waar de grens tussen het lage en het hoge tarief komt te liggen, daar is het kabinet nog niet uit. Dat wordt waarschijnlijk het jaarverbruik van een gemiddeld huishouden, maar er is ook discussie over wat dat gemiddelde verbruik dan is. Het Nibud zegt 1.250 kuub gas en 2.750 kilowattuur stroom, de energiebedrijven zeggen respectievelijk 1.500 en 3.000. Ik weet niet eens of het kabinet al een grens heeft bepaald. Ze zijn nog bezig de puntjes op de i te zetten.’ ‘Nee, daar komen nog wel berichten over. Ik kijk zelf niet naar de departementale begrotingen, maar naar het overkoepelende verhaal. Andere journalisten pluizen die begrotingen wel door. Minister Rob Jetten voor Klimaat en Energie gaat vandaag ook nog klimaatplannen presenteren. Maar zoals eigenlijk elk jaar gaat de meeste aandacht wel uit naar de koopkracht en de staatsfinanciën.’||https://www.volkskrant.nl/nieuws-achtergrond/miljoenennota-al-bij-verschijnen-ingehaald-door-nieuwe-maatregelen-ze-zijn-nog-bezig-de-puntjes-op-de-i-te-zetten~b290343b/
2022-09-20||Gerecycled en recyclebaar: heeft circulair verpakken de toekomst?||“Voor het milieu is het beter om een verpakking te gebruiken dan een product weg te moeten gooien”, aldus Anita Scholte op Reimer, hoofd Kwaliteit en Duurzaamheid bij Albert Heijn. “Wij zijn constant op zoek naar de beste balans tussen voedselverspilling voorkomen en zo min mogelijk en duurzaam mogelijk verpakken.” Bij de keuze voor verpakkingsmateriaal kiest de grootste supermarktketen van Nederland altijd voor de laagste milieu-impact. De focus ligt daarbij enerzijds op het verminderen van de hoeveelheid verpakkingen en anderzijds op zoveel mogelijk te recyclen en hergebruiken. Albert Heijn wil in 2025 minimaal 20 miljoen kilo verpakkingsmateriaal besparen ten opzichte van 2018. “We zijn goed op weg”, zegt Scholte op Reimer. “Sinds 2018 reduceerden we al meer dan 10 miljoen kilo verpakkingsmateriaal. Maar hoe belangrijk ook, onze focus ligt niet alleen bij minder verpakkingen. We zijn op weg naar een circulaire economie, waarin afval niet bestaat maar grondstof is voor nieuwe producten. Daarom zetten we in op recycling en hergebruik. Zo is ons doel dat in 2025 alle eigenmerkverpakkingen uit 100 procent recyclebaar materiaal bestaan.” Een voorbeeld van circulair verpakken zijn de flessen van Albert Heijn-sappen. Die bestaan uit 100 procent gerecycled plastic en zijn sinds begin dit jaar helemaal recyclebaar door de goed afwasbare etiketten. Ook zit op de flessen sinds kort statiegeld, net als bij andere kleine plastic flessen. Scholte op Reimer: “Dat is een mooie stap om recycling te stimuleren en zwerfafval tegen te gaan. Hergebruik van verpakkingen voorkomt afval en verlies van grondstoffen. Daarbij kan de supermarkt de hulp van klanten goed gebruiken, zegt Scholte op Reimer. “Bijvoorbeeld door een eigen boodschappentas en herbruikbare verszakjes voor brood, groente en fruit mee te brengen. Of met onze handige opvouwbare shopper, die je heel makkelijk meeneemt. Ook hebben we in onze winkels een herbruikbare fles voor zelfgeperst sinaasappelsap.” Om ervoor te zorgen dat materialen optimaal worden verwerkt en gerecycled, zijn verpakkingen voorzien van een weggooiwijzer. Dit helpt voorkomen dat plastic in onze leefomgeving belandt. Gebeurt dat onverhoopt toch, dan is actie geboden - zoals op World Cleanup Day. Tijdens deze wereldwijde actiedag ruimden miljoenen vrijwilligers vorige week afval op. 630 Albert Heijn-winkels deden mee. “Medewerkers en klanten gingen samen de straat op”, vertelt Scholte op Reimer. “Zo zorgen we er samen voor dat we de aarde schoner en beter achterlaten.” Meer weten over wat Albert Heijn doet op het gebied van duurzamer verpakken en wat jij kunt doen? Bekijk dan deze speciale pagina.||https://www.volkskrant.nl/nieuws-achtergrond/gerecycled-en-recyclebaar-heeft-circulair-verpakken-de-toekomst~ba49b6d2/
2022-09-20||Na twee jaar was mijn dochter de enige die nog moest tiktokken op wat een ‘skere Samsung’ heet||Van alle hard- en softwareproducenten heb ik toch wel de meeste hekel aan Apple. Dat heeft te maken met het feit dat alles van Apple altijd duurder is, maar ook dat het altijd ánders is: mooier en slimmer, besprenkeld met de geest van wijlen die geniale Leonardo da Jobs, van de riten bij het inloggen tot de stekkertjes bij het opladen. Daarmee lukt het Apple onder gebruikers een gevoel te creëren dat ze deel uitmaken van een superieur genootschap. In de VS is al veel geschreven over het gemeenschapsgevoel dat Apple verschaft, en hoe deze digitale sekte modale mensen op kosten jaagt. En dus zei ik: die digitale revolutie kan ik niet stoppen, maar ik kan wel Apple uit ons huis weren. Toen ging mijn dochter naar de middelbare school en kregen we van het schoolbestuur opdracht bij de Applestore een iPad te kopen. Ik protesteerde. Ik ben het al oneens met schermpjes in de les, maar jaag ouders niet op kosten en zet dat digitale huiswerk dan in een tablet van een paar tientjes. Néé meneer, ons digitale prachtonderwijs kan alleen tot bloei komen op een oorspronkelijke iPad van 400 euro. Toen kreeg mijn dochter allemaal vriendinnen met iPhones. Na twee jaar was ze de enige in de o zo hechte pubergroep die nog moest tiktokken op wat een ‘skere Samsung’ heet. Ik zei: je doet het maar met die skere Samsung. Toen viel die skere Samsung deze zomer kapot en zei mijn dochter: ik ga al het geld dat ik voor mijn verjaardag krijg voor een iPhone gebruiken. Ik zei: not in my lifetime. Mijn vrouw zei: als ze dat nou wil, als je 14 bent is dat belangrijk. Bij de Leonardo da Jobs-telefoon zat een kabeltje, maar géén oplader. Dat sektekabeltje paste niet in de oplader van de skere Samsung. Mijn dochter zei: ‘Papa, we moeten even naar de Mediamarkt.’||https://www.volkskrant.nl/mensen/na-twee-jaar-was-mijn-dochter-de-enige-die-nog-moest-tiktokken-op-wat-een-skere-samsung-heet~b380c707/
2022-09-20||De elektrische bandenpomp van Xiaomi is voor iedereen die zijn armspieren niet wil inspannen||Op het eerste gezicht ziet het apparaat dat we deze week onder de loep nemen eruit als een kloek iPod-model uit de oertijd. Dat is het niet. In plaats van muziek komt er lucht uit. En dat is precies waar deze Portable Electric Air Compressor van de Chinese fabrikant Xiaomi (vooral bekend van zijn telefoons) voor bedoeld is: het oppompen zo’n beetje alles waar lucht in zit. Denk aan voetballen en fiets-, brommer- en autobanden. Deels kan dat natuurlijk prima met een ouderwetse handpomp, maar deze elektrische handzame pomp is niet alleen van nut voor mensen die hun arm- en rugspieren niet willen of kunnen inspannen. Natuurlijk is dit laatste ook bijzonder fijn: gewoon die rare iPod op je band zetten en toekijken hoe die weer de juiste hardheid krijgt. Het mooie aan deze gadget is daarnaast dat je vooraf op het lcd-schermpje precies de juiste druk kunt instellen. In de handleiding staat voor het gemak een tabelletje met de instellingen voor voetbal, fiets, brommer of auto. Op het apparaat zitten een paar simpele knoppen waarmee de druk eenvoudig kan worden ingesteld. Daarna is het een kwestie van de pomp op de band zetten, met een van de bijgeleverde tussenstukken of (in het geval van een bal) naald. Daarna zie je op het scherm de huidige druk en zet de compressor zich aan het werk om de luchtdruk op het gewenste niveau te brengen. Dat werkt net zo als bij de bandenblazer bij de benzinepomp: nooit te hard of te zacht. Precies goed, maar dan dus thuis. Overigens gaat dit wel met wat herrie gepaard en moet je bij een autoband wel wat geduld hebben. Een ander nadeel is het erg korte slangetje dat aan het apparaat zit, waardoor je de pomp niet op de grond kunt neerzetten. De compressor heeft een batterij van 2.000 mAh, volgens de fabrikant genoeg voor het acht keer oppompen van een racefietsband, maar ook voldoende om acht autobanden op druk te brengen. Het opnieuw opladen van de batterij gebeurt via een gewoon usb-kabeltje. Min of meer draagbare luchtcompressors bestaan al langer, maar het grote voordeel van deze nieuwe generatie draagbare elektrische pompen is de handzaamheid. Het compacte formaat maakt het aantrekkelijk om de pomp altijd mee te nemen in de auto of zelfs op een lange fietstocht.||https://www.volkskrant.nl/beter-leven/de-elektrische-bandenpomp-van-xiaomi-is-voor-iedereen-die-zijn-armspieren-niet-wil-inspannen~b824444b/
2022-09-20||Groepje boeren negeert noodbevel in Den Haag, enkele trekkers aanwezig in de stad||Den Haag ging tot een noodbevel over in de vroege ochtenduren ‘wegens ernstige vrees voor verstoring van de openbare orde en veiligheid op Prinsjesdag’ door protesterende boeren. ‘Boeren die met hun trekkers willen demonstreren in de stad, worden teruggestuurd en indien nodig vanaf de stadsgrens naar elders geleid’, twitterde de gemeente. Desondanks is een groep van veertig trekkers is dinsdagochtend onderweg naar Den Haag, binnendoor over de Ypenburgse Boslaan bij Nootdorp. Of de colonne staande wordt gehouden door de politie, is nog niet duidelijk. Een gemeentewoordvoerder zegt dat de burgemeester het bevel heeft uitgevaardigd nadat de politie ‘bewegingen van boeren heeft waargenomen’ richting de stad. ‘Ze zouden op weg zijn naar Den Haag om de openbare orde te verstoren. Dat kunnen we niet gebruiken op Prinsjesdag, zeker niet nu er voor het eerst weer publiek aanwezig mag zijn.’ Nederlandse boeren demonstreren al maanden om hun onvrede te uiten over het stikstofbeleid van het kabinet. Zij vrezen een drastische krimp van de veestapel en willen concessies over onder meer 2030 als doeljaar voor de halvering van de stikstofuitstoot.||https://www.volkskrant.nl/nieuws-achtergrond/groepje-boeren-negeert-noodbevel-in-den-haag-enkele-trekkers-aanwezig-in-de-stad~b785ab9a/
2022-09-20||Eindelijk weer een Prinsjesdag in volle glorie, maar wel in een nieuwe choreografie||Op Prinsjesdag stapt stalmeester Hans Veenhuijzen om half tien op de fiets. De man die op deze dag verantwoordelijk is voor alle koetsen en paarden heeft overnacht in een appartement van de koninklijke stallen. Zo is hij er zeker van ’s ochtends niet vanuit zijn woonplaats ergens in de file te komen staan. Per rijwiel verkent hij voor de laatste keer de route die de koninklijke stoet een paar uur later aflegt. ‘Het is een gewoonte die ik heb overgenomen van mijn voorganger’, vertelt Veenhuijzen (54) in zijn werkkamer op het staldepartement in Den Haag, achter Paleis Noordeinde. ‘Een check om te kijken of zich ’s nachts geen onverwachte obstakels hebben aangediend.’ Veenhuijzen, kolonel bij de landmacht, volgde afgelopen december kolonel der marechaussee Bert Wassenaar op, die 25 jaar stalmeester was en gelijktijdig met zijn paard Mitch met pensioen ging. Aan zijn benoeming ging een inwerkperiode vooraf, waardoor Veenhuijzen vorig jaar vast kon kennisnemen van de logistiek rond Prinsjesdag. Al was die door covid wel afwijkend. Voordeel was dat hij tussen 2015 en 2019 al een van de acht adjudanten van koning Willem-Alexander en koningin Máxima was. ‘Toen heb ik leren paardrijden, iets wat ik graag wilde om als adjudant te kunnen meerijden met de stoet. Niet wetend dat ik later stalmeester zou worden.’ Nu is Veenhuijzen dus voor het eerst verantwoordelijk voor de traditionele rijtoer, die met veel militair ceremonieel gepaard gaat. Hij krijgt direct te maken met twee nieuwe omstandigheden: prinses Amalia is 18 jaar geworden en maakt haar debuut op Prinsjesdag. En vanwege de renovatie van het Binnenhof moet een alternatieve route worden gereden, naar een nieuwe locatie voor de Troonrede. Tijdens de voorbije twee coronajaren fungeerde de Grote Kerk als alternatief voor de Ridderzaal, waar de koning van oudsher de Troonrede voorleest. In de Grote Kerk konden de parlementariërs van de Eerste- en Tweede Kamer op anderhalve meter afstand van elkaar naar de vorst luisteren. Overige gasten waren niet welkom. Van de traditionele rijtoer werd noodgedwongen afgezien. Het koninklijke gezelschap ging met vier auto’s naar de kerk. Ook de balkonscène na afloop bij Paleis Noordeinde werd geschrapt. Publiek werd verzocht uit de hofstad weg te blijven. Dit jaar kan alles weer in volle glorie plaatsvinden, maar daarvoor bleek de omgeving van de Grote Kerk minder geschikt. Om de koninklijke stoet te laten aankomen en weer vertrekken, zou een te groot deel van de binnenstad moeten worden afgesloten. Veenhuijzen vat het samen als ‘technisch lastig’. Daarom is gekozen voor een verkorte route, die na de gebruikelijke tocht over het schelpenpad op het Lange Voorhout eindigt bij de Koninklijke Schouwburg. ‘We moesten een nieuwe choreografie voor Prinsjesdag vinden’, zegt Veenhuijzen, ‘eentje die zoveel mogelijk recht zou doen aan het origineel op het Binnenhof.’ Voor de Verenigde Vergadering viel het oog op de schouwburg, een pand dat in de 18de eeuw als (onvoltooid) stadspaleis is gebouwd. In het theater is een verhoogde vloer aangelegd, op gelijk niveau met het podium. Zo is voldoende ruimte ontstaan voor alle duizend genodigden. Buiten is het wat krapper. Tegenover de schouwburg ligt de voormalige Amerikaanse ambassade. De ruimte daartussen is te beperkt voor de stoet om te draaien. De koninklijke rijtuigen rijden daarom, na het uitstappen van de leden van het koningshuis en de hofhouding, door tot voorbij het gebouw van de Hoge Raad. Daar keren ze en komen dan na de Troonrede langs het ministerie van Financiën weer voorrijden. De militairen en diverse ere-escortes slaan voor de schouwburg rechtsaf, richting Plein, om zich via Korte Vijverberg en Tournooiveld weer in de stoet te voegen. Het oefenen van de route is in juni begonnen. Zondagochtend was de generale repetitie. Gewoontegetrouw zijn de paarden in mei al meegenomen naar renbaan Duindigt, waar zij de gelegenheid krijgen te wennen aan militaire muziek. In totaal maken 190 paarden deel uit van de koninklijke stoet. De Glazen Koets wordt afwisselend getrokken door acht Gelderse of Friese paarden. Dit jaar zijn de Geldersen aan de beurt. Na zijn fietstocht steekt Veenhuijzen zich in het ceremonieel tenue van de stalmeester: witte rijbroek, rode hofrok, steek op het hoofd en sabel aan de riem. Ook daarmee is geoefend. Veenhuijzen rijdt voor de Glazen Koets uit op het 16-jarige paard Chester, een vliegenschimmel, zogenoemd vanwege de donkergrijze stippen op zijn vacht. ‘Een heel betrouwbaar, onverschrokken dier’, zegt de stalmeester. Dat er tijdens het werken met ‘levende have’ altijd wat kan gebeuren, houdt het niettemin spannend. Vanwege de aanwezigheid van prinses Amalia, en na de beperkingen door corona, wordt in Den Haag een drukke Prinsjesdag verwacht. De kroonprinses neemt tegenover haar ouders plaats in de Glazen Koets, zit in de zaal naast prins Constantijn en prinses Laurentien tijdens de Troonrede, en doet voor het eerst mee aan de balkonscène op Paleis Noordeinde. Op het achterplein, aan de kant van de paleistuin, volgt tot besluit nog een eresaluut van de Cavalerie Ere-Escorte.||https://www.volkskrant.nl/nieuws-achtergrond/eindelijk-weer-een-prinsjesdag-in-volle-glorie-maar-wel-in-een-nieuwe-choreografie~bb0ca0f2/
2022-09-20||Een Prinsjesdag met weinig voorspellende waarde: in het koffertje van Kaag zit al een inlegvelletje met bijstellingen||Er was een tijd, ouderen herinneren het zich nog, dat het kabinet op Prinsjesdag liet weten wat het voor het land in petto had. Of in elk geval die indruk wekte. Een zomer lang werd net zolang aan alle ‘knoppen gedraaid’ totdat elke minister de confrontatie met de Tweede Kamer in de herfst aandurfde. De minister-president peinsde er niet over de arena te betreden voordat in de computers van het ministerie van Financiën zó grondig aan de koopkrachtcijfers was gesleuteld dat elke fictieve Nederlander er in min of meer gelijke mate op voor- of achteruitging. ‘Voor iedereen een plusje!’, was de beoogde krantenkop. Maar de klad zit er in. Deze hele eeuw eigenlijk al. In 2001 was de begroting al klaar toen in New York de torens van het World Trade Center neergingen. Er was nog net tijd om de ceremonie te versoberen, maar het duurde even voordat bleek dat het geraamde begrotingsoverschot die dag eigenlijk al was omgeslagen in de ene na de andere miljardentegenvaller. In 2008 zat Prinsjesdag zo dicht op de val van de Amerikaanse zakenbank Lehman Brothers dat het kabinet nog meende te kunnen beweren dat onze economie robuust genoeg was om door zoiets niet al te hard geraakt te worden. Minister Kaag van Financiën presenteert dinsdag de overtreffende trap van een begroting onder voorbehoud. Meer dan ooit is Prinsjesdag 2022 een momentopname, waarvan niemand de illusie koestert dat de boodschap langer dan enkele maanden beklijft. Enkele weken kan ook. Het is dat de derde dinsdag van september nou eenmaal in de Grondwet is ingepland, anders zou Kaag zelf waarschijnlijk ook liever nog even wachten. En dat is dit keer niet alleen aan omstandigheden van buitenaf te wijten. Het vierde kabinet-Rutte heeft zich in de eerste acht maanden nog niet erg behendig getoond in het te lijf gaan van de grote kwesties die Nederland in de ban houden. Sterker, zowel het asielbeleid als het stikstofbeleid is door eigen toedoen ontspoord, op de ooit zo trotse nationale luchthaven heerst permanente chaos en er zijn nog nauwelijks overtuigende plannen om wat te doen aan de ontwrichtende personeelstekorten in de publieke sector –het onderwijs, de zorg en de jeugdzorg voorop. Voor zover die plannen er wel zijn, staan ze onder een groot voorbehoud. Het in allerijl bedachte nieuwe asielbeleid is juridisch zo wankel dat vrijwel niemand gelooft dat het overeind blijft in de rechtszaal. Alles wat minister Van der Wal voor Natuur en Stikstof intussen in haar begroting schrijft over de toekomst van het platteland, wordt nog deze maand achterhaald door wat bemiddelaar Johan Remkes daarover gaat zeggen. De vertrouwenscijfers zijn ernaar. Kabinetten kampen wel vaker met tegenvallende peilingen, maar juist het aantreden van een nieuwe ploeg leidt doorgaans tot een opleving. Een nieuwe lente, een nieuw geluid. Rutte IV heeft dat momentum volledig gemist. Uiteraard is niet alle onheil van eigen makelij. De grootste onzekerheid is veroorzaakt door de president van Rusland. Miljoenen huishoudens vragen zich af hoe ze de winter door gaan komen met energierekeningen die soms tot vier keer over de kop gaan. Voor het herstel van enig vertrouwen bleek het ritueel van Prinsjesdag dit keer vooral een sta-in-de-weg: sinds eind augustus ligt een historisch pakket klaar voor het koopkrachtherstel, maar de staatsrechtelijke tradities verhinderden het kabinet de details prijs te geven voordat de koning zijn Troonrede heeft uitgesproken. Misschien maar beter ook, want zelfs die operatie ter waarde 15 miljard euro bleek alweer achterhaald voordat de inkt van de Miljoenennota droog was. In de afgelopen week raakte de regeringscoalitie overtuigd dat het niet genoeg is om de schade van de energierekeningen te repareren, maar dat er ook iets moet gebeuren aan die rekeningen zelf. Het nieuwe miljardenplan is nog net op tijd af om het als inlegvelletje in Kaags koffertje te kunnen stoppen, maar het maakt de reeds uitgelekte koopkrachtberekeningen meteen alweer volstrekt achterhaald. Nog een inlegvelletje, om deze Prinsjesdag in het juiste perspectief te plaatsen, zou daarom geen gek idee zijn. Het kan kort, drie woorden is genoeg: ‘Zeer beperkt houdbaar.’||https://www.volkskrant.nl/nieuws-achtergrond/een-prinsjesdag-met-weinig-voorspellende-waarde-in-het-koffertje-van-kaag-zit-al-een-inlegvelletje-met-bijstellingen~b5a31656/
2022-09-20||Lees hier het Oekraïne-liveblog van 20 september terug||||https://www.volkskrant.nl/nieuws-achtergrond/lees-hier-het-oekraine-liveblog-van-20-september-terug~b6512207/
2022-09-20||De krant moet krimpen en de literatuurrecensies zijn de pineut||Vergeten hier te noteren, dat er een dag of negen geleden een brief van Sandberg (hoofdredacteur Het Parool, red.) kwam: de literaire pagina gaat per 1 januari verdwijnen; de krant moet ingekrompen worden, waardoor allerlei rubrieken een veer moeten laten en natuurlijk is daar in de eerste plaats de literaire rubriek bij. Aan het feit dat Koudijzer afgelopen donderdag niet mee mocht doen tegen Levski Sofia kan rustig een kwart pagina worden gewijd, maar stukjes over boeken...Brrr! denken de hoofdredacteuren. En als je het nuchter bekijkt, kun je ze nog niet eens ongelijk geven. Het boek is een consumptieartikel geworden, en aan consumptieartikelen wijd je geen lange beschouwingen.(‘Maar beangstigend is het wel’, wilde ik er eerst aan toevoegen; dacht dan: ‘Ach, is het eigenlijk wel beangstigend?’ ‘Beangstigend’ is bijv. de manier waarop in de VS de gevangenisopstand in Attica neergeslagen is en een bewering als van Sadat, dat hij bereid is een miljoen Egyptenaren op te offeren om de door Israël bezette gebieden te heroveren. Wat betekenen, daarmee vergeleken, een paar stukjes meer of minder over voor niet meer dan dertien miljoen aan hun autootjes poetsende lieden begrijpelijke boeken? Bovendien: misschien is Rockefeller wel een groot Robert Frost-lezer en kent Sadat de hele Shakespeare uit zijn hoofd.’)||https://www.volkskrant.nl/cultuur-media/de-krant-moet-krimpen-en-de-literatuurrecensies-zijn-de-pineut~be2b4fb1/
2022-09-20||Tot levenslang veroordeelde Amerikaan, bekend van podcast ‘Serial’, na meer dan twintig jaar vrij||De rechter in Baltimore gelastte zijn vrijlating nadat aanklagers na een onderzoek van een jaar met twee nieuwe verdachten kwamen en zeiden niet langer overtuigd te zijn van Syeds schuld en de bewijsvoering tijdens het oorspronkelijke proces. In afwachting van een mogelijke nieuwe rechtszaak wordt hij onder huisarrest geplaatst. De rechter geeft de aanklagers dertig dagen om een nieuw zaak aan te spannen. Als dat niet gebeurt, is Syed voorgoed vrij. Syed was een 17-jarige middelbare scholier toen hij in 1999 werd gearresteerd voor de moord op zijn ex-vriendin en voormalige klasgenoot. Volgens de aanklagers was hij jaloers toen zijn ex een nieuw vriendje kreeg. Hij zou haar daarom hebben gewurgd en vervolgens begraven in een park in de stad Baltimore. Syed heeft altijd gezegd onschuldig te zijn. De broer van het slachtoffer zei tijdens de hoorzitting zich verraden te voelen door de beslissing van het Openbaar Ministerie. Syed probeerde al langer een nieuw proces te krijgen. Hij kwam in 2018 ook al eens bijna op vrije voeten, nadat een hogere rechtbank had bepaald dat zijn inmiddels overleden advocaat hem onvoldoende had verdedigd. De hoogste rechtbank van Maryland stak toen een stokje voor zijn vrijlating. In het eerste seizoen van de podcast Serial, uitgezonden in 2014, keek een team onder leiding van journaliste Sarah Koenig in detail naar de gebrekkige bewijslast en mogelijke fouten die werden gemaakt door Syed's advocaat tijdens het proces. De podcast maakte van Syed, die erin aan het woord kwam, een bekende Amerikaan en leidde onder meer tot een vierdelige HBO-documentaire in in 2019.||https://www.volkskrant.nl/nieuws-achtergrond/tot-levenslang-veroordeelde-amerikaan-bekend-van-podcast-serial-na-meer-dan-twintig-jaar-vrij~b1045909/
