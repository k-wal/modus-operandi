2022-09-12||De Volkskeuken: shortbread||De middag dat koningin Elizabeth overleed, reed ik in Engeland op een dubbelganger van het favoriete paard van de Queen. Voor kenners: een fellpony, niet zo groot, zwart, harig en betrouwbaar. Ik besefte dat pas later, toen de serveerster in de pub ons in tranen vertelde dat ze net hun koningin waren verloren. Engeland is mijn favoriete vakantieland. Om elke hoek is er wel een geweldig landhuis-met-tuin dat je kunt bezoeken, een tea garden, een natuurgebied of een prachtig oud dorpje. Regen? Valt best mee. Daarom, als eerbetoon aan Elizabeth en haar land, het meest Britse gebak dat er is: shortbread. Ik probeerde zelfs een versie met volkorenmeel. Shortbread heeft een knappertje door toegevoegd gries- of maïsmeel, ik gebruik polenta. Vervang dit in de volkorenversie door alleen volkorenmeel. Ingrediënten 240 g bloem (+ 1 eetl. extra) 100 g griesmeel, maïsmeel of polenta 115 g witte basterdsuiker 225 g goed koude roomboter of plantenboter (+ extra voor invetten) Extra: grote mengkom, lage bakvorm doorsnede ca. 28 cm, bakpapier, eventueel deegroller Meng bloem, gries-/maïsmeel, basterdsuiker en een halve theelepel zout goed door elkaar in de mengkom. Snijd, rasp of hak de boter in kleine stukjes en meng door het bloemmengsel. Wrijf het mengsel tussen je vingertoppen fijn tot het op grof zand lijkt. Als het in grotere stukken aan elkaar begint te klonteren, kneed je het kort door tot je een deegbal kunt maken. Rol het deeg in plastic folie en laat minstens 2 uur in de koelkast opstijven. Vet de bakvorm in met boter. Knip een passende cirkel van het bakpapier en bekleed de bodem van de vorm hiermee. Bestuif de randen met wat bloem. Verwarm de oven voor op 165 graden (boven-/onderwarmte). Haal het deeg een kwartiertje van tevoren uit de koelkast. Bestuif het aanrecht met bloem. Druk of rol het deeg uit tot een dikke lap die in de vorm past. Leg het deeg in de vorm en druk het uit tot de randen: verdeel het zo gelijkmatig mogelijk. Druk het deeg met je vingertoppen rondom de rand licht in en prik het overal goed in met een vork. Zet 30-40 minuten in het midden van de oven: het mag niet te bruin worden. Haal het deeg uit de oven en snijd het in de vorm in punten. Laat ze tot lauw afkoelen, haal ze voorzichtig uit de vorm en laat uitdampen. Shortbread wordt pas knapperig als het koud is.||https://www.volkskrant.nl/beter-leven/de-volkskeuken-shortbread~b7093f2b/
2022-09-12||De Volkskrant tv-selectie voor dinsdag 13 september||SBS 9, 20.30 uur (Drama, Joe Wright, 2017) Het is mei 1940. Nederland, België en Frankrijk worden opgerold in de Blitzkrieg. Chamberlain moet aftreden als premier. Nu is het aan zijn opvolger: wel of geen vredesbesprekingen met de nazi’s? Zo belandt de bal bij Winston Churchill, een formidabele, met een Oscar bekroonde rol van Gary Oldman, die volledig in zijn personage verdwijnt. Zelfs de wat schurende scène in de ondergrondse maakt de acteur draaglijk. Maar wat Darkest Hour echt meeslepend maakt, is de permanent aanwezige notie dat het Britse koninkrijk zich heel dicht bij onderhandelingen met de vijand bevond; dat zou de loop van de geschiedenis hebben verlegd. Veronica, 20.30 uur (Thriller, Tony Gilroy, 2012) In 2016 was Matt Damon eindelijk opnieuw te zien als Jason Bourne. Na The Bourne Identity (2002), The Bourne Supremacy (2004) en The Bourne Ultimatum (2007) wilde hij de opgejaagde geheim agent altijd nog eens spelen, maar door gekissebis achter de schermen kwam het er lange tijd niet van. Studio Universal zag intussen toch een manier om verder te gaan met de reeks, zonder Damon. The Bourne Legacy, deel 4 in de reeks, draait zodoende om geheim agent Aaron Cross. Plot en actie halen het niet altijd bij de voorgangers, maar Jeremy Renner is prima als Cross. NPO 2, 20.30 uur Na haar huwelijk met de beroemde schilder Diego Rivera lijkt er een zonniger hoofdstuk aan te breken voor de door tegenslagen geplaagde Frida Kahlo. In Krabbé zoekt Kahlo blijkt deze week echter dat het geluk van korte duur is. Het koppel verhuist naar het door crisis geplaagde San Francisco, waar Rivera een affaire begint met een van zijn modellen en weinig moeite doet om dit te verbergen. Ondertussen gaat Kahlo door met het ontwikkelen van haar eigen stijl. Langzaam wordt ze gezien als zelfstandig kunstenaar in plaats van ‘de vrouw van Rivera’. NPO 3, 22.00 uur Of ze willen of niet: de meeste Marokkaans-Nederlandse jongeren hebben een dubbele nationaliteit. Sommigen voelen zich volledig Nederlands, voor anderen speelt de cultuur van het land van hun (groot)ouders nog steeds een rol. In Poldermocro’s maken zes uitgesproken Marokkaanse Nederlanders kennis met het hedendaagse Marokko. Daar ontdekken ze dat ze zelf een allesbehalve homogene groep vormen en heel verschillend denken over normen en waarden. In de eerste aflevering ontmoet het zestal elkaar in Marrakech. Tarik heeft moeite met de geaardheid van Aziz. NPO 2, 22.19 uur Wat de relatie tussen Jeffrey Epstein en Ghislaine Maxwell precies inhield is nooit echt duidelijk geworden: de Britse erfgename werd wel omschreven als de vriendin van de Amerikaanse bankier, maar ook als zijn assistent. In de tweede aflevering van de documentaireserie Who Is Ghislaine Maxwell? blijkt dat Maxwell in ieder geval betrokken was bij de roemruchte feestjes op Epsteins privé-eiland. Jonge vrouwen getuigen hoe Maxwell hen ronselde voor deze partijtjes met vooraanstaande beroemdheden, waar ze achter gesloten deuren seksueel werden misbruikt. Veronica, 23.10 uur (Actie, Peter Berg, 2018) Mark Walhberg draaft op als maniakale vechtmachine die in een fictieve Aziatische metropool een lokale spion richting een 22 mijl verderop gelegen vliegveld moet escorteren. De tegenstand onderweg is geducht, in de vorm van een schier oneindige verzameling huurlingen én een peloton op wraak beluste Russen. Regisseur Peter Berg sluit met zijn intense beeldtaal (agressief hoog verteltempo, onophoudelijk bewegende camera) aan bij de gejaagde Jason Bourne-spionagefilms van Paul Greengrass, met hier en daar een snuf van de chaoscinema van Transformers-regisseur Michael Bay. NPO 2, 23.14 uur Door de plotselinge scheiding van hun ouders moesten Sonja Wyss en haar drie zussen in de jaren zestig de vrije Bahama’s verlaten. Ze belandden in een koud en bekrompen Zwitserland, waar ze door geldgebrek in pleeggezinnen werden grootgebracht. Als jongste van het gezin vraagt Wyss zich af hoe haar ouders destijds tot dit radicale besluit zijn gekomen. In haar documentaire Farewell Paradise laat ze haar ouders en zussen vertellen over vroeger. Zo blijkt dat iedereen zijn eigen visie heeft op de familiegeschiedenis, die langzaam wordt ontrafeld.||https://www.volkskrant.nl/cultuur-media/de-volkskrant-tv-selectie-voor-dinsdag-13-september~b77664ce/
2022-09-12||Gebeurt er nog iets met de gasprijzen vóór 1 januari? Wacht niet tot de deurwaarder is langs geweest||Vorige winter stonden op alle scholen de ramen wijd open, om covid-aerosolen naar buiten te jagen. Sommige scholen installeerden in betere ventilatiesystemen; die kosten nu een hoop energie. Komende winter moeten de ramen potdicht en gaat de ventilatie misschien uit. Scholen vrezen, bij aflopende energiecontracten, torenhoge energierekeningen en zijn onzeker over de compensatie ervan. Het is niet de enige zorg. Leerkrachten zien de stress bij een deel van de leerlingen groeien. Kinderen komen zonder ontbijt naar school of hebben geen lunch bij zich. Hun ouders kunnen, door de omhooggeschoten energierekeningen en supermarktprijzen, de boodschappen niet meer betalen. Een basisschool in Eindhoven opent een ‘boterhammenbar’, waar kinderen zelf hun ontbijt en lunch kunnen maken. Grote kans dat die kinderen deze winter geen nieuwe schoenen of winterjas krijgen. En niet kunnen sporten: veel zwembaden en ijsbanen vrezen te moeten sluiten als hun energiecontract afloopt. Ook veel voetbalclubs kunnen de rekening niet meer betalen: de kantine moet dicht, de douches mogen niet meer worden gebruikt. De contributie gaat fors omhoog. Kinderen van ouders met een laag inkomen zullen als eersten afhaken. We zitten in een diepe, beschamende crisis: een deel van de Nederlanders wacht komende winter kou en honger. Het aantal kinderen dat in armoede opgroeit steeg afgelopen jaar van ruim 7 naar ruim 9 procent en zal naar 2023 explosief toenemen (cijfers CPB). Volgens Netbeheer Nederland, de organisatie van energienetbeheerders, dreigt deze winter een miljoen huishoudens van energie te worden afgesloten. Veel middenstanders, waaronder bakkers, zullen moeten sluiten. Terecht wijst artsenorganisatie KNMG op de fatale gezondheidseffecten van armoede, psychisch en fysiek. Het gevoel van urgentie bij het kabinet over de ramp die zich voltrekt lijkt niet groot. Rutte verwijst mompelend naar gemeentelijke loketten. Minister voor Armoedebeleid Carola Schouten houdt zich stil. IJverig probeert ze de rechtmatige energietoeslag voor studenten te traineren. Ook van energieminister Rob Jetten vernemen we weinig. Zij zijn de kinderen van dit kabinet; ze moeten hun mond houden als de grote mensen praten. Het kabinet lijkt niet te snappen dat het nú uitsluitsel moet geven over de almaar stijgende energieprijzen. Dat je mensen niet in onzekerheid kunt laten over hoelang deze ellende duurt. Gebeurt er nog iets vóór 1 januari? Want dan is het voor velen te laat. Dan is de deurwaarder al geweest. Het is absurd om Kamervragen naar de gasprijzen, naar de bestaanszekerheid van mensen – gesteld door Pieter Omtzigt, wie anders – af te wimpelen met ‘Dat bepaalt de markt’. Die markt is verziekt, door een oorlogvoerende dictator die de gasprijzen als wapen gebruikt. Het staat gewoon in de grondwet, hè: ‘De bestaanszekerheid der bevolking en spreiding der welvaart zijn zorg der overheid.’ Die overheid zal acuut moeten ingrijpen op de gasprijzen. Uit de uitgelekte plannen voor de begroting van komend jaar blijkt dat het kabinet 14 miljard voor koopkrachtreparatie heeft uitgetrokken, maar over bevriezing van gasprijzen of een prijsplafond is niets uitgelekt. Een groot deel van de bevolking gaat straks gewoon met wintersport. We zijn nog steeds een steenrijk land, met een bloeiende economie, enorme vermogens van veel burgers en een lage staatsschuld. Waarom heeft de minister van Financiën nu geen ‘diepe zakken’, zoals in de coronacrisis? Er is 835 miljoen compensatie voor energieslurpende bedrijven, want o jee, onze concurrentiepositie, maar de burger moet minder lang douchen. Dat leidt tot woede en wrok bij een deel van de bevolking. Zij zien waar de prioriteit ligt. Niet gek dat het vertrouwen in de overheid wegsmelt als een waterijsje in de zomerhitte.||https://www.volkskrant.nl/columns-opinie/gebeurt-er-nog-iets-met-de-gasprijzen-voor-1-januari-wacht-niet-tot-de-deurwaarder-is-langs-geweest~b1d6b32f/
2022-09-12||Turkse popster Gülsen niet meer onder huisarrest na grapje over religieuze school||De popster werd op 25 augustus gearresteerd en in hechtenis genomen op verdenking van het ‘aanzetten van het publiek tot haat en vijandigheid’. In april had zij tijdens een concert met een grapje een van haar bandleden voorgesteld als een ‘perverseling’, omdat hij op een Imam Hatip-school had gezeten. Pas een paar maanden later kwamen daar uit conservatieve hoek woedende reacties op, nadat een videofragment met de uitspraak online was gezet. Enkele dagen later maakte justitie er werk van. Op de middelbare Imam Hatip-scholen wordt islamitisch onderwijs gegeven. President Recep Tayyip Erdogan is een warm pleitbezorger van de scholen, die hij de afgelopen twintig jaar ruim heeft bedeeld met geld uit de onderwijsbegroting. Gewild zijn de scholen echter niet; vaak zijn ze tweede keus voor leerlingen met te lage cijfers voor een betere middelbare school. Het strafrechtelijk onderzoek tegen de popster gaat intussen gewoon door. Volgens de aanklacht van de openbaar aanklager kan de 46-jarige zangeres maximaal drie jaar gevangenisstraf krijgen. Gülsen had zich eerder in conservatieve kring weinig geliefd gemaakt met haar gewaagde kleding en haar ook op het podium uitgedragen steun voor lhbti-rechten.||https://www.volkskrant.nl/nieuws-achtergrond/turkse-popster-gulsen-niet-meer-onder-huisarrest-na-grapje-over-religieuze-school~b9c3893f/
2022-09-12||Er zijn altijd lieden te vinden die zich fanatiek willen bemoeien met het lichaam van een ander||Ik zag een reclameposter met de tekst ‘De nieuwe transgenderwet raakt iedereen!’ O jee, dacht ik bevreesd, terwijl ik de ophef tegemoet googelde op m’n telefoon. Het bleek te gaan over een wetsvoorstel om het geslacht in je paspoort voortaan makkelijker te veranderen. Op dit moment moet iemand daarvoor eerst in gesprek met een arts of psycholoog voor een toestemmingsverklaring waaruit blijkt dat ‘de duurzame overtuiging bestaat tot het andere geslacht te behoren’. Ik heb geen idee hoe zo’n gesprek verloopt en welke strikvraag de kandidaten moet onthullen met een minder duurzame overtuiging, maar pas als je die toestemming op zak hebt, kan het nieuwe paspoort worden aangevraagd. Volgens de nieuwe transgenderwet hoeft dat straks niet meer: dan kan iemand rechtstreeks naar het gemeenteloket lopen om de geslachtsaanduiding te laten veranderen. Het platform Gendertwijfel, dat achter de reclameposter zit, vindt dat een kwalijke zaak. Dat ziet in de toestemmingsverklaring een belangrijke zorgvuldigheidstoets, die we niet zomaar mogen laten varen. Het zou gevaarlijk zijn om jonge mensen zonder enige vorm van toetsing de ruimte te geven van geslacht te veranderen. Het betoog voor de zorgvuldigheidtoets doet denken aan de vijf dagen bedenktijd in de abortuswet die vrouwen ervan moest weerhouden zogenaamd lichtvaardig tot hun beslissing over te gaan. Ten aanzien van vrouwen hebben we die betuttelende en denigrerende tussenstap inmiddels geschrapt, dan lijkt het logisch ook transgenders te bevrijden van dergelijke struikelstenen. Overigens raakt de nieuwe transgenderwet bij lange na niet iedereen, maar slechts een zeer kleine groep. Volgens het CBS ging het in 2018 om 640 mensen die hun geslachtsregistratie lieten wijzigen. Dat was ongeveer 0,003 procent van de bevolking. Dan zou je kunnen zeggen: misschien moeten we ons ergens anders druk over maken. Maar nee, er zijn altijd lieden te vinden die zich fanatiek willen bemoeien met het lichaam van een ander. Alsof het zelfbeschikkingsrecht alleen geldt voor gelijkgestemden. Als het de emancipatie van minderheden betreft, kan ik die niet luid genoeg toejuichen. Ik ben een islamitische Marokkaans-Nederlandse vrouw; de hinderlijke verschillen die een mens soms kan ervaren ten opzichte van de gangbare groep zijn mij genoegzaam bekend. Toch roept het emancipatieproces van transgenders een zekere ergernis bij me op. Nu ook weer: de reclameposters van Gendertwijfel werden hevig bekritiseerd door lhbti-groeperingen die onmiddellijk schande spraken van de hele toestand en lokale politici op het matje riepen. Dat leidde in Utrecht tot vragen in de gemeenteraad. Nu is het slachtofferschap in onze samenleving sowieso al verheven tot kunstvorm, maar als transgenders zich gekwetst voelen zijn de rapen gaar. De behandelend wethouder in Utrecht moest tandenknarsend toegeven dat de posters niet verwijderd konden worden door de gemeente. Er is namelijk ook nog zoiets als de vrijheid van meningsuiting, en niet iedereen hoeft het eens te zijn met elkaar. Bij gebrek aan een wettelijk instrumentarium riep de wethouder daarom mensen op massaal een klacht in te dienen als zij zich gekwetst voelden. Een opvallende oproep van een gezagdrager die de grenzen van de wet zou moeten respecteren. Het zou de zaak van lhbti-groeperingen helpen als er wat meer lucht in het debat zou worden toegelaten. Niet iedere onwelgevallige mening valt direct in de categorie discriminatie of aanzetten tot geweld. Als Gendertwijfel op de proppen komt met een paar knullig in elkaar gedraaide posters kun je dat ook gewoon aan je voorbij laten gaan.||https://www.volkskrant.nl/columns-opinie/er-zijn-altijd-lieden-te-vinden-die-zich-fanatiek-willen-bemoeien-met-het-lichaam-van-een-ander~b8733310/
2022-09-12||Eindelijk hoef je voor een 17de-eeuws stadsgezicht van Rhenen niet meer naar Londen of Parijs, want Rhenen heeft het nu zelf||Het kostte het Stadsmuseum Rhenen 350 duizend euro om het schilderij van de beroemde schilder Jan van Goyen (1596-1656) te kopen. Het stadsgezicht was in eigendom van een Duitse familie, die het kunstwerk liever aan een lokaal museum verkocht dan aan grotere spelers op de markt. ‘Deze mensen zeiden: we zoeken naar een plek voor dit schilderij waar zoveel mogelijk mensen ervan kunnen genieten. Bij ons gaat dit stuk nooit het depot in, heel het jaar kunnen mensen het zien’, belooft directeur Maike Woldring. Het museum, dat nog maar vier jaar geleden werd opgericht, gelooft dat het ‘goud’ in handen heeft gekregen. Van Goyen maakte in zijn carrière 28 kunstwerken van de stad, maar die bevinden zich veelal in internationale topmusea. Nu heeft dus ook Rhenen zelf een exemplaar. ‘Ik kan wel over een tafel springen, zo blij dat ik ben’, zegt Woldring, tevens kunsthistoricus. ‘We zijn de enige stad op aarde waar je een Van Goyen van Rhenen ziet, en daarna meteen de wereld instapt die hij heeft geschilderd.’ Het museum had het kunstwerk al sinds maart vorig jaar in bruikleen. Volgens de directeur was de aankoop mogelijk omdat topmusea steeds kritischer worden bij het aanschaffen van nieuwe stukken. Ook zij zouden inzien dat het zonde is als veel schilderijen de meerderheid van het jaar in de opslag liggen. Daarnaast kon Woldring bij stichtingen, kunstfondsen en de Rhenense gemeenschap aankloppen voor financiering. Uiteindelijk komt twintig procent van het aankoopbedrag, een kleine 80 duizend euro, uit lokale portemonnees en potjes. De belangrijkste geldschieter is de Vereniging Rembrandt, die via fondsen ‘ambitieuze aankopen’ ook voor kleine musea mogelijk wil maken. ‘Het is belangrijk dat topkunst beschikbaar is voor iedereen’, zegt directeur Geert-Jan Janse. Met het schilderij wil Rhenen uitstralen dat het meer heeft dan een dierenpark en natuur om in te fietsen: historie. In de 17de eeuw was de stad een belangrijk passagepunt op weg van Amsterdam, Haarlem en Den Haag naar het buitenland. Veel reizende schilders (bijvoorbeeld ook Rembrandt van Rijn en Albert Cuyp) kwamen erlangs, en bleven langer dan strikt noodzakelijk. De zeilboten op de meanderende Rijn, de stadsmuren en de twee boven alles uittorende reuzen (het koningspaleis en de Cunerakerk) vormden bronnen van inspiratie voor menig Nederlands kunstwerk uit dat tijdperk. Met name de Tweede Wereldoorlog heeft veel van die idylle verwoest. ‘Rhenen is een stad met een litteken’, zegt Woldring. ‘Met dit schilderij kunnen wij eindelijk duidelijk maken hoe de stad er 400 jaar geleden uit heeft gezien. En dan ook nog eens op een artistiek zeer hoog niveau.’ In een eerdere versie van dit bericht is de Cunerakerk per abuis de Curunakerk genoemd. Dit is verbeterd.||https://www.volkskrant.nl/nieuws-achtergrond/eindelijk-hoef-je-voor-een-17de-eeuws-stadsgezicht-van-rhenen-niet-meer-naar-londen-of-parijs-want-rhenen-heeft-het-nu-zelf~be2dffd8/
2022-09-12||Zonder zomerbonus is het weer chaos op Schiphol: ‘Bro, wat voor hel is dit?’||‘Ga toch lekker op vakantie in eigen land’, grappen Dominique Reitinga en zijn collega’s, kijkend naar de vele passagiers die vandaag voor Schiphol staan te wachten. Als horecamedewerkers op de luchthaven zien ze de lange rijen voor vertrekhal 1 niet voor het eerst. Maar die bijna net zo lange rij voor vertrekhal 3? Die is nieuw. ‘Zo erg heb ik het nog nooit gezien’, zegt Reitinga. Het drietal rekende deze week op rust, nu de schoolvakanties voorbij zijn. Niet op ambulances, brandweerwagens en karren vol waterflesjes. Sommige gelande vliegtuigen kunnen niet naar de gate taxiën omdat die te lang bezet blijft. ‘s Middags staat het zo erg vast dat Schiphol luchtvaartmaatschappijen onverwacht vraagt om tussen 16.00 en 23.00 uur niet meer op de luchthaven te landen. De situatie in het begin van de zomer werd eigenlijk overdreven in de media, vindt Reitinga. ‘Dit is pas écht chaos. Schrijf dat maar op.’ De reden is volgens de medewerkers meer dan duidelijk. ‘Veel beveiligers stappen op nu ze minder gaan verdienen’, vertelt Reitinga’s collega, die anoniem wil blijven. Elders op het vliegveld klinken dezelfde geluiden: een week geleden liep de tijdelijke zomerbonus van ruim 5 euro per uur voor het grondpersoneel op Schiphol af. Bijna direct werden de rijen op de luchthaven weer langer. Met maandag als het (voorlopige) chaotische hoogtepunt. De zomerbonus voor beveiligers, schoonmakers, chauffeurs en bagage-afhandelaars werd begin deze zomer juist ingesteld om precies dit soort taferelen te voorkomen. Het vliegveld, dat sinds het voorjaar met grote personeelstekorten kampt, wilde met de tijdelijke salarisverhoging meer personeel trekken om een eind te maken aan de grote drukte en de lange wachttijden. Even leek die maatregel zijn vruchten af te werpen. In combinatie met het beperken van de passagiersaantallen stonden er de voorbije weken minder vaak wachtrijen dan aan het begin van de zomer. ‘De afgelopen weken ging het nochtans goed’, benadrukt Schiphol-woordvoerder Stefan Donker. Toch blijkt het personeelstekort maandag weer helemaal terug. Op basis van de reizigersaantallen ‘bestelt’ de luchthaven bij beveiligingsbedrijven personeel dat de veiligheidschecks uitvoert. Maar, meldt Donker, ‘in verhouding met het aantal passagiers zijn er vandaag minder beveiligers dan verwacht’. Schiphol zelf kan niet zeggen of het wegvallen van de zomertoeslag reden is dat het tekort aan beveiligers weer oploopt, maar volgens het personeel en de vakbond FNV is het meer dan duidelijk: nu alleen nog een ‘Schiphol-bonus’ van een schamele 1,40 euro per uur geldt, zijn de beveiligers een stuk minder happig. ‘Mensen die door de zomerbonus werden aangetrokken, keren nu terug naar hun oude job, waar het werk vaak lichter is’, signaleert FNV-campagneleider op Schiphol Joost van Doesburg. ‘Beveiligers die eigenlijk al weg wilden, bleven door de zomerbonus. Maar nu vertrekken ze alsnog.’ Voor passagiers is de nachtmerrie van begin deze zomer daarmee weer terug. Lange rijen met vele honderden wachtenden die binnen beginnen, naar buiten lopen om vervolgens weer binnen te eindigen bij de beveiliging. ‘We staan hier al twee uur’, zegt Raf de Smet, die net bij de laatste etappe is aangekomen. De kalme Vlaming en zijn collega’s hebben hun vlucht naar Stuttgart die over krap een uur vertrekt al opgegeven. ‘Maar wellicht kunnen we na de securitycheck nog een nieuwe vlucht boeken.’ Niet iedereen besluit keurig achter in de rij aan te sluiten. Vlak achter De Smet en zijn collega’s duikt een vrouw onder het lijntje door. Tegen de medewerker die haar daarop aanspreekt, is ze resoluut: ‘Jullie sturen mij drie keer naar de verkeerde vertrekhal. Ik blijf niet heen en weer lopen.’ Het blijkt genoeg reden om te mogen blijven staan, vertelt ze even later opgelucht. Hoewel ze opziet tegen de vluchten die ze komende maand nog moet maken vanaf Schiphol voor haar werk, zal ze de vlucht naar Barcelona vandaag in ieder geval niet missen. In tegenstelling tot vele anderen in de rij achter haar. Hoewel de directie van Schiphol reizigers maandag waarschuwde rekening te houden met vertragingen en annuleringen, kwam de terugkeer van de wachtrijen voor veel passagiers onverwacht. ‘We hadden gehoord dat het weer goed ging op Schiphol’, vertelt De Smet. Het personeel is niet minder verbaasd. ‘Bro, wat voor een hel is dit’, klinkt het bij de bewakers die langs de rijen lopen. De directie van Schiphol had dit kunnen zien aankomen, concluderen Reitinga en zijn collega’s. Dat vindt ook de FNV, die dinsdag in gesprek zal gaan met de luchthaven over de langetermijnplannen. De vakbond pleit onder meer voor permanent hogere lonen en meer mensen in vaste dienst. Uiteindelijk is nieuwe medewerkers aantrekken én vasthouden de enige echte oplossing volgens campagneleider Van Doesburg. ‘Dat mensen nu vier uur in de rij staan, komt opnieuw door het personeelstekort. Want een gewone maandag in september is absoluut geen piekdag.’||https://www.volkskrant.nl/nieuws-achtergrond/zonder-zomerbonus-is-het-weer-chaos-op-schiphol-bro-wat-voor-hel-is-dit~b6486266/
2022-09-12||Eindelijk principeakkoord tussen vakbonden en de NS, dit is er afgesproken||Het cao-resultaat bij de NS kan met name voor werkgevers in vergelijkbare sectoren een impuls zijn de lonen te verhogen. Zij lopen immers het risico personeel te verliezen aan de spoorwegen, als zij geen concurrerend salaris bieden. Uit onderzoek blijkt bovendien dat een staking, zoals die bij NS, de kans op werkonderbrekingen in soortgelijke sectoren en bedrijven vergroot. Niet voor niets organiseert het streekvervoer vrijdag een manifestatie om hun pleit voor een hoger loon kracht bij te zetten. Toch is het is nog maar de vraag of het de vakbond lukt om dezelfde loonsverhogingen elders uit het vuur te slepen: waar bij de NS de helft van de medewerkers vakbondslid is, is dat landelijk gezien nog maar eenzesde. Volgens het onderhandelingsresultaat – dat nog moet worden voorgelegd aan de leden van vakbonden FNV, CNV, VVMC en VHS – gaan medewerkers er in het komende anderhalf jaar met 9,25 procent op vooruit. Daarbovenop komt tweemaal een uitkering van 1.000 euro bruto. Nog een principiële overwinning voor de vakbond: er komt een vorm van inflatiereparatie. Als de prijzen harder stijgen dan de 9,9 procent die het Centraal Planbureau voor dit jaar voorziet, en de 4,2 procent die het voor volgend jaar voorspelt, komt er per procentpunt nog eens 500 euro bruto bij. Het minimumloon stijgt ook nog eens naar 14 euro per uur. De beruchte loon-prijsspiraal ontstond in de jaren zeventig, doordat de lonen automatisch meestegen met de prijzen en de gestegen loonkosten weer werden doorberekend in de prijzen, etcetera. Anno 2022 zijn we nog ver verwijderd van dat scenario. De gemiddelde cao-stijging kwam in augustus niet boven de 4 procent uit. Dat is weliswaar het hoogste cijfer sinds de kredietcrisis, maar afgezet tegen de inflatie zijn de reële lonen zelden zo hard gedaald als nu. Dat terwijl bedrijven wél ruimte hebben voor loongroei, constateerde het Centraal Planbureau onlangs. Zij boekten vorig jaar immers recordwinsten, waarvan een kleiner deel naar arbeid ging (van elke verdiende euro ging vorig jaar 74,9 cent naar loon, het jaar daarvoor was dat 77 cent). Een stevige, eenmalige loongolf zou deze scheve verdeling recht kunnen trekken. De loonkosten zullen met dit akkoord met meer dan 100 miljoen euro stijgen. Die rekening kan de NS volgens een woordvoerder niet direct doorschuiven naar de reiziger. In het contract dat het vervoersbedrijf heeft met het ministerie van Infrastructuur en Waterstaat (I&W) is vastgelegd dat de prijzen voor de populairste kaarten per januari niet harder mogen stijgen dan de vooraf verwachte inflatie voor dat jaar. Voor 2023 is dat vooralsnog 4,2 procent. Wel heeft de NS de vrije hand in het verhogen van minder populaire treinkaartjes voor bijvoorbeeld honden, fietsen en kinderen. De spoorwegen zitten in een lastig pakket. Tegenover de stijgende loonkosten staan namelijk dalende inkomsten. De coronacrisis bracht het ov een flinke dreun toe, waardoor het bedrijf sinds 2020 aan het overheidsinfuus hangt. Als gevolg van het gedaalde aantal reizigers schreef de NS begin dit jaar nog altijd rode cijfers (-223 miljoen). Vanwege personeelstekorten de NS de komende maanden ook nog eens in de dienstregeling, wat leidt tot nóg minder inkomsten. Voor steun hoeft de NS zich vooralsnog niet te wenden tot haar grootste aandeelhouder; de staat. Het ministerie van Financiën laat desgevraagd weten dat de NS een zelfstandig bedrijf is en zelf moet bepalen hoe het de cao financiert. Wel ziet de staat al sinds de coronacrisis af van dividend en zal dat zo blijven zolang er geen winst wordt gemaakt. Bovendien blijft de corona-vangnetregeling voor het ov van kracht. Ook het ministerie van I&W, aan wie de NS jaarlijks 414 miljoen euro betaalt voor het alleenrecht op het spoor, laat weten dat er geen gesprekken hebben plaatsgevonden over het naar beneden bijstellen van dat bedrag. Dat zou ook niet mogelijk zijn omdat die voor 10 jaar is vastgelegd.||https://www.volkskrant.nl/nieuws-achtergrond/eindelijk-principeakkoord-tussen-vakbonden-en-de-ns-dit-is-er-afgesproken~b4b4b06c/
2022-09-12||Huisartsen, ouderenzorgorganisaties en verpleegkundigen tekenen Integraal Zorgakkoord nog niet||De weigeringen betekenen hoogstwaarschijnlijk dat het IZA vooralsnog van de baan is, en dat er mogelijk verder moet wordt onderhandeld. Dat is een flinke streep door de rekening van minister Ernst Kuipers. De bedoeling was dat zo’n beetje iedereen die maar iets met de zorg in Nederland te maken heeft het IZA woensdag zou ondertekenen. Op Prinsjesdag zou Kuipers de plannen dan officieel presenteren. Het ministerie van VWS wilde de afgelopen dagen niet vooruitlopen op de vraag hoe het verder moet met het IZA als zulke belangrijke partijen niet tekenen. In de zorg gaat het al maanden over weinig anders dan dit zorgakkoord. Het bevat 135-pagina’s met afspraken over hoe de zorg er de komende jaren uit moet zien, al staat het vooral ook bol van de afspraken om nog wat meer te vergaderen over werkagenda’s, aan Ronde Tafels, en in visie-overleggen. De afgelopen dagen werd duidelijk dat veel huisartsen het niet eens zijn met de plannen of volledig het vertrouwen missen dat de wel gewenste plannen ook daadwerkelijk door zorgverzekeraars en overheid zullen worden uitgevoerd. Uit een ledenpeiling van de LHV onder 3 duizend huisartsen bleek dat zij het akkoord met een ruime onvoldoende beoordeelden, zeker als het ging om belangrijke afspraken als meer tijd voor de patiënt en de organisatie van de zorg op de huisartsenposten in de avond, nacht en weekeinden. Het bestuur van de LHV - dat mee onderhandelde en wel tevreden was over het resultaat - en minister Kuipers zetten daarop alles op alles om de ledenraad ervan te overtuigen toch in te stemmen met het akkoord. Kuipers stuurde zaterdag een brief waarin hij de huisartsen schreef dat hij persoonlijk garant staat voor de afspraken in ‘het historische akkoord’, en dat hij erop gaat toezien dat alle afspraken in het akkoord door bijvoorbeeld de zorgverzekeraars worden nagekomen. Het mocht niet baten. Na een lange vergadering bleek dat de huisartsen voor 1 oktober willen weten wat de nieuwe tarieven worden voor de diensten buiten de gewone openingstijden, en willen zien hoe de verzekeraars meer tijd voor de patiënt opnemen in hun contracten. In december besluiten de huisartsen dan of ze alsnog het IZA gaan ondertekenen. Volgens Toosje Valkenburg, huisarts en prominent lid van huisartsenorganisatie Het Roer Moet Om, hebben de huisartsen alle vertrouwen in zorgverzekeraars en het ministerie verloren. ‘Zelfs als in het IZA had gestaan dat elke huisarts een half miljoen zou krijgen, dan hadden huisartsen nog gedacht: dit kan niet kloppen.’ Dat minister Kuipers, ondanks een toezegging, afgelopen zomer weigerde naar het Malieveld te komen waar de huisartsen massaal demonstreerden tegen de werkdruk, ‘is de gemiddelde huisarts nog niet vergeten’. En ook in eerdere akkoorden beloofden zorgverzekeraars dat zij meer tijd voor de patiënt mogelijk zouden maken. Dat is niet van de grond gekomen. Valkenburg: ‘Waar bij mij de teleurstelling zit, is dat de randvoorwaarden niet afdwingbaar zijn. Ook bij bijvoorbeeld de vermindering van administratieve lasten. Hoe lang hebben we het daar nou met elkaar over? Als er geen wet komt die een maximum stelt aan hoeveel tijd een zorgverlener daaraan kwijt mag zijn, zal er helemaal niks gebeuren. Dit akkoord bestaat uit bij elkaar gepolderde belangen, waar iedereen zich op dezelfde manier tot elkaar blijft verhouden. Dat werkt al tien jaar niet.’ Ook de ouderenzorgorganisaties bleken niet gevoelig voor de druk vanuit het ministerie en andere partijen als de Nederlandse Zorgautoriteit en het Zorginstituut. Zij willen meer ‘garanties en randvoorwaarden’ voordat zij tot ondertekening over kunnen gaan van het IZA. In het akkoord spreken de partijen duidelijk af dat er geïnvesteerd moet worden in de wijkverpleging, en dat er genoeg geld beschikbaar moet komen om de beweging te kunnen financieren dat steeds meer ouderen langer thuis blijven wonen. Dat stond echter ook in eerdere akkoorden, en nu duiken wijkverplegingsorganisaties nogal eens in de rode cijfers, omdat ze met de tarieven van de verzekeraars niet uit kunnen. ‘Zorgaanbieders hebben er door de eerdere ervaringen weinig vertrouwen in dat zorgverzekeraars nu wel over de brug komen. Ook al omdat uit onze eerste gesprekken over de contracten van volgend jaar nog geen verandering blijkt’, zegt Inge Borghuis, bestuurder van ouderenzorgorganisatie Amtelring, en één van de opstellers van de motie die uiteindelijk door 82 procent van de Actiz-leden werd omarmd. Omdat de belangrijkste wijkverplegingspartijen nog niet tot ondertekening overgaan, zien ook de verpleegkundigen, vertegenwoordigd door beroepsvereniging V&VN, voorlopig af van hun instemming. De V&VN kan zich goed vinden in de plannen van het IZA, maar benadrukt hoe belangrijk het is dat juist sectoren als de wijkverpleging en de huisartsen het akkoord zien zitten. ‘Het is een integraal akkoord waar iedereen vertrouwen in moet hebben. (...) Daar móeten we met elkaar uitkomen, anders kunnen we de doelstellingen van het IZA niet bereiken’, zegt voorzitter Bianca Buurman in een persbericht. De Federatie Medisch Specialisten ging eerder maandag wel akkoord, zij het met de nodige reserve. Dat de specialisten tekenen ‘betekent niet dat we 100 procent geruststelling voelen op alle elementen van dit veelomvattende akkoord. (...) Het IZA is geen vrijbrief voor verzekeraars of overheid om op de stoel van de dokter te gaan zitten’, schrijft de organisatie.||https://www.volkskrant.nl/nieuws-achtergrond/huisartsen-ouderenzorgorganisaties-en-verpleegkundigen-tekenen-integraal-zorgakkoord-nog-niet~b99d6478/
2022-09-12||Minister Yesilgöz hekelt ‘wokisme’: ‘Er bestaat geen recht om niet gekwetst te worden’||‘Emancipatiebewegingen die pleiten voor gelijke rechten en inclusie hebben mijn steun. Waar ik mij zorgen over maak, zijn de stromingen die zich richten op het tegenovergestelde: op uitsluiting.’ In opvallend harde bewoordingen sprak Yesilgöz (VVD) maandagavond haar bezorgdheid uit over enkele ernstige bedreigingen die zij ziet voor de democratische rechtsstaat. Zij deed dat in de Rode Hoed in Amsterdam tijdens de jaarlijkse HJ Schoo-lezing van weekblad EW (voorheen Elsevier). Vooral het wokisme, ‘een beweging die is overgewaaid uit de Verenigde Staten’, kreeg de volle laag. De minister definieerde deze stroming als: ‘Mensen die vinden dat zij mogen bepalen welke informatie of mening juist is en wat niet juist is. Of wat kwetsend en niet kwetsend is. Wie wel deugt en wie niet deugt. Die onder het mom van inclusie alleen maar bezig zijn met uitsluiten. Met het cancelen van alles wat hun niet aanstaat. Onderwerpen, standpunten en meningen worden onbespreekbaar verklaard.’ Dat is een niet te onderschatten probleem, benadrukte de bewindsvrouw. ‘Ons vermogen om te groeien, om te leren, om te ontwikkelen wordt gevoed door wederzijdse kritiek en open discussies. Wie dat wil beperken door safe spaces te eisen op universiteiten, door elke vorm van zogenaamd confronterende kennis uit te sluiten; door de vrijheid van meningsuiting ondergeschikt te maken aan subjectieve emoties of door te bepalen welke woorden de vrije media wel of niet mogen gebruiken, die beperkt ware vooruitgang.’ Yesilgöz onderstreepte het belang van de vrijheid van meningsuiting, vrijheid van pers en academische vrijheid. ‘Het is een gevaarlijk misverstand dat er zoiets zou bestaan als het recht om niet gekwetst te worden.’ Wokisme leidt volgens haar tot zelfcensuur: ‘Om gedoe te voorkomen. Om geen vuur te trekken. Om je baan te houden. Om niet gecanceld te worden.’ En: ‘Wokisme bevordert onverdraagzaamheid, terwijl verdraagzaamheid nu juist de kern van de democratische rechtsstaat is.’ Zelf vluchtte Yesilgöz als kind met haar ouders uit Turkije na de militaire staatsgreep in 1980. Zij noemde dat ‘de val van een democratische rechtsstaat’, die haar leven heeft bepaald en haar ervan heeft doordrongen dat de rechtsstaat van ‘onschatbare waarde’ is. Een tweede beweging waarvoor zij waarschuwde is die van ‘het systematisch voeden van wantrouwen en anti-overheidssentiment’. Zij hekelde verspreiders van complottheorieën en nepnieuws. ‘Er wordt selectief geshopt in wetenschappelijke publicaties, leraren worden bedreigd als hun schooladvies niet bevalt, aanvallen op politieagenten worden vergoelijkt en aangemoedigd. Zelfs ziekenhuizen hebben tegenwoordig nota bene beveiliging.’ De minister noemde het onverstandig te denken dat ondermijnende uitlatingen wel weer wegwaaien en daarom geen aandacht zouden moeten krijgen. ‘Het gaat helemaal niet weg en de onwelriekende reuzel sijpelt zelfs de Tweede Kamer binnen.’ Zij keerde zich expliciet tegen de Kamerleden Wybren van Haga (groep Van Haga, ex-VVD) en Thierry Baudet (Forum voor Democratie). ‘Het hondenfluitje is inmiddels ingeruild voor een heel blaasorkest.’ Yesilgöz wees in dit verband ook op de rol van sociale media, waar omgangsregels uit het normale leven niet lijken te gelden. ‘En de bazen van sociale-mediabedrijven als Facebook voelen daar geen enkele verantwoordelijkheid voor. Sterker nog: het is een zeer lucratief verdienmodel geworden.’ Zij waarschuwde dat grote sociale mediabedrijven op transparante wijze hun verantwoordelijkheid moeten nemen. ‘Doen zij dat niet, dan zullen wij hen verantwoordelijk moeten houden. Beschermen van de vrijheid van meningsuiting is echt iets anders dan toestaan dat een parallelle wereld ontstaat waarin intimidatie, ophitserij en bedreigingen zonder consequenties blijven.’ Volgens Yesilgöz is ‘gezamenlijke actie’ van overheid en burgers nodig om de druk op de democratische rechtsstaat te weerstaan. ‘Overheid en inwoners moeten in relatietherapie.’ Daarbij gaf zij ruiterlijk toe dat de overheid zelf de afgelopen jaren ‘een aantal grote fouten’ heeft gemaakt. ‘Is het fair te verwachten dat mensen overtuigd opstaan voor de rechtsstaat, als diezelfde rechtsstaat hen in de steek heeft gelaten? De belangrijkste voorbeelden van de afgelopen jaren zijn de hersteloperatie Groningen en de toeslagenaffaire.’ De minister stond ook stil bij de fysieke bedreiging van de democratische rechtsstaat door de georganiseerde drugscriminaliteit, die zich steeds dieper in de samenleving heeft genesteld. ‘De waarschuwingen en de zorgen van de mensen die dit zagen gebeuren, zijn niet structureel en niet in samenhang opgepakt. Daar heeft ook mijn partij met haar neus bovenop gezeten. Alle inzet ten spijt: we hadden verder kunnen en moeten zijn met de aanpak van deze ernstige vorm van criminaliteit.’||https://www.volkskrant.nl/nieuws-achtergrond/minister-yesilgoz-hekelt-wokisme-er-bestaat-geen-recht-om-niet-gekwetst-te-worden~bc6cd16fb/
2022-09-12||Landen rond de Noordzee willen van ‘hun’ zee Europa’s groene stroomcentrale maken ||Als de plannen doorgaan, worden er vele duizenden windturbines bijgebouwd en komt straks meer dan 85 procent van het Europese doel voor zeestroom van de Noordzee. De aankondiging van maandag volgt op een afspraak in mei tussen vier landen, waaronder Nederland, om in totaal 180 gigawatt windenergie van zee te gaan oogsten. Bij dit viertal hebben zich nu ook Frankrijk, Ierland, Noorwegen, Zweden en Luxemburg aangesloten. Voor een deel gaat het om bestaande plannen, maar er komt ook extra windvermogen bij. Onder meer uit Frankrijk, aldus een woordvoerder van het ministerie van Economische Zaken en Klimaat: ‘Met deze afspraak hebben we in één klap de doelen bijna gehaald.’ Het Verenigd Koninkrijk, dat ook veel investeert in wind op zee, heeft zich na Brexit teruggetrokken uit de energiecoöperatie. Nederland zegt te hopen dat het land in de toekomst weer aanhaakt, al was het maar omdat het VK een cruciale schakel vormt om Ierse stroom van de zee naar het vasteland van Europa te transporteren. Wind van zee staat de laatste tijd sterk in de belangstelling. ‘De oorlog in Oekraïne heeft laten zien dat Europa zijn afhankelijkheid van fossiele brandstoffen moet verkleinen’, aldus een verklaring van de Ierse minister voor Klimaat Eamon Ryan, maandag bij de aankondiging van de plannen. Door samen te werken kunnen de doelen volgens Ryan sneller worden bereikt en is het continent eerder onafhankelijk van fossiele brandstoffen, onder meer uit Rusland. Ryan noemde het van groot belang dat de energieopbrengsten van zee eerlijk tussen de lidstaten worden verdeeld. Dat Luxemburg in de energiecoöperatie zit, heeft hiermee te maken: om te kunnen verduurzamen wil dit land zonder zee in de toekomst offshore energie kunnen gebruiken. Grote energieconcerns als BP en Shell zien inmiddels ook het potentieel van windenergie, zeker nu de energieprijzen tot de hemel reiken. Ruim een jaar geleden toonde Shell nog weinig interesse in de productie van groene stroom, omdat er relatief weinig aan verdiend kan worden. Inmiddels is dat beeld drastisch veranderd en zetten de grote olieconcerns steeds meer in op stroomproductie van zee. Zo gaat Shell voor de kust van Schotland twee reusachtige drijvende windparken bouwen en kijkt het naar het Poolse gedeelte van de Baltische zee voor een omvangrijk park. Ook in Nederland zit het energieconcern in een aantal windvelden op zee, die onder meer elektriciteit gaan leveren voor een grote fabriek voor groene waterstof die in 2025 moet draaien. Klassieke olieconcerns zetten groots in op zeewindenergie, onder meer omdat ze veel ervaring hebben met offshore installaties, zoals boortorens. Bovendien valt er inmiddels goed aan te verdienen, misschien wel beter dan aan olie: marges op investeringen in offshorewind liggen in potentie een kwart hoger dan die in nieuwe olie- of gasvelden, berekende energieconsultant Wood Mackenzie onlangs. Shell heeft (al dan niet samen met partners) ruim 19 gigawatt windvermogen op zee, deels in de planning en deels al draaiend. De landen die maandag hun windplannen ontvouwden, gaan onder meer samen tenders uitschrijven voor nieuwe parken en gezamenlijk vrijstellingen regelen voor gebieden waar deze ontwikkeld mogen worden. Ook gaan ze gezamenlijk turbines, elektriciteitskabels en zogenoemde zeestopcontacten inkopen. ‘In feite is er straks geen onderlinge competitie meer’, aldus de woordvoerder van het ministerie van EZK. Dat moet de kosten drukken en de bouwsnelheid vergroten. Tennet, dat in Nederland en delen van Duitsland op land en zee verantwoordelijk is voor het hoogspanningsnet, wil de komende jaren graag de benodigde stopcontacten en ‘energie-eilanden’ gaan leveren, om offshore windparken te kunnen aansluiten op het hoogspanningsnet. Tennet geldt inmiddels als een ervaren partij op dit gebied. Rond 2030 heeft de netbeheerder in totaal voor 40 gigawatt aan windvermogen van zee aangesloten. Nederland, dat volgend jaar voorzitter is van NSEC, wil zich storten op de volgende uitdaging: de opslag van al die energie. Als alle plannen worden uitgevoerd, zal er geregeld veel meer elektriciteit beschikbaar zijn dan de lidstaten nodig hebben. Het overschot moet het liefst nuttig worden gebruikt, bijvoorbeeld door de energie met behulp van elektrolyse om te zetten in groene waterstof. Die kan worden gebruikt door de chemie, of bewaard voor momenten dat er te weinig groene stroom is. ‘Onder het Nederlands voorzitterschap willen we deze tweede stap gaan zetten’, aldus de woordvoerder van EZK. Niet iedereen is enthousiast over de grootschalige ontginning van de Noordzee voor windenergie. Milieuorganisaties en de visserijsector vrezen de gevolgen voor het zeemilieu en de inkomsten uit visvangst. Volgens het Planbureau voor de Leefomgeving (PBL) is er genoeg ruimte om alle doelen uit te voeren: als Nederland 60 gigawatt aan windturbines op de Noordzee plaatst, blijft driekwart van het Nederlandse deel onbebouwd. Hoeveel Nederland precies wil plaatsen, is nog niet bekend, betrokkenen gaan uit van 70 gigawatt. Maar er gloren meer problemen: maandag waarschuwde hetzelfde PBL dat de energietransitie dreigt vast te lopen wegens een gebrek aan hoogopgeleid personeel. Door alle duurzame plannen (er moeten immers ook laadpalen voor elektrische auto’s en warmtepompen worden geplaatst) dreigt een ernstig tekort aan technici. Dezelfde geluiden klinken uit de energiesector. Eerder dit jaar waarschuwde offshorebedrijf Heerema voor te veel optimisme over de energietransitie. Om het tekort aan personeel op te vangen, overwegen de noordzeelanden de oprichting van gezamenlijke opleidingsinstituten, aldus het ministerie, al is dit idee nog geen onderdeel van de plannen. ‘Maar dat moet wel gebeuren, anders hebben we zeker een probleem.’||https://www.volkskrant.nl/nieuws-achtergrond/landen-rond-de-noordzee-willen-van-hun-zee-europa-s-groene-stroomcentrale-maken~bde04684/
2022-09-12||Onderzoeksinstituut Ifo ziet Duitsland in recessie belanden||Dit jaar rekent Ifo op 1,6 procent groei. Volgend jaar zal dat een krimp van 0,3 procent zijn. De inflatie zal dit jaar gemiddeld 8,1 procent bedragen en volgend jaar 9,3. ‘De stopzetting van de gasleveringen uit Rusland tijdens de zomer en de drastische prijsstijgingen die daarvan het gevolg waren, hebben het economisch herstel na de coronacrisis in de kiem gesmoord’, aldus het Ifo. ‘We verwachten pas in 2024 een terugkeer naar een normale situatie, met een groei van 1,8 procent en een inflatie van 2,5 procent.’ In vergelijking met een prognose van juni heeft Ifo zijn groeiprognose voor 2023 met 4 procentpunten verlaagd en zijn inflatieprognose met 6 procentpunten verhoogd. Clemens Fuest, het hoofd van het instituut, zei tegen de krant Tagesspiegel dat de energieprijzen op lange termijn zullen dalen omdat Rusland zijn gas en olie aan andere landen zal verkopen. Deze landen zouden op hun beurt dan weer minder gas uit andere bronnen kopen, dat ‘dan naar Europa zal stromen’. Hij pleit voor substantiële overheidssteun nu de energiecrisis voortduurt. De Duitse regering kwam onlangs met een nieuw steunpakket van meer dan 65 miljard euro om huishoudens te helpen met de hoge inflatie. De staatssecretaris van Financiën Florian Toncar ziet toenemende risico’s dat de economie in een periode van stagflatie, met dus vrijwel geen economische groei, maar wel een hoge inflatie, zal belanden.||https://www.volkskrant.nl/nieuws-achtergrond/onderzoeksinstituut-ifo-ziet-duitsland-in-recessie-belanden~b26a5825/
2022-09-12||Wereldwijd bijna 50 miljoen slachtoffers moderne slavernij||Dit melden de Internationale Arbeidsorganisatie (ILO), de Internationale Organisatie voor Migratie (IOM) en mensenrechtenorganisatie Walk Free op basis van eigen ramingen. Dat zijn 10 miljoen meer slachtoffers dan in 2016. Onder moderne slavernij scharen de twee VN-organisaties en Walk Free zowel gedwongen arbeid als gedwongen huwelijken omdat mensen hier door dwang, dreiging of machtsmisbruik niet vrijwillig aan kunnen ontsnappen. Tussen 2016 en 2021 steeg het aantal mensen dat dwangarbeid verricht met 2,7 miljoen tot 27,6 miljoen. Naar schatting 3,3 miljoen van hen zijn kind, van wie meer dan de helft gedwongen werkt in de seksindustrie. Het aantal mensen in een gedwongen huwelijk steeg in dezelfde periode met 6,6 miljoen tot een totaal van 22 miljoen. Tweederde van hen is vrouw. Mensen die onvrijwillig zijn getrouwd lopen groter gevaar op seksuele uitbuiting, huiselijk geweld of dwangarbeid binnenshuis of daarbuiten, stellen de onderzoekers. Als verklaring voor de toename wijzen de organisaties naar de coronapandemie. Die zorgde ervoor dat veel mensen hun inkomsten zagen wegvallen. Dat leidde mogelijk tot meer schuldslavernij, waarbij mensen dwangarbeid moeten verrichten totdat ze een schuld hebben afbetaald. Door de virusuitbraak vervielen bovendien meer mensen in extreme armoe, wat het risico op uitbuiting vergroot. Ook komen gedwongen huwelijken vaak voor bij arme families. Ondanks die link met armoede komt moderne slavernij nog vaak voor in rijkere landen.||https://www.volkskrant.nl/nieuws-achtergrond/wereldwijd-bijna-50-miljoen-slachtoffers-moderne-slavernij~b9745afb/
2022-09-12||De vakbond kon bij de NS eindelijk zijn tanden weer eens laten zien, nu volgt de lakmoesproef||Het cao-voorstel dat bij de Nederlandse Spoorwegen is afgedwongen, mag gerust baanbrekend worden genoemd, met een loonsverhoging die sinds de jaren zeventig van de vorige eeuw niet meer is voorgekomen. De NS-medewerkers krijgen er in 18 maanden 9,25 procent bij plus twee eenmalige uitkeringen van 1000 euro. In totaal komt dat uit op een loonsverhoging van om de nabij de 12 procent in anderhalf jaar, zo’n 8 procent op jaarbasis. Dat is fors hoger dan de 7,5 procent die de NS in zijn laatste bod op tafel legde. De inflatie ligt op dit moment nog iets hoger waardoor er op korte termijn nog steeds sprake is van koopkrachtverlies, maar in combinatie met de steunmaatregelen van het kabinet komen de medewerkers van het spoor waarschijnlijk goed de winter door, zeker als de daling van de gasprijs van de laatste dagen doorzet. De cao-onderhandelingen bij de NS waren voor de FNV van groot belang. Eindelijk kon de vakbond zijn tanden weer eens laten zien. Bij de NS is de organisatiegraad, het aantal werknemers dat vakbondslid is, nog hoog genoeg om het bedrijf dagenlang plat te leggen. Bij de meeste andere bedrijven en organisaties is dat niet meer zo. De vakbond had zoveel zelfvertrouwen dat ze automatische prijscompensatie (APC) eiste. Daarbij stijgen de lonen mee met de inflatie waardoor de koopkracht onder alle omstandigheden op peil blijft. Dat bleek te hoog gegrepen. APC is in de huidige instabiele wereld met snel op en neer bewegende prijzen ook geen goed idee. Het is goed dat bonden en directie het eens zijn geworden. Nederland heeft belang bij een sterk spoorbedrijf dat een goed alternatief kan zijn voor andere vormen van vervoer. De stakingen kwamen net op het moment dat de NS zich aan het herstellen van de klap die het coronavirus had uitgedeeld. Het akkoord zadelt de Spoorwegen, die sinds de pandemie al fors verlies lijden, op met een nieuwe kostenpost. Een deel daarvan zal doorgeschoven worden naar de enig aandeelhouder, de Nederlandse overheid, die het bedrijf nu al jaarlijks bijna een miljard euro subsidie geeft. De echte lakmoesproef voor de kracht van de vakbonden volgt bij bedrijven die de lasten van de hoge loonstijging zelf moeten dragen en genoegen moeten nemen met een lagere winst. Pas als daar ook substantieel hogere lonen worden afgedwongen, kan de trend van de laatste decennia, waarin een steeds kleiner deel van de bedrijfsinkomsten naar de werknemers ging, worden gekeerd.||https://www.volkskrant.nl/columns-opinie/de-vakbond-kon-bij-de-ns-eindelijk-zijn-tanden-weer-eens-laten-zien-nu-volgt-de-lakmoesproef~b255e879/
2022-09-12||Als wij eens in nationale rouw zitten, zou ik willen pleiten voor het verwijderen van de stem van de zelfscankassa van de Jumbo||Ik las over een Engelse supermarkt, waar ze vanwege de periode van nationale rouw de piepjes van de zelfscankassa hebben uitgezet. Niemand weet meer wat wel of niet gescand is. Heel onhandig dus, maar nu is wel bewezen dat alle piepjes en geluidjes, die ik altijd accepteerde als een soort natuurverschijnselen, wel degelijk uitgezet kunnen worden! Als wij eens in nationale rouw zitten, zou ik willen pleiten voor het verwijderen van de stem van de zelfscankassa van de Jumbo. Die roept namelijk als je klaar bent: ‘Dankjewel voor het winkelen bij Jumbo!’ Er zit iets beschuldigends in die stem, alsof jijzelf nalatig bent geweest, en je dat moet worden ingewreven. De irritatie die ik daarover voel is intens. En precies die irritatie-intensiteit zag ik bij koning Charles, in het inmiddels virale filmpje met het in de weg staande pennenbakje. Juist hierom denk ik dat hij nog wel eens ‘the people’s king’ kan worden; hij staat niet boven zichzelf.||https://www.volkskrant.nl/columns-opinie/als-wij-eens-in-nationale-rouw-zitten-zou-ik-willen-pleiten-voor-het-verwijderen-van-de-stem-van-de-zelfscankassa-van-de-jumbo~b2f641b8/
2022-09-12||Sein lijkt aarzelend op groen te gaan voor nieuw pensioenstelsel||Dat bleek maandag tijdens het voorbereidend wetgevingsoverleg in de Tweede Kamer. Het finale debat en de stemmingen volgen eind deze maand. Vooral de overgang naar het nieuwe systeem krijgt aandacht, veel meer dan het nieuwe systeem. GroenLinks stelde kritische vragen en wil een reeks aanpassingen. ‘Deze wet is nog niet af. Als we vandaag over deze wet zouden stemmen, zou ik tegen’ zijn, aldus Senna Maatoug (GroenLinks) daarna. In hoeverre Schouten daaraan tegemoetkomt, moet later blijken. De Wet Toekomst Pensioenen behelst een fundamentele verandering van het pensioensysteem. Werkenden die bij een pensioenfonds voor hun oude dag sparen, krijgen daar een individuele rekening. Het pensioen wordt vooral afhankelijk van de beleggingsresultaten. De rente, die de afgelopen jaren een prominente rol speelde bij het berekenen of een pensioenfonds er goed of slecht voor stond, speelt in het nieuwe systeem nauwelijks een rol. De actuele financiële positie van de fondsen wordt doorslaggevend. Om in de toekomst te voorkomen dat het pensioen jaarlijks daalt of stijgt door slechte of goede beleggingen, kan een pensioenfonds een ‘solidariteitsreserve’ inrichten om schommelingen te dempen. Omdat de pensioenpremie die werkenden hun pensioenfonds betalen op hun eigen rekening komt, vervalt de indirecte subsidiëring van ouderen door jongeren zoals die nu bestaat. De huidige 45-plussers moeten door hun pensioenfonds gecompenseerd worden voor het wegvallen van die subsidie. Daarnaast wordt het nabestaandenpensioen op nieuwe leest geschoeid. Het wetsvoorstel moet de pensioendiscussie beslechten, die de afgelopen jaren vooral werd aangejaagd doordat pensioenen jarenlang werden bevroren, soms iets verlaagd. Dat was het gevolg van de rol die de marktrente in 2006 in de huidige Pensioenwet kreeg. Op dat moment leek dat een goed idee, maar de rente zette een ongekende daling in. Niemand voorzag dat effect in 2006 toen de Pensioenwet unaniem door Tweede en Eerste Kamer werd aangenomen. Alle fracties vragen zich af welke valkuilen nu misschien over het hoofd worden gezien bij de fundamentele verbouwing van het pensioensysteem. PVV en SP vinden het wetsvoorstel als geheel een grote valkuil en wijzen het ten principale af. Zij willen willen vasthouden aan het huidige stelsel, maar dan met een vaste rente waarmee pensioenfondsen mogen berekenen hoe zij ervoor staan. Een belangrijk deel van de discussie spitst zich toe op de vraag hoe de circa 1500 miljard euro, die de beleggingen van pensioenfondsen nu waard zijn, verdeeld gaan worden over alle deelnemers van pensioenfondsen. Dat zijn gepensioneerden die al pensioen ontvangen en werkenden die nu of vroeger voor hun oude dag bij het fonds spaarden. Het totaalbedrag wisselt overigens maandelijks door de wispelturige financiële markten. Eind vorig jaar waren de beleggingen nog 1815 miljard euro waard. Sommige fracties, onafhankelijk Kamerlid Pieter Omtzigt voorop, voorzien dat bij de verdeling van het vermogen door pensioenfondsen fouten gemaakt gaan worden. ‘Eens verdeeld, blijft verdeeld', is Omtzigt’s stelling. ‘Hoe worden benadeelden dan gecompenseerd?’ Omtzigt voorziet claims, mogelijk tegen de staat vanwege ondeugdelijke wetgeving. Bart Smals (VVD) houdt staande dat ieder zijn fair share moet krijgen gebaseerd op de ingelegde premie. Waarop Senna Maatoug (GroenLinks) erop wijst dat VVD en GroenLinks nogal van mening verschillen over het fair share bij het beoordelen van bijvoorbeeld koopkrachtplaatjes - de VVD is dan eerder voor denivelleren en GroenLinks eerder voor nivelleren. Om dat soort discussies straks te voorkomen wil de Kamer striktere normen in de wet wil voor de verdeling van het pensioenvermogen naar individuele pensioenpotjes. Ook PvdA en GroenLinks, steunpilaren van de coalitie, willen meer ‘waarborgen’ voor een evenwichtige verdeling en ‘begrenzing’ van mogelijk lagere pensioenvooruitzichten van grote groepen omdat 45-plussers worden gecompenseerd voor het wegvallen van de indirecte subsidiëring door jongere collega's. Het verschil tussen beide linkse partijen en de rest van de oppositie is, dat de anderen erg hechten aan een advies over scenario’s dat fondsen kunnen gebruiken bij de verdeling van het pensioenvermogen. Zij willen de stemming over het wetsvoorstel liefst uitstellen tot dat advies er is, waarschijnlijk in november, terwijl PvdA en GroenLinks zich vooral op duidelijkheid in het wetsvoorstel richten. ‘Dit is een politieke verantwoordelijkheid', aldus Henk Nijboer (PvdA). PvdA en GroenLinks hebben eerder hun steun aan het nieuwe pensioensysteem verbonden aan makkelijker pensioenopbouw voor zzp’ers en vermindering van het aantal werkenden dat nu geen pensioen opbouwt. Weliswaar gaat het wetsvoorstel hier niet over, maar de linkse partijen willen liefst concrete maatregelen. Of Schouten hen tegemoetkomt, moet blijken. Henk Nijboer schat het aantal werkenden dat geen pensioen opbouwt op 1,7 miljoen - een kwart van de werkenden.||https://www.volkskrant.nl/nieuws-achtergrond/sein-lijkt-aarzelend-op-groen-te-gaan-voor-nieuw-pensioenstelsel~b7175e5c/
2022-09-12||Wat zou de Queen hebben gewild? Wat is gepast tijdens de tien dagen nationale rouw?||‘Onbegrijpelijk, koningin Elizabeth was een groot liefhebber van buitensporten en zou het maar niets hebben gevonden dat al het jeugdvoetbal is afgelast. We hadden in haar naam kunnen voetballen!’ Een Londense voetbalvader, die zijn naam liever niet vermeld ziet, kan er niet over uit dat de Engelse voetbalbond heeft besloten niet alleen het profvoetbal stil te leggen, maar ook het voetballen voor kinderen, die wegens de lockdowns de afgelopen jaren toch al zoveel bewegingsvrijheid hebben gemist. Wat zou de koningin hebben gewild, die nuchtere en bescheiden dame? Dat is een vraag die veel wordt gesteld tijdens de tien dagen nationale rouw die volgden op haar overlijden. Nu het morele kompas van de Britse natie er niet meer is, heerst de vertwijfeling. Hoe moeten we rouwen? Wat is gepast? De scholen zijn gewoon open gebleven, de meeste winkels ook, al hield het sjieke warenhuis Selfridges de deuren een dag na het sterven gesloten. Op de Britse straten gaat het leven gewoon door, onder toeziend oog van de vorstin, wier afbeelding opduikt in bushaltes, winkeletalages en ramen van woningen. Twijfelend over wat wel en niet gepast is in deze unieke periode, hebben veel organisaties het zekere voor het zekere genomen. Niemand wil respectloos worden genoemd. In het Londense Hackney is het carnaval afgelast, in het noordwesten kon de Great North Run voor kinderen niet plaatsvinden en in de Royal Albert Hall zal dit jaar geen Last Night of the Proms klinken, met alle bijbehorende patriottische klassiekers. De Bank of England doet voorlopig geen mededelingen over het rentebeleid en ziekenhuizen sturen tijdelijk geen post naar patiënten. Het Britse KNMI houdt de weersvoorspellingen zo beknopt mogelijk. Zelfs sommige gokbedrijven hebben even een pauze ingelast, wat voor Britse begrippen een grote stap is. De sportwereld reageert verdeeld. Er is het afgelopen weekeinde gewoon rugby gespeeld, terwijl de Engelse cricketers de kans kregen om Zuid-Afrika te verslaan in de Londense Oval. Al deze wedstrijden gingen gepaard met dankbetuigingen aan de koningin, compleet met het volkslied. Match of the Day-presentator en oud-voetballer Gary Lineker keek jaloers toe. ‘Gezien de prachtige en ontroerende scènes in The Oval is het spijtig dat er geen voetbal is dit weekeinde, waardoor de kans wordt gemist om op een passende wijze respect te tonen.’ Inmiddels is ook bekend geworden dat Arsenal - PSV donderdag geen doorgang kan vinden, wat evenwel te maken heeft met een tekort aan politiepersoneel in Londen. Om dezelfde reden dat Chelsea - Liverpool zondag waarschijnlijk niet doorgaat, omdat dan alle wereldleiders in de Britse hoofdstad zullen arriveren. De toeloop zal zo groot zijn dat sommige regenten en regeringsleiders vanaf het militaire vliegveld Northolt met een bus naar hartje stad worden gebracht, wat voor de meesten een nieuwe ervaring zal zijn. Het annuleren van evenementen heeft ook voor kritiek gezorgd. ‘Annuleer niet: keep calm and carry on’, adviseerde cultuurbeschouwer Tim Stanley in de koningsgezinde Daily Telegraph. Hij wees erop dat het land zeventig jaar geleden, na de onverwachte dood van George VI, niet tot stilstand kwam. Zo werd er indertijd gewoon gevoetbald. De enige voetbalwedstrijden die afgelopen weekeinde plaatsvonden, waren nota bene op Eton, de kostschool nabij Windsor Castle, waar de prinsen William en Harry onderwijs hebben genoten. Daar gelden andere regels. De staatsbegrafenis, aankomende maandag, zal plaatsvinden op een inderhaast ingelaste Bank Holiday, zoals de Britten een vrije dag noemen. Het land zal dan helemaal tot stilstand komen. Zelfs supermarkten zullen hun deuren sluiten, wat ze normaal gesproken alleen doen op Eerste Kerstdag. Voor die tijd zullen veel Britten snipperdagen opnemen, bijvoorbeeld om bloemen te leggen of in de rij te gaan staan voor de opbaring in Westminster Hall. Hoewel de deuren pas woensdag om zes uur ’s avonds opengaan, vormde zich maandag al een rij. Net als na de dood van Diana, een kwarteeuw geleden, is er ondertussen weinig geduld met mensen die de nationale rouw op een of andere manier verstoren. Indertijd haalde het satirische magazine Private Eye de woede op de hals door op de voorpagina te wijzen op de hypocrisie onder zowel de bevolking als de media. Bij de St Giles’ Cathedral in de Schotse hoofdstad Edinburgh werd zondag een vrouw opgepakt die tijdens de rouwstoet een kartonnen bord met de teksten ‘Fuck Imperialism’ en ‘Abolish the monarchy’ omhooghield. Hoewel de protestactie als ongepast werd gezien, is de daaropvolgende arrestatie ‘on-Brits’ genoemd.||https://www.volkskrant.nl/nieuws-achtergrond/wat-zou-de-queen-hebben-gewild-wat-is-gepast-tijdens-de-tien-dagen-nationale-rouw~b5623966/
2022-09-12||Opmars Oekraïense leger zet door, ‘beter dan verwacht’||Met de inname van diverse dorpjes claimde Kyiv bij de zuidelijke stad Cherson in twee weken tijd in totaal vijfhonderd vierkante kilometer te hebben ingenomen. Als dit klopt, heeft het Oekraïense leger in korte tijd zo’n 3.500 vierkante kilometer veroverd op de Russen bij de twee offensieven in het noordoosten en het zuiden. Dit is twee keer zo groot als Londen en omgeving. President Volodymyr Zelensky beweerde laat in de avond dat in september zelfs meer dan zesduizend vierkante kilometer bezet gebied was bevrijd. De Oekraïense minister van Defensie Oleksi Reznikov gaf toe dat de enorme terreinwinst ook Kyiv heeft verrast en dat het offensief bij Charkiv ‘beter ging dan was verwacht’. ‘Het is een teken dat Rusland kan worden verslagen’, zei Reznikov zelfverzekerd tegen de Financial Times. Zelensky greep de veroveringen opnieuw aan om Moskou te vernederen. ‘Denk je nog steeds dat je ons kan intimideren, breken, ons dwingen concessies te doen?’, vroeg Zelensky op triomfantelijke toon op Telegram. ‘Hebben jullie echt niets begrepen? Hebben jullie niet begrepen wie wij zijn?’ Het Kremlin benadrukte dat president Vladimir Poetin continu op de hoogte wordt gehouden van de strijd. Nadat Moskou in het weekeinde het Russische terreinverlies in het noordoosten al had proberen te verkopen als een ‘hergroepering’, zei Poetins woordvoerder dat het niets verandert aan de Russische oorlogsdoelen. ‘De speciale militaire operatie gaat door en zal worden doorgezet totdat de oorspronkelijke doelen zijn bereikt’, aldus Dmitry Peskov. Het Oekraïense leger claimde in de laatste 24 uur twintig dorpen in de regio Charkiv te hebben ingenomen. Volgens gouverneur Oleh Synjehoebov van de provincie was het leger in sommige gebieden zo ver doorgestoten, dat de militairen de Russische grens konden zien. Bij het grensdorpje Kozatsja Lopan werden Oekraïense soldaten verwelkomd door de bewoners met omhelzingen. ‘Kozatsja Lopan is en zal Oekraïens zijn’, verzekerde burgemeester Vjatsjeslav Zadorenko. Volgens het Pentagon zouden veel Russische militairen die zich gehaast terugtrokken, de grens zijn overgestoken. Dat veel soldaten hun militair materieel achterlieten, duidt volgens het Pentagon op een ‘slecht georganiseerde commandovoering’. ‘Het toch al beperkte vertrouwen dat de troepen hebben in het militaire leiderschap van Rusland zal waarschijnlijk nog verder afnemen’, aldus het Britse ministerie van Defensie over de gevolgen van de snelle opmars van de Oekraïners. Het Russische leger antwoordde voor de tweede achtereenvolgende dag met luchtaanvallen en beschietingen op Charkiv. Opnieuw werd de stroom-en watervoorziening onderbroken. Volgens de lokale autoriteiten waren de aanvallen bedoeld als ‘wraak’ voor de Oekraïense terreinwinst. Bewoners van de bevrijde gebieden bevestigden maandag de talloze berichten in het weekeinde dat Russische eenheden zich in paniek hadden teruggetrokken, met achterlating van tanks, pantserwagens, houwitsers en munitie. ‘De grootste wapenleverancier van het Oekraïense leger’, sneerde het ministerie van Defensie in Kyiv bij een video van talloze verlaten Russische tanks en pantserwagens. ‘Er is een tank voor iedereen’, zegt een Oekraïense soldaat lachend. De hoogste pro-Russische functionaris in de provincie Charkiv, Vitali Hantsjev, beweerde dat het Oekraïense leger kon oprukken omdat het beschikte over een grote overmacht. Hij zei dat er acht keer meer soldaten aan Oekraïense kant waren. Moskou was de afgelopen weken door het Oekraïense offensief bij Cherson gedwongen versterkingen uit het noordoosten en de Donbas naar het zuiden te sturen. Dit zou ten koste zijn gegaan van de verdediging van de regio Charkiv, op een moment dat het leger al kampt met een tekort aan militairen. De Tsjetjeense leider Ramzan Kadyrov ging zelfs zo ver om het ministerie van Defensie in Moskou te verwijten belangrijke ‘fouten’ te hebben gemaakt bij de terugtrekking. Kadyrov zei met de Russische leiders te zullen praten als ze hun strategie niet snel wijzigen. De kritiek van Kadyrov is belangrijk, omdat hij de invasie vanaf het begin heeft gesteund en troepen naar Oekraïne heeft gestuurd. ‘Het is misschien niet leuk als je iemand de waarheid in het gezicht zegt, maar ik hou ervan om de waarheid te zeggen’, aldus Kadyrov.||https://www.volkskrant.nl/nieuws-achtergrond/opmars-oekraiense-leger-zet-door-beter-dan-verwacht~bad7be3d/
2022-09-12||Proces aanslagen Brussel en Zaventem begint met discussie over ‘mensonterende kooien’||Eigenlijk zou de zitting van maandag niet meer dan een formaliteit zijn, waarbij de exacte agenda van het proces wordt bepaald. Het loopt echter uit op een turbulente dag waarbij één vraag centraal staat: mogen de verdachten wel in ‘mensonterende kooien’ in de zaal zitten? Rond 08.00 ’s morgens gaan er op 22 maart 2016 twee bommen af bij de incheckbalie op het vliegveld van Zaventem, en een uur later vond er ook een aanslag plaats op de metro in het station Maalbeek in de Belgische hoofdstad. Het openbare leven in Brussel ligt volledig stil, de terreurdreiging wordt opgeschroefd naar het hoogste niveau, en in heel België worden huiszoekingen gedaan. In totaal vallen er 32 doden en honderden gewonden. Ook de drie daders komen om het leven. Op camerabeelden is een dader te zien die zichzelf op het laatste moment bedenkt en ervandoor gaat. Er ontstaat daarop een klopjacht op Mohamed Abrini, ‘de man met het hoedje’, die in april 2017 wordt gearresteerd. Het drama vindt ongeveer vier maanden na de terreuraanvallen in Parijs plaats, waarbij 130 mensen om het leven komen. Deze aanslagen zijn het werk van dezelfde terreurcel. In totaal staan er tien mensen terecht, van wie er negen in levenden lijve aanwezig zijn – het vermoedelijke brein van de aanslagen, Oussama Atar, is waarschijnlijk in Syrië om het leven gekomen. De bekendste verdachte is de 32-jarige Salah Abdeslam, die ook deelnam aan de aanslagen in Parijs. Hij overleeft deze omdat zijn bomgordel defect is, en slaat op de vlucht. Vier dagen voor de aanslagen in Brussel worden gepleegd, wordt Abdeslam opgepakt in de Brusselse wijk Molenbeek. Op 29 juni is hij door de rechtbank in Parijs veroordeeld tot een levenslange gevangenisstraf, maar hij wordt ook in Brussel berecht omdat het hier gaat om andere feiten. Na het proces wordt Abdeslam weer naar Frankrijk overgebracht. Andere verdachten zijn Mohamed Abrini en Osama Krayem – deze laatste bedenkt zich, net als Abrini, op de dag van de aanslagen en spoelt zijn rugzak vol explosieven door in het toilet. Ook staan er mannen terecht die wapens zouden hebben geleverd, of anderszins logistieke hulp hebben verleend. In het voormalige hoofdkwartier van de Navo in Brussel. Het proces kan hier vanuit tien verschillende zalen gevolgd worden: er is de hoofdzittingszaal, een zaal voor publiek en voor pers, en er zijn zeven zalen waar burgerlijke partijen, hun naasten en advocaten de zaak kunnen volgen op grote schermen. Via een videoverbinding is vanuit deze zalen interactie mogelijk met de hoofdzaal. Maandag wordt een voorbereidende zitting gehouden. Onder normale omstandigheden is dat niet meer dan een formaliteit, waarbij de exacte agenda wordt bepaald en bijvoorbeeld de lijst van getuigen wordt opgesteld. Deze keer wordt er echter hevig discussie gevoerd over de ‘glazen kooien’ in de rechtszaal, waarin de verdachten tijdens het proces plaats moeten nemen. Volgende maand, op maandag 10 oktober, wordt de jury samengesteld: dat zijn twaalf burgers en 24 plaatsvervangers die worden geloot uit een totaal van zeshonderd mensen die zich op deze datum moeten melden in de rechtszaal. Op donderdag 13 oktober begint het echte proces, en dat zal naar schatting zo’n negen maanden duren. De verdachten moeten plaatsnemen in negen speciale boxen die door kogelwerend glas worden afgescheiden van elkaar, en van de zittingszaal. Zij kunnen via spreekgaten en een intercomsysteem contact hebben met hun advocaten. Volgens hun advocaten zitten zij op deze manier ‘als beesten in een glazen kooi’. ‘Wat moet de jury denken van mensen die blijkbaar zo gevaarlijk zijn dat ze in kooien worden opgesloten?’, luidt de klacht. ‘Hierin sluit je zelfs geen dieren op.’ Het opvallendste moment maandag is als Sofien Ayari, één van de verdachten, met zijn vuisten bonkt op de glazen ruit voor hem. De advocaten verwijzen naar het proces over de aanslagen in Parijs waar alle verdachten samen in één ‘kooi’ zaten, en het contact met de advocaten makkelijk was. De aanklagers stellen dat het moeilijker wordt om de verdachten uit elkaar te houden als zij allemaal in dezelfde kooi zitten, er bij één grote ruimte minder plek in de zaal overblijft voor burgerlijke partijen, en er in oktober en november een risico is op coronabesmettingen. Voorzitter Laurence Massart zal vrijdag de knoop doorhakken: weghalen, verbouwen, of laten staan.||https://www.volkskrant.nl/nieuws-achtergrond/proces-aanslagen-brussel-en-zaventem-begint-met-discussie-over-mensonterende-kooien~b4e10b36/
2022-09-12||Noodfonds, tariefplafond, bijstand of rechtsbescherming? Kabinet werkt aan noodhulp voor energie-armen||Dat hebben ingewijden in Den Haag maandag bevestigd. Een van de mogelijkheden waar het kabinet naar kijkt is het oprichten van een energienoodfonds. Daarmee zou de overheid mensen kunnen helpen die van gas en elektriciteit afgesloten dreigen te worden, omdat ze een grote betalingsachterstand hebben bij hun energieleverancier. In plaats van via een noodfonds zou deze financiële hulp ook geregeld kunnen worden via een uitbreiding van de bijzondere bijstand. Een andere optie waar ambtenaren naar kijken is het instellen van een landelijk tariefplafond. Energieleveranciers mogen hun particuliere klanten dan niet meer in rekening brengen dan een door de overheid vastgestelde maximumprijs voor energie. Frankrijk heeft al zo’n beperking ingesteld: daar mogen energieleveranciers de prijs die consumenten betalen dit jaar met maximaal 4 procent laten stijgen. Een derde mogelijkheid is mensen met betalingsproblemen extra rechtsbescherming bieden. Huishoudens die een betalingsregeling afspreken met hun energieleverancier zouden dan niet meer van gas en stroom afgesloten mogen worden. Op dit moment geldt zulke bescherming alleen voor gezinnen die in de schuldsanering zitten, dus alleen voor mensen met langdurige, onoplosbare schulden. Tijdens de koopkrachtonderhandelingen van twee weken geleden zag de coalitie nog geen mogelijkheden om nog dit jaar aan koopkrachtreparatie te doen. De koopkrachtmaatregelen waartoe het kabinet toen besloot, hebben allemaal pas volgend jaar effect. Inmiddels is het kabinet er blijkbaar van overtuigd geraakt dat er toch dit jaar al iets moet gebeuren, omdat er anders te veel huishoudens deze winter zonder gas en elektriciteit komen te zitten. Op de ministeries van Financiën, Economische Zaken en Klimaat en Sociale Zaken werken ambtenaren koortsachtig aan een noodhulpplan. Aanstaande vrijdag moet de ministerraad een aantal conceptvoorstellen beoordelen, waarna ambtenaren de meest kansrijke verder zullen uitwerken. Het kabinet oefent flinke druk uit op de energiebedrijven om een (financiële) bijdrage te leveren aan de noodhulp. De sector heeft er immers ook belang bij dat energieconsumenten hun rekeningen blijven betalen. Het kabinet voelt er weinig voor om de bedrijven volledig uit de brand te helpen door alle onbetaalde rekeningen van wanbetalers uit de schatkist te voldoen. De overheid verlangt een tegenprestatie van de energiesector. Onder andere Essent, Eneco en Vattenfall hebben vrijdag en maandag vergaderd over mogelijke oplossingen. De bedrijven zouden naar verluidt graag zien dat de overheid het moeilijker maakt voor consumenten om langlopende energiecontracten te verbreken. Op dit moment zijn de boetes daarop laag, en is het dus aantrekkelijk om van aanbieder te veranderen als een concurrent (veel) lagere prijzen biedt, ook als het huidige energiecontract nog een aantal jaren doorloopt. De energiebedrijven betogen dat ze daardoor hoge risicopremies in hun prijzen moeten verdisconteren. Ze kunnen er immers niet op rekenen dat een klant een contract van meerdere jaren ook echt volmaakt. Die risicopremies maken alle energiecontracten structureel duurder, klagen de energiemaatschappijen. Het is op dit moment niet duidelijk of het kabinet gevoelig is voor deze klacht en de consumentenrechten op dit punt wil beperken. Een groot dilemma bij de voorgenomen noodhulp is het frauderisico. Als de overheid de betalingsverplichting van wanbetalers overneemt, zullen sommige consumenten die hun energierekening wél kunnen betalen dat ineens niet meer doen. Ook beloont de overheid dan slecht gedrag: mensen die hun thermostaat laag zetten en elk dubbeltje hebben omgedraaid om toch de rekening te voldoen krijgen dan geen hulp, terwijl degenen die onzuinig leven alles vergoed krijgen. De energiebedrijven zouden moeten controleren of het om echte energiearmen gaat, maar hebben daar niet direct de middelen voor.||https://www.volkskrant.nl/nieuws-achtergrond/noodfonds-tariefplafond-bijstand-of-rechtsbescherming-kabinet-werkt-aan-noodhulp-voor-energie-armen~b15a0c6c/
2022-09-12||Bouwgrond te duur en nauwelijks beschikbaar voor woningcorporaties||Via marktpartijen is grond te duur en tegelijkertijd stellen gemeenten te weinig grond beschikbaar, meldt corporatiekoepel Aedes op basis van een enquête. Tweederde van de tachtig ondervraagde woningcorporaties heeft te weinig grond voor hun nieuwbouwplannen. Corporaties hebben juist afgesproken de komende jaren veel meer sociale huurwoningen, midden-huurwoningen en flexwoningen te gaan bouwen. Maar zij zijn volgens Aedes ‘steeds afhankelijker geworden van de welwillendheid van gemeenten en van marktpartijen om aan bouwlocaties te komen. Daardoor komt hun nieuwbouwopgave in het gedrang en dreigen de lange wachttijden voor sociale huurwoningen te blijven bestaan.’ Aedes zoekt de oorzaak bij strengere regels voor corporaties, die in 2015 ingingen. Sindsdien mogen corporaties voor sociale huurwoningen alleen grond aankopen waar al een woonbestemming op zit en moet er binnen vijf jaar op worden gebouwd. Sinds de nieuwe eisen nam het grondbezit van corporaties flink af; een kwart van hen kreeg er de afgelopen vijf jaar volgens Aedes helemaal geen grond bij. De prijs van grond is de afgelopen vijf jaar gemiddeld met 21 procent gestegen. Ook is het hanteren van zogeheten sociale grondprijzen volgens Aedes minder gebruikelijk geworden. De koepel pleit voor ‘transparante rekenmethodes voor realistische grondprijzen voor sociale woningbouw’ en wil meer hulp van gemeenten. Ruim de helft van de corporaties geeft nu al aan volledig of grotendeels van gemeenten afhankelijk te zijn bij het verwerven van bouwgrond.||https://www.volkskrant.nl/nieuws-achtergrond/bouwgrond-te-duur-en-nauwelijks-beschikbaar-voor-woningcorporaties~b451ccea/
2022-09-12||‘Ik wist niet of ik de soldaten moest omhelzen of de hand schudden’||‘Ze lieten gewoon hun wapens vallen’, zei een verbouwereerde Olena Matvienko zondag tegen The Washington Post. Voor ze het goed en wel door had, vertrokken de Russische militairen die haar boerendorpje Zaliznychne, zo’n vijftig kilometer van Charkiv, de afgelopen maanden tot een angstaanjagende plek hadden gemaakt, vol kraters en brandende voertuigen. Huilend van geluk vertelt ze de Amerikaanse krant dat ze ‘niet had verwacht dit nog mee te maken’. De Russische aftocht verliep halsoverkop: de helft van de soldaten kon niet mee in de legervoertuigen. Zij smeekten hun commandanten, zo vingen bewoners op via Russische radioberichten, hen alsnog te komen halen. Op gestolen fietsen probeerden sommige soldaten weg te komen toen de Oekraïense eenheden naderden. ‘Ze kwamen ons huis binnen en namen kleren mee, zodat drones hun uniformen niet zouden opmerken’, zegt Matvienko. ‘Twee Russische soldaten dwongen mijn ex-man zijn autosleutels te overhandigen door hun geweren op hem te richten.’ Het Oekraïense leger heroverde afgelopen dagen bijna de gehele regio Charkiv in het oosten van Oekraïne, tot aan de Russische grens. Dankzij wapensystemen uit het Westen, het misleiden van Russische inlichtingendiensten en een nauwkeurig geplande tegenaanval boekten de Oekraïners een van de grootste overwinningen sinds de Russische inval in februari. Volgens generaal Valeri Zaloezjny, commandant van het Oekraïense leger, hebben zijn soldaten inmiddels meer dan 3.000 vierkante kilometer (groter dan de provincie Zeeland) in handen gekregen. Ook elders in Oost-Oekraïne was de verbazing groot. ‘We zaten in de kelder toen er soldaten aanklopten’, zegt een vrouw uit Novovoznesenske, een dorpje bij de zuidelijke stad Cherson tegen de BBC. ‘Pas toen ze in het Oekraïens vroegen: ‘Leeft er nog iemand?’, besefte ik dat ze bij ons hoorden. Ik wist niet of ik ze moest omhelzen of de hand moest schudden. Ik heb de soldaten maar even bij de arm gepakt.’ Matvienko uit Zaliznychne vond de Russische bezetters ‘geen monsters, maar kinderen’, die ze zelfs durfde te vragen de tank die voor haar deur geparkeerd stond te verplaatsen. ‘Ik vroeg de Russen eens wat ze precies van het dorp wilden en toen antwoordden ze: ‘We kunnen of hier zijn, of in de gevangenis.’’ In de bevrijde dorpen zijn onderzoekers aangekomen om oorlogsmisdaden vast te stellen. Sommige lijken van burgerslachtoffers liggen er al maanden. De Oekraïense autoriteiten staan nu voor de taak de orde in heroverde gebieden te herstellen. ‘Jullie zijn helden!!!’, schreef burgemeester Ihor Terekhovvan van de grote stad Charkiv, , maandagochtend op Telegram over zijn hulpdiensten. Die beleefden volgens hem een zware nacht waarin zij branden moesten blussen en de elektriciteits- en watervoorziening van de stad weer aan de praat moesten krijgen. De Russen beschoten vitale infrastructuur, maar ook – tot maandagavond nog – woonwijken in de tweede stad van het land. ‘Charkiv komt langzaam weer op gang’, mailt bewoner Anatoli Kasjtanov aan de Volkskrant.’ Het openbaar vervoer begint weer te werken en er komen zelfs mensen terug.’ Maar het blijft uitkijken, waarschuwt Kashtanov. ‘De huidige beschietingen lijken niks meer dan willekeurige pogingen tot revanche op ons geweldige leger. De Russen vallen onze wegen, huizen en winkels aan. Gisteren raakte een raket een straat hier vlakbij en zaten we 12 uur zonder elektriciteit. Het is hier nog niet veilig, ik zou gezinnen absoluut nog niet adviseren om terug te komen. We proberen onze verplaatsingen te beperken en reizen bijna louter met de metro, aangezien dat de veiligste manier is.’ Sommige inwoners van het onlangs heroverde Koepjansk, zo’n 120 kilometer ten oosten van Charkiv, vluchten oostwaarts. Dat vertelt een ooggetuige uit Valuyki, aan de Russische kant van de grens, aan persbureau Reuters. ‘Op de markt hier zag ik heel veel mensen uit Koepjansk. Families eten en slapen hier in hun auto langs de weg.’ ‘De euforie over het succes van het Oekraïense leger is groot’, schrijft Kasjtanov uit Charkiv. ‘Ik had dit eerlijk gezegd niet verwacht. De Russen hadden lang nodig om onze stad te veroveren, maar onze jongens deden het supersnel. We gingen ervan uit dat dit een lange oorlog zou worden. Een deel van onze familie is naar Duitsland gevlucht, we hebben nu de hoop samen Kerst te vieren.’||https://www.volkskrant.nl/nieuws-achtergrond/ik-wist-niet-of-ik-de-soldaten-moest-omhelzen-of-de-hand-schudden~ba1bf0724/
2022-09-12||Een genot om naar te kijken: de kont van Evenepoel die de perfectie benadert||De grote ploegleider Peter Post hoorde je soms over een renner zeggen: ‘Die heeft een kont’. Daarmee bedoelde hij niet dat de renner in kwestie een dikke kont zou hebben. Integendeel, die renner had de ideale kont, een kont die macht in zich droeg. Kortom, een kont om ontzag voor te hebben. Wanneer ik Remco Evenepoel zie fietsen moet ik denken aan de woorden van mijn oude ploegleider. Remco Evenepoel heeft de wielrennerskont die de perfectie benadert. Het vermogen dat de pedalen doet rondzwiepen word geleverd vanuit de kont, beter gezegd, vanuit de architectuur der heupen. Het is een genot om naar te kijken. Hoe die kont op precies de juiste afstand achter de trapas gepositioneerd is. Hoe de voetjes malen in gemakzuchtige macht. Het is overigens ook een genot om naar de kont van Remco Evenepoel te kijken wanneer zijn benen zwijgen. Dat komt ook voor. Technisch zie je geen verschil. Een ander oud gezegde luidt: die of die is ‘met de fiets tussen de benen geboren’. Ook dit is op Remco Evenepoel van toepassing. Maar goed dat hij de voetbalsport liet voor wat die was hoewel hij aanvankelijk dacht met de bal aan de voeten geboren te zijn - wat wellicht ook juist is. Goede voetballers, de wereld puilt er van uit. Goed, Remco Evenepoel schonk België de eerste zege in een grote ronde sinds 1978, al is de Vuelta de minst iconische van de drie grote rondritten. Geen wonder dat het land op zijn kop staat. Zo’n lange adempauze houdt geen enkele zichzelf respecterende wielernatie vol. En al helemaal niet een wielernatie die ooit een Merckx voortbracht: Merckx, het dodelijke, bedwelmende referentiepunt van de wielergeschiedenis. Ik weet alles over Remco Evenepoel. De duiding van de grootse prestatie in de Vlaamse pers bezorgde me uren leesgenot. Remco werd doorgelicht alsof hij onder de röntgen lag. Wie kwam er niet aan het woord. Een trits voetbaltrainers (Evenepoel speelde onder andere in de jeugd van PSV), een hele rits wielertrainers, een buur, intimi van de buur, de ouders, de ploegmanager, de ploegleider, ploegmaats, data minnende inspanningsfysiologen, een neef die volgens die neef nog altijd Remco’s’ meest intieme vriend is, Evenepoel zelf, zijn oogverblindende vriendin Oumi die hem deodorant en tandpasta bracht op de vooravond van de laatste bergbeproeving in de Vuelta wat de stress - ja, stress was er ondanks de ruimte in het klassement wel degelijk - iets wist te temperen. Ik geloof niet dat Facebook, Google, en al die andere techbedrijven zoveel over Remco weten als ik nu. Remco Evenepoel lijkt me een prima jongen, een snotneus is het eigenlijk nog, die lijdt onder zijn fysieke talent, zeg maar zijn kont. Het is zijn lot de Belgen nóg blijer te moeten maken. Hoe lang geleden is het ook al weer dat een Belg de Tour won?||https://www.volkskrant.nl/sport/een-genot-om-naar-te-kijken-de-kont-van-evenepoel-die-de-perfectie-benadert~bc841762/
2022-09-12||Met twee miljard winst is The Firm toch niet triviaal?||Het was zonder twijfel de saaiste televisie sinds het testbeeld van de buis is verdwenen. Zondag volgde een BBC-camera zes uur lang een handvol zwarte auto’s die van Balmoral naar Edinburgh reden met de kist van de overleden koningin. De commentatoren raakten verstrikt in hun eigen superlatieven over de voorbeeldige vrouw die hoger in de hemel moet eindigen dan moeder Teresa en de maagd Maria. Maar het Britse publiek zappte niet weg. En ook de rest van de wereld keek mee. Want het wel en wee van de Windsors is het sprookje van zeven miljard wereldburgers. Afgelopen zaterdag stond in deze krant een ingezonden brief dat de hoeveelheid aandacht voor de dood van deze 96-jarige vrouw niet van deze tijd was. Dat zou zo zijn als alle mensen in de wereld gelijk zijn. Maar de leden van het Britse koningshuis zijn huizenhoog boven ons verheven. Het zijn grotere sterren dan de voorhoede van Paris Saint-Germain of de winnaars van de Oscars. De enorme aandacht voor dat koningshuis past juist perfect in de tijdsgeest. Hoe tumultueuzer de wereld en hoe sneller de veranderingen, hoe groter de behoefte aan vastigheid. En dat bieden de Windsors, of het nu de middeleeuwse spreuken zijn waarmee een door lords en geestelijken omringde Charles III – gaan we die hier Karel III noemen, net zoals zijn voorgangers Karel 1 (van de sigaren) en Karel II? – zaterdag werd geïnstalleerd. Of de wijze waarop Elizabeth II zeventig jaar op de troon bleef zitten zonder ooit iets inhoudelijks te zeggen. De Britten begrijpen dat. De wedstrijden in de Premier League werden afgelast, stakingen opgeschort en de door de Bank of England geplande renteverhoging op de lange baan geschoven. Vergeleken met een koninklijk overlijden was het openbare leven zelfs tijdens de Battle of Britain in 1940 minder ontregeld. Tot volgende week maandag zal de BBC 24 uur per dag programma’s over her majesty blijven verzorgen. Wie het triviaal vindt, zal er ook in het Amazonegebied of Timboektoe mee moeten leren leven. Het Britse koningshuis wordt The Firm genoemd. Het is een bloeiend bedrijf dat continu nieuwe intriges verzint die via series als The Crown of real live via de schandaalbladen worden verkocht. Geen dag gaat voorbij zonder nieuws over de strapatsen van prins Andrew of de vermeende ruzies met Harry en Meghan. Het koningshuis is een kip met gouden eieren. The Independent schatte ooit de netto opbrengsten van het Britse koningshuis op 2,1 miljard euro per jaar. En dat was nog een zeer conservatieve berekening. Wie als toerist naar Engeland komt, wil, alle prachtige museums en kathedralen ten spijt, eerst Buckingham Palace, Windsor Castle en de Tower zien waar de royals wonen en werken en in het verleden ook veelvuldig op het schavot eindigden. Misschien had met het oog op die traditie ook meteen maar het hoofd van het lijf van de dode koningin moeten worden gescheiden. Dan had het onverzadigde kijkerspubliek tenminste twee keer een uitzending van zes uur kunnen worden voorgeschoteld.||https://www.volkskrant.nl/economie/met-twee-miljard-winst-is-the-firm-toch-niet-triviaal~b6ac2692/
2022-09-12||🎧 Beluister de Volkskrant Elke Dag||||https://www.volkskrant.nl/nieuws-achtergrond/beluister-de-volkskrant-elke-dag~bc018e52/
2022-09-12||Excuses rechtspraak aan slachtoffer gerechtelijke dwaling flatmoord Rosmalen ||De brief, gericht aan Bodeliers advocaat Pieter van der Kruijs, is geschreven en ondertekend door de presidenten van de rechtbank van Oost-Brabant en het gerechtshof in Den Bosch, de instellingen die Bodelier in 2004 en 2007, naar nu blijkt, ten onrechte hebben veroordeeld. ‘Wat uw cliënt is overkomen, is verschrikkelijk’, schrijven de presidenten. ‘Het is niet voor te stellen hoe groot het leed is om na een groot persoonlijk verlies hiervoor onterecht verantwoordelijk te worden gehouden. [...] Wij staan open voor een gesprek met hem en u als zijn raadsman, mocht daar behoefte aan zijn.’ Tijdens de uitspraak in het herzieningsproces van Rob Bodelier, afgelopen week, bleek dat diens levenspartner Regie van den Hoogen in 2000 in een waan haar eigen hals doorsneed. Bodelier trof zijn vriendin bij thuiskomst dood aan. Hij werd ten onrechte veroordeeld voor doodslag en zat veertien jaar vast. De vrijspraak van het Arnhems hof oogstte vorige week maandag kritiek, omdat er niets van compassie of mededogen uit bleek. ‘Deze brief is een mooi blijk van medeleven’, zegt advocaat Van der Kruijs, ‘maar wel indirect; de presidenten nemen de verantwoordelijkheid voor wat onder hun gezag in het verleden is misgegaan. Mijn cliënt hoopt dat hij ook nog persoonlijke excuses krijgt van de rechters en politiemensen die destijds direct bij zijn zaak waren betrokken.’ Een van de betrokken politiemensen, de teamleider van destijds, heeft volgens de advocaat inmiddels contact opgenomen. ‘Het zit hem hoog’, zegt Van der Kruijs. ‘Hij wil iets doen, iets rechtzetten, hij heeft daar behoefte aan. Ik hoop dat anderen zijn voorbeeld volgen.’ Namens de politie-eenheid Oost-Brabant is eveneens een brief in de maak met excuses aan het slachtoffer, zegt een politiewoordvoerder. Uit een Kamerbrief van oktober 2017, van voormalig minister Blok van Justitie, blijkt dat het maken van excuses aan een ten onrechte veroordeelde ‘een van de drie basisvoorwaarden’ is voor diens rehabilitatie, naast schadevergoeding en steun bij terugkeer in de samenleving. ‘Het maken van excuses richting een gedupeerde is essentieel’, schrijft Blok. ‘Hiermee wordt zijn of haar leed erkend en een bijdrage geleverd aan het herstel van het geschade vertrouwen.’ Hij voegt eraan toe dat de direct bij het strafproces betrokken organisaties, Openbaar Ministerie (OM), politie en rechtspraak, ‘zelf verantwoordelijk zijn voor het maken van excuses’. Bloks brief was het gevolg van een interview van de Volkskrant met Herman du Bois, een van de twee mannen die in 1995 ten onrechte werden veroordeeld voor de Puttense moordzaak. Zij zaten tweederde van hun straf, zeven van tien jaar cel, gedetineerd. In het interview gaf Du-Bois aan dat de schadevergoeding die hij kreeg van de staat, bijna negen ton, goeddeels was opgegaan aan proceskosten en schulden doordat hij zo lang had vastgezeten. ‘Ik wil excuses’, zei hij in het interview. ‘Ik wil dat heel Nederland hoort van de top van het Openbaar Ministerie: deze man heeft dat niet gedaan, wij zaten fout, hem is onrecht aangedaan.’ Du Bois werd eind vorig jaar, negentien jaar na zijn vrijspraak, publiekelijk door minister Grapperhaus ‘namens het hele kabinet’ in de Tweede Kamer gerehabiliteerd.||https://www.volkskrant.nl/nieuws-achtergrond/excuses-rechtspraak-aan-slachtoffer-gerechtelijke-dwaling-flatmoord-rosmalen~b2b9674b/
2022-09-12||Het volgende hoofdstuk in apneu-affaire Philips: beleggers willen miljarden zien voor beursverlies ||In een brief aan het techconcern stelt de VEB Philips formeel aansprakelijk voor de schade die aandeelhouders daardoor hebben geleden op de beurs. De vereniging wil binnen twee weken met Philips om de tafel om een vergoedingsregeling te treffen. Als dat niet gebeurt, stapt de vereniging naar de rechter. De Amerikaanse Food and Drug Administration (FDA) oordeelde begin dit jaar al dat Philips haar klanten onvoldoende informeerde over de gevolgen van het terugroepen van zijn apneu-apparaten. In het rapport kwam naar voren dat de zorgtechreus al sinds 2015 op de hoogte is van de gebreken. Ruim een jaar geleden kwam aan het licht dat Philips zeker 5 miljoen beademingsapparaten moest terugroepen. De medische apparatuur die patiënten met slaapapneu diende te helpen, bleek zwart, geluiddempend purschuim te bevatten dat kon afbreken. Daardoor ontstond de kans dat patiënten mogelijk kankerverwekkende deeltjes inademden. Ook kon de schuimlaag chemische gassen uitstoten, al bleek uit een onafhankelijk onderzoek van toxicologen dat de effecten daarvan te verwaarlozen zijn. Toen de problemen aan het licht kwamen, kelderde de beurswaarde van de zorgtechreus snel. In april 2021 noteerde het Philips-aandeel nog een record van bijna 51 euro. Met een daling van meer dan 30 euro is daar dik een jaar later nog maar een fractie van over. Ondertussen stapelen de interne kosten én problemen zich op. De terugroepactie van vorig jaar kostte het bedrijf circa 900 miljoen euro. Dit jaar werd opnieuw 165 miljoen euro opzijgezet om de problemen met de medische apparatuur te verhelpen. Het helpt daarbij niet dat tal van andere medische Philips-apparatuur eveneens kuren bleek te hebben. Vorige maand moest het concern nog 1.700 BiPAP-machines terugroepen, omdat zij mogelijk vervuilend plastic bevatten. Ondanks alle problemen laat Philips in een reactie weten het gesprek met de VEB met vertrouwen tegemoet te zien. ‘We zijn ervan overtuigd dat Philips juist en integer heeft gehandeld in deze zaak.’ Het bedrijf wil verder niet inhoudelijk ingaan op de brief. ‘Als Philips informatie achterhield, heeft de VEB zeker kans van slagen’, stelt Dennis Vink, hoogleraar Corporate Finance verbonden aan de Nyenrode Universiteit. Uiteindelijk wordt de zaak dan geschikt, voorspelt hij. Vink ziet de onrust rond het bedrijf toenemen. ‘Er spelen meer zaken tegen Philips. Van het aandeel op de beurs is bijna niks meer over, beleggers voelen wel aan dat er iets aan de hand is.’ Eerder wist de VEB al compensatie voor beleggers af te dwingen bij Fortis, dat aandeelhouders rond het faillissement van de bank in 2008 onjuist informeerde. De schikking was met 1,3 miljard euro de grootste compensatie voor beleggers ooit. Het is nog onduidelijk hoeveel de VEB deze keer claimt. ‘De hoogte van eventuele compensatie is van veel factoren afhankelijk’, stelt Joost Schmets van de VEB. ‘Belangrijk is dat het vertrouwen in Philips terugkomt, er moet recht worden gedaan aan patiënten en beleggers.’ De VEB berekende dat Philips-beleggers 16 miljard euro kwijtraakten door de affaire. Een miljardenclaim zou desalniettemin ‘een beetje overdreven’ zijn, stelt Vink. ‘De problemen op de beurs zijn niet uitsluitend te herleiden tot deze affaire.’ Voor een succesvolle compensatie moeten de betrokken partijen geduld hebben − in het geval van Fortis circa vijftien jaar. Hoewel in 2016 een schikking werd getroffen met de VEB, kregen de circa 280 duizend aandeelhouders pas afgelopen zomer hun geld van de erfgenaam van de omgevallen bank: de Belgische verzekeraar Ageas. Hoogleraar Vink zet vraagtekens bij de verantwoordelijkheid van de VEB en de beleggers in dergelijke kwesties. ‘Als Philips informatie achterhoudt, is dat natuurlijk een kwalijke zaak. Maar als een claim niet in verhouding staat, lijkt het alsof de VEB er een financieel slaatje uit wil slaan. Is dit nu het goede voorbeeld geven aan nieuwe beleggers? Wil je op deze manier je geld verdienen?’||https://www.volkskrant.nl/economie/het-volgende-hoofdstuk-in-apneu-affaire-philips-beleggers-willen-miljarden-zien-voor-beursverlies~b54cb7f6/
2022-09-12||Onvermoeibaar in het hervormen van de wetenschap met het torpederen van rammelend onderzoek||Zes weken geleden twitterde Cecile Janssens nog vanuit haar ziekenhuisbed over weer zo’n flutnieuwtje. De coronatijd had uitgewezen dat sommige kankerpatiënten toekunnen met minder behandelingen en de media pakten uit. ‘Dit is pas echt goed nieuws als je kunt voorspellen in wie het aantal behandelingen veilig kan worden teruggebracht’, schreef ze verontwaardigd. ‘Anders is het gewoon per ongeluk goed gegaan.’ Het was een van de laatste keren dat ze zich op sociale media opwond over de rammelende wetenschap achter een nieuwsbericht. Daarna volgde een foto van een infuuspaal en de mededeling dat de chemokuur niet was aangeslagen. Vorige week donderdag overleed ze aan acute leukemie. Janssens, hoogleraar translationele epidemiologie aan de Emory Universiteit in het Amerikaanse Atlanta, was onvermoeibaar in het torpederen van wat zij ‘slordig onderzoek’ noemde. Ze schreef columns in NRC en het Nederlands Tijdschrift voor Geneeskunde (NTvG), en wees haar ruim 11 duizend twittervolgers regelmatig op de methodologische valkuilen van wetenschappelijke studies. Nee, vrouwen zijn de afgelopen decennia niet dikker geworden doordat ze minder in het huishouden zijn gaan doen. Ook klopt het niet dat eenderde van alle jonge mannen erectieproblemen heeft. En dat succesvolle kankervaccin waarover Amsterdamse onderzoekers in de media een juichverhaal afstaken, was slechts getest bij 35, of nee tien, of nee negen honden. ‘Een klein, rammelend onderzoekje dat niet overtuigt’, schreef ze. ‘Het was haar missie om een breed publiek op onzinonderzoek te wijzen, en dat deed ze scherp maar beleefd en vaak met een kwinkslag’, zegt Annelien Bredenoord, rector magnificus van de Rotterdamse Erasmus Universiteit, die Janssens twintig jaar geleden op een congres leerde kennen. ‘Zo heeft ze een belangrijke rol gehad in de hervorming van de wetenschap, meer gericht op kwaliteit en niet op snel scoren.’ Haar inspiratiebron was een fles Lourdeswater, die al ruim veertig jaar bij haar in de kast stond. Die stond symbool voor de wanhoop van haar moeder, die borstkanker kreeg en hoopte op een wonder. Cecile was nog maar een kind toen zij overleed. ‘Die wanhoop van toen voel ik nog steeds als ik eraan terugdenk’, schreef ze vorig jaar in NTvG. ‘Het is de drijfveer in mijn werk en de inspiratie voor mijn columns. Patiënten rekenen op de wetenschap. De lat moet hoog.’ Haar carrièrepad was grillig. Dat ze columnist zou worden en docent op een Amerikaanse universiteit lag niet voor de hand. Op haar middelbareschoolrapport prijkten vijven voor Nederlands en Engels. Ze deed de heao, studeerde af als psycholoog en deed tijdens haar promotie een master in de epidemiologie. Tien jaar geleden kreeg ze een baan in Atlanta, waar ze zich specialiseerde in de methodologie, statistiek en ethiek van wetenschappelijk onderzoek. Ze leerde haar studenten dat wetenschappelijk nieuws niet altijd is wat het lijkt en bracht hun bij hoe ze berichtgeving over medisch onderzoek kunnen fileren. Voor jonge onderzoekers fungeerde ze als een kritische mentor én moederfiguur, vertelt onderzoeker Forike Martens. Toen Martens voor haar promotieonderzoek een paar jaar in Atlanta woonde, werd ze regelmatig bij Janssens thuis uitgenodigd. ‘Als ik eens vastliep, maakten we een lange wandeling over de campus.’ Eind april besloot Janssens terug te keren naar Nederland, een beslissing die vooral werd ingegeven door haar wens om dichter bij haar familie en haar geliefde te zijn. Haar inschrijving in Nederland vierde ze met een broodje kroket op een terras, de foto zette ze op Twitter. Al snel had ze haar eerste nieuwe functie binnen: ze werd benoemd tot lid van de Wetenschappelijke Raad voor het Regeringsbeleid. Kort daarop werd duidelijk waar de extreme vermoeidheid vandaan kwam die ze aan de hectiek van de verhuizing had toegeschreven: ze bleek kanker te hebben. Haar twittervolgers hield ze op de hoogte van haar behandeling, tussen tweets door over countryzangeres Dolly Parton, van wie ze groot fan was. Tot het laatst bleef ze kritisch. Vlak voor haar stamcelbehandeling schreef ze nog over een nieuwe app die zou kunnen voorspellen wie depressief wordt. ‘De vraag is of de app iets gaat vertellen dat de gebruiker nog niet wist en zonder de app niet kon vermoeden.’ Haar ziekte verliep zo agressief dat vrienden en familie haar niet allemaal meer konden ontmoeten. Contact verliep via WhatsApp, de isolatiekamer in het ziekenhuis werd gevuld met de vele berichten die ze ontving. ‘Ik hoop dat ik dit overleef, zodat ik er op een volgend congres over kan vertellen’, appte ze Bredenoord kort voor haar dood. In haar laatste column in NRC op 24 juni reflecteerde ze op de waarde van haar vakgebied. ‘Ik weet dat het slagen van de behandeling niet of nauwelijks voorspeld kan worden. Maar ik weet heel veel niet. En dat hou ik graag zo. Aan de cijfers die ik als epidemioloog bereken, heb ik als patiënt nu even niks.’ ‘Ze was slim, kritisch en voor de duvel niet bang, en los daarvan een leuke, humoristische vrouw’, zegt Bredenoord. Op het bericht over het overlijden van Janssens kwamen duizenden twitterreacties, uit alle delen van de wereld, van volgers die schreven hoeveel ze van haar hadden geleerd. Bredenoord: ‘Wat had ik het haar gegund dat ze die enorme waardering had kunnen teruglezen.’||https://www.volkskrant.nl/nieuws-achtergrond/onvermoeibaar-in-het-hervormen-van-de-wetenschap-met-het-torpederen-van-rammelend-onderzoek~b949a64b/
2022-09-12||Ajax in vorm en Liverpool juist niet, maar wat zegt dat dinsdag? ||Intensity heet het onlangs verschenen boek van Pepijn Lijnders, de assistent van trainer Jürgen Klopp. Hij beschrijft vorig seizoen per week, de jaargang met twee nationale bekers voor Liverpool, net geen kampioenschap en de verloren finale van de Champions League. ‘Het was een knotsgek avontuur’, aldus Lijnders op de achterflap. ‘En, zoals Jürgen zegt: het avontuur gaat door.’ ‘Intensiteit is onze identiteit’, is de volledige spreuk van Lijnders, geschilderd in rood en wit, in de gangen op de muur van stadion Anfield. Intens was een kenmerk van het spel van Liverpool. Het opjagen van de tegenstander, overal op het veld, door de jaren heen met steeds meer rust en ritme, met telkens andere nuances. Juist die intensiteit lijkt weggesijpeld in het nog jonge seizoen. De linies sluiten niet meer zo op elkaar aan. De topvorm is weg. Het lijkt alsof het elftal na al die tropenjaren even uitblaast en alle blessures eerst moeten genezen. Negen punten uit zes duels in de competitie, met 4-1 verloren van Napoli op de openingsdag van de Champions League. Twijfels over de almacht van Virgil van Dijk, de eens ongenaakbare libero. Een middenveld zonder evenwicht. Het vertrek van Sadio Mané, de Haarlemmerolie van de voorhoede. Anfield zal nochtans kreunen van opwinding, dinsdag. Liverpool - Ajax is het totale contrast met twee jaar geleden, toen de groepsduels zich voltrokken in lege stadions vanwege corona. Toen won Liverpool twee keer. Maar stel dat de lijn van Liverpool naar beneden blijft lopen en die van Ajax in topvorm verder omhoog kruipt? Dan moet ergens een kruispunt zijn. Ajax heeft alles gewonnen, op de Cruijff Schaal tegen PSV na. Wanneer is de eerste echt moeilijke wedstrijd sinds PSV? Liverpool dus, normaliter. Van Fortuna, FC Groningen, Sparta, FC Utrecht, Cambuur, Rangers en Heerenveen is relatief eenvoudig gewonnen. In razend tempo is de transformatie verlopen, na de drukke transferzomer. Pas nu wordt het lastig. Eerst Liverpool, zondag AZ-uit. Trainer Alfred Schreuder ging onlangs niet in op de vraag of het elftal in potentie beter is dan de ploeg van voorganger Erik ten Hag. Zeker is dat al die vertrokken en gekomen spelers, goed voor ruim 210 miljoen aan inkomsten en 110 miljoen aan uitgaven, de selectie fors hebben gewijzigd. Schreuder heeft keuze. Mohammed Kudus was ook in 2020 hangende spits, thuis tegen Liverpool, maar hij viel geblesseerd uit. Hij was vorige week tegen Rangers de ‘ontdekking’ als aanvalsleider. Ajax verloor twee jaar geleden thuis door een eigen doelpunt van Nicolas Tagliafico. In de uitwedstrijd blunderde doelman André Onana. Opnieuw 1-0. Ajax kan goed voetballen tegen Engelsen, hoewel het vaak fout afloopt. Op het uitspreken van de naam Tottenham geldt in Amsterdam nog steeds bijna een verbod. Bij Chelsea werd het van 1-4 nog 4-4, maar Liverpool lijkt Liverpool niet momenteel. Al is Ajax dus ook veranderd, zelfs ten opzichte van vorig seizoen. Toen was de groepsfase de helverlichte etalage van Sébastien Haller, met zijn tien goals in zes duels. Toch was er soms kritiek, want Ajax was afhankelijk van Haller, van het type spits dat ze bij Ajax al bijna vergeten waren. Nu is daar Kudus, met al zijn beweging, of anders Brian Brobbey. Veel beweging, terwijl Liverpool zonder Sadio Mané (vertrokken naar Bayern) juist minder beweegt. Ajax heeft bovendien een brede, vrijwel fitte selectie. Neem de positie van rechtsachter. Ajax trok een rechtsback aan, de Mexicaan Jorge Sanchez, die in relatief weinig minuten een uitstekende indruk achterliet. Maar vooralsnog speelt Devyne Rensch, het talent dat een terugval kende en moeite leek te hebben om Noussair Mazraoui op te volgen. Rensch geeft toe dat de concurrentie hem heeft geprikkeld. Hij is zo goed begonnen aan het seizoen dat hij in de voorselectie van Louis van Gaal voor Oranje zit. ‘Het is super lekker om zo aanvallend te voetballen als wij doen. Je weet dat buitenspelers de bal meegeven en de kwaliteit hebben om één tegen één duels te winnen.’ Een journalist stelde hem vorige week de onvermijdelijke vraag, na de 4-0 tegen Rangers. Of Ajax nu zo goed was, of Rangers zo slecht. ‘Wij waren goed. We hadden veel de bal, met veel geduld. Dan komen de kansen vanzelf. Niemand houdt ervan hoe wij spelen. We spelen echt aanvallend, zodat verdedigers veel keuzes moeten maken. En wij zijn goed op elkaar ingespeeld.’ Hoe het ook zij: zelfs een aangeslagen Liverpool, in een bruisend Anfield, is een ander verhaal dan Rangers.||https://www.volkskrant.nl/sport/ajax-in-vorm-en-liverpool-juist-niet-maar-wat-zegt-dat-dinsdag~ba166aa5/
2022-09-12||Tegen deze inflatie is bijna geen onderhandeling opgewassen: CAO-lonen stijgen, die van de NS zelfs flink, maar reële lonen dalen||De cao-lonen stijgen dit jaar flink. In het ‘cao-seizoen’ 2022 is tot nu toe gemiddeld een loonsverhoging van 3,13 procent op jaarbasis afgesproken. Het gaat om 306 akkoorden, voor in totaal 3,65 miljoen werknemers. Dit blijkt uit de cao-kijker van de Algemene Werkgeversvereniging Nederland (AWNV). Als deze trend doorzet betekent dit de hoogste stijging van cao-lonen sinds 2008. Toen was de toename, per uur inclusief bijzondere beloningen 3,3 procent. Maar tegen de snelle prijsstijgingen – het CBS meldde 12 procent inflatie in augustus – zijn bijna geen onderhandelingen opgewassen. Dit is niet voor het eerst, ook in 2019, 2021 en 2011 tot en met 2014 stegen de cao-lonen minder dan de consumentenprijzen. Maar tot nu toe was het verschil nog niet meer dan anderhalf procentpunt. Nu zou de reële loondaling op vele procenten kunnen uitkomen. Als de NS-onderhandelingen een voorbode zijn voor de rest van het jaar, dan zal die 3,3 procent ook nog voorbij worden gestreefd en komt de 4,4 procent uit 2001 in zicht. NS-medewerkers is een aanbod gedaan van 9,25 procent loonsverhoging in anderhalf jaar tijd, waarvan gemiddeld 5,8 procent voor het eerste jaar. Dit is vooralsnog een uitschieter. Bij de meeste recente akkoorden ligt de stijging tussen de 3 en 4 procent. Grondstoffenhandelaar Cargill is ook een uitschieter, daar is eind juli 6 procent loonstijging afgesproken. Bij de centrale arbeidsovereenkomsten die dit jaar zijn overeengekomen zijn de lonen in het onderwijs en het vervoer het sterkst gestegen, meer dan 3,5 procent. De zorg en de financiële dienstverlening bungelen onderaan met minder dan 3 procent.||https://www.volkskrant.nl/nieuws-achtergrond/tegen-deze-inflatie-is-bijna-geen-onderhandeling-opgewassen-cao-lonen-stijgen-die-van-de-ns-zelfs-flink-maar-reele-lonen-dalen~b45ab7f5/
2022-09-12||Von der Leyen onderhandelde op eigen houtje met Pfizer over 1,8 miljard coronavaccins, en weigert opheldering||Verzoeken van de Europese Rekenkamer om opheldering werden niet beantwoord. ‘We hebben niets ontvangen’, schrijft de Europese Rekenkamer over het resultaat van haar vragen aan Von der Leyen in een vandaag verschenen rapport over de aankoop van coronavaccins door de EU. Eerder opende de Europese Ombudsman al een onderzoek naar de rol van Von der Leyen bij de onderhandelingen met BioNTech-Pfizer. De Commissievoorzitter weigerde toen inzage te geven in haar tekstberichten die ze naar de topman van de farmareus verstuurde. De Ombudsman betitelde deze weigering als wanbestuur. De rol van Von der Leyen is van belang omdat BioNTech met dit megacontract uit mei 2021 (goed voor tientallen miljarden euro’s) veruit de meeste vaccins voor de EU in 2022 en 2023 levert. De Rekenkamer wilde te weten komen hoe het contract precies tot stand is gekomen: op basis van welke wetenschappelijk adviezen, met welke voorwaarden. Een vergeefse poging, blijkt uit het rapport. De aankoop is uiteindelijk wel door de EU-landen goedgekeurd. De kritiek op Von der Leyen is het belangrijkste minpunt dat de Rekenkamer meldt in haar rapport over de vaccinstrategie van de EU sinds 2020. Over het algemeen heeft de EU volgens de Rekenkamer ‘doeltreffend’ gehandeld bij de aankoop van vaccins toen de coronapandemie begin 2020 uitbrak. Het Verenigd Koninkrijk en de VS waren weliswaar iets sneller met de aankoop van vaccins, maar die achterstand heeft de EU vlug ingehaald. Daarbij had de EU contracten met meer producenten voor grotere hoeveelheden. Bij aanvang van de pandemie beschikte de EU niet over een gezamenlijke strategie. De aankoop van vaccins was een nationale bevoegdheid. In juni 2020 stonden Nederland, Duitsland, Frankrijk en Italië op het punt om samen 400 miljoen doses van een nog niet ontwikkeld vaccin van AstraZeneca te kopen. Een week later nam de Commissie op verzoek van alle lidstaten het roer over, mede om versplintering van de EU te voorkomen bij de inkoop van levensreddende vaccins. In november van dat jaar had de Commissie namens de lidstaten met een zestal vaccinproducenten contracten afgesloten. De EU betaalde mee (circa 2,5 miljard euro) aan de ontwikkelingskosten en beloofde de financiële aansprakelijkheid van de producten (bij bijwerkingen van het vaccin) gedeeltelijk over te nemen. In recordtijd (minder dan een jaar in plaats van gemiddeld 10 tot 15 jaar) werden de coronavaccins ontwikkeld. In de zomer van 2021 had de EU voldoende vaccins (ruim 700 miljoen) om 70 procent van de EU-bevolking volledig te vaccineren. De meeste vaccins kwamen van het Duitse BioNTech en het Brits-Zweedse AstraZeneca. Met die laatste producent kreeg de EU een hoogoplopend conflict omdat het bedrijf veel minder vaccins leverde dan afgesproken. De EU beschuldigde AstraZeneca ervan het Verenigd Koninkrijk te bevoordelen, hetgeen in strijd zou zijn met de contractuele afspraken. Uiteindelijk gaf de rechter de Commissie grotendeels gelijk. Met AstraZeneca is sindsdien niet meer onderhandeld over nieuwe contracten. De Rekenkamer concludeert dat de contracten met de vaccinproducenten onvoldoende duidelijk zijn over de stappen bij niet-levering van de vastgelegde hoeveelheid doses. In de recentere contracten is dat beter geregeld.||https://www.volkskrant.nl/nieuws-achtergrond/von-der-leyen-onderhandelde-op-eigen-houtje-met-pfizer-over-1-8-miljard-coronavaccins-en-weigert-opheldering~b0c4cd94/
2022-09-12||Het weerbericht voor dinsdag 13 september: Komende dagen koeler||Het warme en zonnige nazomerweer aan het begin van de week wordt vervangen door een merkbaar koeler en wisselvalliger weertype. Dinsdag is eerst vrij veel bewolking aanwezig en een regenzone boven het noorden en midden van het land schuift oostwaarts weg. Later breekt de zon door het wolkendek heen en is het een tijd droog. De wind is gedraaid naar het noordwesten en de temperatuur komt daardoor niet veel hoger meer uit dan 20 tot 23 graden. Een regenzone nadert vanuit België en de bewolking en de kans op regen nemen toe in de zuidelijke helft van het land. Ook woensdag maakt het zuiden de grootste kans op flinke regenachtige perioden. In de regen komt het kwik niet hoger uit dan 17 graden. Het is vaker droog in het noorden en daar warmt het nog op naar 19 graden. Voorlopig blijft de wind afkomstig uit noordelijke richtingen en vanaf de Noordzee trekken geregeld buien over. Soms kan het een tijd plenzen. De temperatuur zet tijdens de tweede helft van de week een verdere daling in, naar een graad of 17. Door de bij vlagen stevige noordwestenwind is het gevoelsmatig frisser. Tijdens droge momenten breekt de zon van tijd tot tijd door en is het gelijk een stuk aangenamer.||https://www.volkskrant.nl/nieuws-achtergrond/het-weerbericht-voor-dinsdag-13-september-komende-dagen-koeler~bee88d7bf/
2022-09-12||Talkshowgast negeert bedreiging en bekritiseert Ruslands ‘koloniale’ oorlog||Dat het niet goed gaat met de Russen in Oekraïne is bekend. Zelfs het grote avondnieuws erkent dat afgelopen week ‘de moeilijkste week was aan de frontlinie’ van de ‘speciale militaire operatie’, zoals het Kremlin de oorlog nog steeds noemt. Dus ontkennen hoeft niet, maar als iedereen gaat zeggen wat hij denkt, heeft Rusland een probleem. In het praatprogramma, dat is verspreid door de website RussiaMediaMonitor, gaan sommige panelleden deze keer veel verder. Zij blijken hun geloof in de verhalen van het Kremlin en in de oorlog zelf te zijn verloren. Openlijk zeggen enkele panelleden zelfs dat die oorlog niet meer te winnen is of anders heel erg lang gaat duren: twee meningen die mensen tot nu toe altijd angstvallig voor zich hielden. Het gaat bijvoorbeeld mis als het meest uitgesproken panellid, ex-politicus Boris Nadezjdin, zegt dat Rusland geen kans maakt als het doorgaat ‘met het gebruiken van de huidige middelen en de koloniale oorlogsmethoden’. Met het woord ‘koloniaal’ raakt hij een gevoelige snaar bij Doema-lid Aleksandr Kazakov. Die noemt Nadezhdin smalend een ‘niet-kameraad’ en bedreigt hem live op televisie: ‘Ik geef je nog eens de raad op je woorden te passen. Praten over een ‘koloniale oorlog’, zelfs terloops, is in dit verband onacceptabel.’ Een waarschuwing als deze kan in Rusland nare gevolgen hebben, maar de intimidatie werkt niet meer bij Nadezjdin. Hij gaat op dezelfde voet verder. Hij gelooft niet meer dat Rusland de oorlog tegen Oekraïne kan winnen, zegt hij, en vindt dat het tijd is voor vredesonderhandelingen. Het is ofwel voluit oorlog, met een ‘totale mobilisatie’, of stoppen en vertrekken uit Oekraïne. Een tussenweg is er volgens hem niet meer. Diehard en doema-lid Sergej Mironov riposteert met standaardpropaganda: ‘Er kunnen geen onderhandelingen zijn met Zelensky’s naziregime.’ Hij vertrouwt in de leiding en het leger: ‘Vladimir Vladimirovitsj (Poetin) zei onlangs: we zijn nog niet eens begonnen.’ ‘Sorry, maar waar wachten we dan op?’, springt Viktor Olevych (politiek deskundige) erin. ‘U zegt, alles verloopt volgens plan. Gelooft u werkelijk dat iemand zes maanden geleden heeft gepland dat we nu een tegenoffensief uit Charkiv moesten weerstaan, dat we Charkiv niet konden veroveren en dat we weg moesten uit Balaklia?’ Poetin zelf blijft buiten schot, maar als iemand de schuld moet krijgen van het debacle, zijn het de adviseurs om hem heen, zegt Nadezjdin. ‘Die mensen hebben ons allemaal voor de gek gehouden.’ Hij krijgt bijval van politiek commentator Aleksandr Timofejef. ‘Lang, heel lang is er al een expert die altijd zegt dat het Russische leger, als het Odesa binnentrekt, maar één gevaar loopt: dat de soldaten worden doodgeknuffeld door de inwoners die zijn overmand door hun liefde voor de Russen. Na 24 februari begrijpen we toch allemaal heel goed dat het zo niet gaat.’ Ook Timofejef laat zich duidelijk niet meer voor de gek houden. ‘Dezelfde expert zegt nu op de federale televisie dat we moeten doorvechten tot het bittere einde. Als zijn expertise eerder al zo fout was, waarom zou ik dan nu nog naar deze man moeten luisteren?’ Gastheer Andrej Norkin vindt het tijd om af te sluiten. ‘Ik denk dat we dat later moeten afhandelen, als de militaire fase is afgelopen.’ Maar Nadezjdin haakt nog een keer in. ‘Hoelang gaat dat duren?’ ‘Zo lang als nodig is’, is het antwoord van Norkin. Nadezjdin: ‘Dank voor dit eerlijke antwoord. Dus mijn kinderen, die nu 10 jaar oud zijn, krijgen straks de kans om mee te vechten, ja?’||https://www.volkskrant.nl/nieuws-achtergrond/talkshowgast-negeert-bedreiging-en-bekritiseert-ruslands-koloniale-oorlog~b67ddb7f/
2022-09-12||Een gat in de nacht: slapen in twee delen is zo gek nog niet||De schrijfroutine van Esmay Usmany (37), theatermaker en trouwambtenaar uit Gorinchem, is in veel opzichten weinig opmerkelijk. Zoals velen werkt ze op een tablet, in sessies van rond de anderhalf uur; zoals velen, ook, doet ze dat bij voorkeur direct na het ontwaken, wanneer ze op haar scherpst is. Maar Usmany begint niet met schrijven om 9 uur ’s ochtends. Ze begint om 3 uur ’s nachts. Usmany’s slaapritme bestaat uit twee delen, gescheiden door een korte periode van wakker zijn. Veel (niet alle) van haar nachten verlopen als volgt: ze gaat om 10 uur naar bed, slaapt vijf uur, ontwaakt uit zichzelf, is twee uur wakker en slaapt dan verder tot 7 uur, wanneer haar kinderen wakker worden. Tijdens de wakkere uren schrijft ze. In bed, haar slapende vriend aan haar zij en de tablet op nachtstand, werkt ze aan de gedichten-op-bestelling en andere teksten waarvoor in de ochtend een deadline staat. Al haar schrijfwerk van de laatste jaren kwam op deze manier tot stand. Overdag schrijven doet ze zelden nog. De nachtelijke tussenuren, vertelt Usmany aan de telefoon, zijn voor haar heel geschikt voor geestelijke arbeid: ‘Het is schone tijd, zoals ik dat altijd een beetje vaag noem. Overdag heb ik tien tabbladen in mijn hoofd openstaan, maar in de nacht is er alleen het tabblad van die ene tekst.’ Gevolg: de zinnen komen makkelijker en ze zijn anders dan de zinnen die ze overdag zou schrijven. Beter. Eigener. Het is een andere kant van haar persoonlijkheid die ze ’s nachts aanboort. In de ochtend kan ze soms verbaasd zijn over wat ze heeft geschreven. Het fascinerende ook, zegt ze, is dat het altijd werkt: het gebeurt Usmany zelden dat ze wakker wordt zonder idee. ‘Het is als koken. Overdag gooi ik alle ingrediënten in de pan, tijdens de slaap suddert de boel in mijn onderbewustzijn en als ik ’s nachts wakker word is er een gerecht.’ En ze is niet afgepeigerd, zo in het holst van de nacht? Ze is juist extreem energiek, zegt ze. Die eerste vijf uur slaap, hè. Lijden onder de twee verloren uren doet ze evenmin. Overdag is ze uitgerust en vrolijk. Usmany is niet de enige. Volgens een onderzoek uit 2016 van de Hersenstichting heeft 49 procent van de Nederlanders te maken met onderbroken slaap, al gebiedt de eerlijkheid te zeggen dat de populatie van dat onderzoek bescheiden was. Ter verduidelijking: we hebben het hier niet over medeburgers die ’s nachts incidenteel uit de slaap worden gehouden door een krijsende baby of luidruchtige bovenbuurman. Natuurlijke wakkerliggers, daar gaat het om. Die wakkerliggers, zo is mijn geheel onwetenschappelijke indruk, zijn over het algemeen vrouwen. De reacties op mijn oproepen op sociale media voor dit artikel kwamen in elk geval uitsluitend van vrouwen. Zij zijn met veel en de redenen waarom ze wakker liggen en hoe ze dat beleven is gevarieerd als onze dromen zelf. Waar de een het ervaart als een kwelling die ze liever nu dan over vijf minuten ziet eindigen, ervaren anderen het als de perfecte gelegenheid om vrijelijk te mijmeren. Toegegeven, die laatsten zijn in de minderheid. Wakker liggen heeft een overwegend negatief imago. ‘Ik lig daar echt wakker van’, zeggen we wanneer we willen benadrukken dat iets ons zorgen baart. Het kan ook echt vervelend zijn. De gemiste slaap maakt ons geïrriteerd, ongeconcentreerd en in het slechtste geval depressief. Op zulke momenten kunnen we teleurgesteld zijn in onze slaap. Ze doet niet wat we van haar verwachten: ervoor zorgen dat we ’s ochtends zijn ‘opgeladen’, als waren we iPhones of batterijen. Zo’n onderbroken slaap beschouwen we als afwijkend. Maar is die gedachte van alle tijden? De Amerikaanse (nacht)historicus A. Roger Ekirch meent van niet. In zijn geschiedenis van de nacht in de pre-industriële tijd, At Day’s Close (vertaald als Nacht en ontij), beschrijft hij dat in vroegere eeuwen slapen in twee fasen juist gold als de norm. Tijdens zijn onderzoek stuitte Ekirch op meer dan tweeduizend fragmenten (literatuur, dagboeken, medische handboeken, liedjes) in verschillende talen (Engels, Frans, Italiaans, Latijn) waarin gewag werd gemaakt van slaap die was verdeeld over twee blokken, van elkaar gescheiden door een doorwaakte periode. In de pre-industriële tijd zouden mensen niet lang na zonsondergang naar bed zijn gegaan (een slaap die in Engeland bekend stond als first sleep, first nap of dead sleep en in Frankrijk als premier sommeil) om na middernacht te ontwaken en enkele uren wakker te zijn (the watch) en daarna hun tweede slaap (second sleep of morning sleep) te hebben gepakt. Dat ritme, meent Ekirch, zou zijn verdwenen toen in het Westen het kunstlicht zijn intrede deed. Daardoor kon het werkzame en sociale leven worden verlengd tot ver na zonsondergang en schoof het tijdstip waarop mensen naar bed gingen steeds dieper de nacht in. De beschikbare downtime slonk. Die zou ineen zijn geperst tot de compacte, ons welbekende zeven à acht uur. Maar in de tijden ervoor, toen het woord ‘middernacht’ nog letterlijk het exacte midden van de nacht markeerde, zouden mensen de slaap hebben genoten in twee losse etappes. Zouden, inderdaad – daarover later meer. ’s Nachts wakker liggen zou toen nog niet de negatieve connotatie hebben gehad die het in onze tijd vaak wel heeft. Integendeel. De nachtelijke uren golden als me time, een van verplichtingen ontdane tijd, vrij te gebruiken voor zaken waar je overdag niet aan toekwam: fantaseren, drinken, praten, wandelen of dromen analyseren. Voor sommigen was het een vruchtbaar moment om te denken en te schrijven. De Amerikaanse wetenschapper en staatsman Benjamin Franklin nam dan zijn vermaarde ‘luchtbaden’, wat een chique manier was om te zeggen dat hij een uur lang naakt in zijn kamer zat te lezen of schrijven. Voor anderen was het een uitgelezen moment voor intimiteit en seks. Wetenschappers bevolen het ervoor aan. Een 16e-eeuwse Franse fysicus adviseerde stellen te wachten met gemeenschap tot na de eerste slaap, wanneer ze er ‘meer plezier’ in zouden hebben, en ‘het beter zouden doen’, terwijl zijn Britse collega ze aanraadde er niet aan te beginnen ‘voor de eerste slaap, maar wanneer het vlees verteerd was, kort voor de morgen’. Het is verleidelijk, schreef Ekirch, om de kiem voor deze middernachtelijke bedrijvigheid te zoeken in religieuze dagindelingen. En inderdaad: de rijkdom aan middernachtelijke gebedsrituelen, zoals het islamitische tahajjudgebed of de katholieke nachtofficie, wekt de indruk dat de gesegmenteerde slaap een godsdienstige oorsprong kende. Die indruk is vals: ook in antieke bronnen, zoals de teksten van Livius of Homerus, wordt gerefereerd aan de eerste en de tweede slaap. Het omgekeerde lijkt daarom eerder het geval. De gewoonte om ’s nachts enkele uren wakend door te brengen schiep ruimte voor allerhande nachtelijke gebedspraktijken. Deze gewoonte was zo hardnekkig dat er een evolutionaire basis aan ten grondslag leek te liggen die in de loop der eeuwen in het Westen verstoord raakte. Enkele klinische experimenten versterkten die indruk. Begin jaren negentig onderzochten de Amerikaanse psychiater Thomas Wehr, verbonden aan het National Institute of Mental Health in Bethesda, Maryland, en zijn collega’s de ‘menselijke paleobiologie’. Wehr hield zijn proefpersonen hiervoor bij het invallen van de duisternis uit de buurt van kunstlicht. Ook de rood oplichtende digitale klok werd uit hun slaapvertrekken verbannen. In de vierde week van het onderzoek onderging hun slaappatroon een opvallende verandering: de slaap viel in twee delen uiteen. De proefpersonen brachten twee uur wakend in bed door, sliepen vier uur, waren twee uur wakker en sliepen daarna opnieuw vier uren. De wakkere periode noemde Wehr ‘de stille rust’. Gedurende die uren vertoonden de hersenen van de proefpersonen een verhoogd niveau van prolactine, een stressverminderend hormoon dat ook wordt vrijgegeven tijdens een orgasme en dat een belangrijke rol speelt in het hechtingsproces tussen moeders en baby’s. Gesterkt door Wehrs bevindingen schreef Ekirch dat er elke reden was te geloven dat de gesegmenteerde slaap (‘net als bij veel wilde dieren’) tot de moderne tijd gold als het natuurlijke slaappatroon, ‘zo oud als de mensheid zelf’. Dat idee bleek een blijvertje. Sinds Ekirch twintig jaar geleden zijn boek publiceerde, is er amper een populairwetenschappelijk tijdschrift geweest dat geen artikel heeft gepubliceerd waarin wordt betoogd dat de gesegmenteerde slaap de geëigende slaap is, de ware. Deze verhalen kennen een vergelijkbaar stramien: journalist ligt ’s nachts wakker, ontdekt dat zijn als zonderling beschouwde slaappatroon in feite een oeroud, door de techniek uitgebannen ritme betreft, en slaapt nog lang en gelukkig. Ekirchs theorie heeft een kalmerende uitwerking op slapelozen die op zichzelf al waardevol is – wat niet automatisch betekent dat hij ook klopt. In Nederlandse bronnen zijn verwijzingen naar een gedeeld gesegmenteerd slaappatroon bijvoorbeeld amper terug te vinden. Zeg maar gerust: niet. Tik op de historische krantenbank Delpher ‘eerste en tweede slaap’ in en je krijgt een handvol treffers, de meesten zwakjes gerelateerd. Mail een vijftal (medische) historici en de oogst is precies niks. Als onze directe voorvaderen inderdaad graag in twee blokken sliepen, dan noteerden ze er minder over dan je redelijkerwijs mag verwachten. Maar ook vanuit biologisch perspectief valt er veel af te dingen op het idee dat gesegmenteerde slaap in ons dna is vervat. Misschien wel het sterkste tegenargument, zegt Ysbrand van der Werf (50), slaaponderzoeker aan het Amsterdam UMC en auteur van het boek Iedereen slaapt, is te vinden in een onderzoek dat het wetenschappelijke tijdschrift Current Biology een aantal jaar geleden publiceerde. Voor dat onderzoek, vertelt Van der Werf, werd studie gemaakt van het slaapgedrag van drie traditionele groepen jagers-verzamelaars (twee levend op het Afrikaanse continent en een op het Zuid-Amerikaanse). Net als Wehrs proefpersonen leefden zij zonder kunstlicht, waardoor hun slaapwaakritme werd bepaald door omgevingslicht van zon, maan en sterren. Anders dan Wehrs proefpersonen genoten deze groepen, wier slaappatroon het natuurlijke, in miljoenen jaren gevormde ritme het dichtst benadert, hun rust op een manier die weinig verschilde van hoe we hem ook nu nog het liefst beleven: in een verfrissende sessie van rond de zeven uur. Zonder knip. Niet verrassend, als je bedenkt waar slaap toe dient. Slaap, weet Van der Werf, kunnen we beschouwen als een lichamelijke opknapbeurt: een reeks helende processen variërend van het schoonspoelen van de hersenen tot de afgifte van groeihormoon en het bevorderen van de doorbloeding van de huid. Het is moeilijk te bedenken wat het evolutionaire nut kan zijn geweest om zo’n belangrijk proces op te knippen in tweeën. ‘Er bestaat’, schrijft de Amerikaanse slaapwetenschapper Matthew Walker in Why We Sleep in lijn met bovenstaande gedachte, ‘geen biologisch ritme […] dat wijst op een menselijke behoefte om in de nacht enkele uren wakker te zijn.’ Het enige bifasische slaappatroon waarvoor antropologisch, neurologisch en metabolisch bewijs bestaat, is volgens Walker het middagdutje, ook bekend als de siësta. Het idee dat de nachtelijke slaap ooit uit twee gelijkaardige blokken bestond noemt Walker ‘een mythe’, zonder Ekirchs vondsten te niet te willen doen. Een gesegmenteerd slaappatroon, stelt hij, kan in specifieke tijden en op specifieke plekken best zijn voorgekomen. Alleen was het niet biologisch, maar cultureel van aard. Het middenin de nacht ontwaken zelf, zegt Ysbrand van der Werf, is in elk geval niks bijzonders. We worden allemaal ’s nachts wakker. Het zit verankerd in de blauwdruk van onze slaap, die een amalgaam is van onderling verschillende bewustzijnstoestanden (lichte slaap, diepe slaap, remslaap) verdeeld in cycli van anderhalf uur. Op het breukvlak van deze cycli zijn we vaak even wakker – ‘microwaakjes’ noemen slaapwetenschappers zulke momenten. Het verschil tussen de gesegmenteerd slapers en de rest is dat de eersten vaak een tijd wakker blíjven. ‘Voor mij,’ vertelt een psycholoog, die niet met haar naam in de krant wil, ‘is die tijd een vrijplaats. Mijn gedachten zijn dan helemaal van mezelf. Ik kan opgaan in mijn fantasieën en mijmeringen.’ Het nachtelijke gedachteleven is anders dan dat van overdag, weet ze. Irrationeler. En inderdaad: ’s nachts ervaren we wat Fransen poëtisch dorveille noemen, een samentrekking van ‘dormir’ (slapen) en ‘veiller’ (alert zijn), een toestand tussen slapen en waken, waarin droom en werkelijkheid in elkaar overvloeien. De grens tussen reëel en ingebeeld, is dan dun. Het vlies tussen de levenden en de doden ook. ‘Als ik over mijn overleden vader heb gedroomd’, zegt de psycholoog, ‘dan is hij bij me met een intensiteit zoals overdag onmogelijk is. Ik hoor hem dan echt weer.’ Deze gevoelige gemoedstoestand heeft een schaduwkant. Gevoelig betekent ook: gevoelig voor negatieve gedachten. ’s Nachts raken we soms overgeleverd aan wat Martin Amis in zijn roman The Information nogal droogjes ‘de informatie’ noemt: een niet te stelpen stroom betreurde keuzes en weinig hoopvolle toekomstscenario’s. Vaak betreffen het muizenissen die zich, bij gebrek aan een kritische tegenstem, opblazen tot immense proporties. ‘’s Nachts kan ik van niets een probleem maken’, vertelt communicatieadviseur Myrthe van Oijen (37), die sinds de geboorte van haar eerste kind elke nacht twee uur wakker ligt. ‘Het gaat altijd om iets praktisch, zoals de verbouwing van ons huis of zoiets. Opeens weet ik zeker dat de metingen niet kloppen, al heeft monumentenzorg die al lang goedgekeurd.’ Dergelijke overpeinzingen, zegt ze, verliezen aan scherpte zodra het ochtendlicht door de gordijnen valt. ‘Waar gíng dat in godsnaam over, denk ik dan.’ Dat we ’s nachts vatbaarder zijn voor negatieve gedachten is niet zo gek. Een deel van ons gedachteleven is sowieso negatief, alleen ’s nachts, in het donker, is er minder dat daarvan afleidt. Fysiologisch valt het ook te verklaren, legt slaapcoach Talja Lambert uit: ‘De prefrontale cortex, het hersendeel dat belangrijk is bij emotieregulering, is in de nacht minder actief, waardoor er allerlei ongefilterde gedachten oppoppen. ’s Nachts lijkt alles daardoor veel erger dan overdag.’ Wat vooral erg lijkt, weet elke slapeloze, is het niet-slapen zelf. Het vooruitzicht om afgepeigerd aan de dag te beginnen is genoeg om elke slechte slaper wakker te houden. ‘Ik kon heel gefrustreerd raken van het wakker liggen,’ zegt Myrthe van Oijen. ‘En door die irritaties werd ik alleen nog maar wakkerder.’ Inmiddels is ze gestopt met zich er druk over te maken: wakker liggen hoort gewoon bij haar slaap. ‘De acceptatie kwam toen ik me realiseerde dat mijn functioneren er niet noemenswaardig door werd beïnvloed. Kennelijk heb ik gewoon niet veel slaap nodig.’ Maar anderen hebben dat wel. Zij ondervinden hinder van de gemiste uren. ‘Ik kan na zo’n doorwaakte nacht licht ontvlambaar reageren’, vertelt de psycholoog. ‘Al is dat misschien ook gewoon mijn karakter, haha.’ Naast geïrriteerdheid leidt misgelopen slaap soms tot verstrooidheid, vergeetachtigheid, concentratieverlies, somberheid en verlaagde weerstand. Wie zich met dergelijke klachten bij huisarts of slaaptherapeut meldt krijgt wellicht als diagnose: insomnie. Zo iemand zal moeten gaan werken aan zijn ‘slaaphygiëne’, wat neerkomt op een lijst van don’ts (koffie na een bepaald tijdstip, beeldschermen in de slaapkamer) en do’s (bewegen overdag). Ook omgaan met stress valt onder slaaphygiëne, vertelt Van der Werf: wie de neiging heeft ‘s nachts te piekeren, leert dat te verplaatsen naar een ervoor gereserveerd piekeruur (niet in de nacht). Stuk voor stuk nuttige maatregelen. Maar intuïtief voel je dat een deel van het probleem misschien elders ligt. Hier: dat we als het om slaaptijd gaat tamelijk rigide opvattingen hebben over hoe het hoort. Dat wat we beschouwen als ‘normale’ of ‘gezonde’ slaaptijd in werkelijkheid een maatschappelijk opgelegd, economisch gestuurd en op individuele productiviteit gericht keurslijf betreft. Dat het in slaaphulpboeken tot in den treuren herhaalde ideaal van acht aaneengesloten uren in een afgesloten ruimte met hooguit een andere persoon (geen kinderen!) wel eens niet voor iedereen zaligmakend kan zijn. En dat juist het loslaten ervan kan zorgen voor rust. Een voorbeeld uit de eerste hand: mijn moeder. Die sliep haar hele leven moeilijk. Vooral doorslapen was een probleem. Ze werd midden in de nacht wakker en bleef wakker liggen tot het tijd was om op te staan om te gaan werken. Sinds ze met pensioen is, en niet meer ’s ochtends vroeg naar het ziekenhuis hoeft, is haar slaappatroon duidelijk veranderd. Ze wordt nog altijd wakker, maar blijft dat niet voor de rest van de nacht. Op het tijdstip waarop ze vroeger op de fiets zat, volgt nu de tweede slaap. De zogenaamd onbereikbare slaap bleek in werkelijkheid vertraagde slaap. Wat een therapeut misschien had gehouden voor een stoornis, was in feite slechts een bifasisch ritme. Of bifasisch slapen altijd een oplossing is voor chronische wakkerliggers, analyseert Talja Lambert, is echter maar de vraag. Voor bifasisch slapen, zegt ze, heb je meer uren nodig dan voor monofasisch slapen en mensen in het spitsuur van hun leven hebben die simpelweg niet. Sociale verplichtingen als school en werk waardoor we vroeg op moeten, zegt ze, knabbelen in de ochtend aan de slaaptijd, terwijl ‘digitale verleidingen als bingewatchen en sociale media’ er ‘s avonds aan knagen. ‘Voor velen,’ zegt Lambert, ‘is het al lastig om aan een slaaptijd van tussen zeven en negen uur te komen.’ De tweede slaap nemen wanneer die zich aandient, is dan een gedroomde luxe.||https://www.volkskrant.nl/cultuur-media/een-gat-in-de-nacht-slapen-in-twee-delen-is-zo-gek-nog-niet~b17a9711/
2022-09-12||‘Ik ben gestopt met dansen, want het werd te druk’||‘Ik woon met mijn vader Joep (44), moeder Sacha (46) en mijn broer Hidde (9). We hebben ook een huisdier, dat hebben we vandaag pas gekocht. Een puppy, ze heet Sammie. Het is een cockapoo en ze is zwart.’ ‘Ik vind dat ik goed kan dansen. Alleen ik ben net gestopt omdat het anders te druk werd. Ik word blij van dansen. Ik deed streetdance met een groepje en dan oefenden we voor een show. In die groep zaten best wel veel kinderen uit mijn klas, ook veel vriendinnetjes. Maud is mijn beste vriendin, maar zij danst niet. Ik ken haar van school. Nu doe ik alleen nog hockey. Ik zit pas net in het team en ze zijn allemaal al heel goed, maar ik kan ze best bijhouden.’ ‘Ik zou wel een dagje Noor willen zijn. Of Bibi. Noor is een meisje dat bij mij in de klas zat. Ze doet altijd hele leuke dingen, dat zou ik ook wel willen. Zij heeft twee moeders en een klein zusje, dat lijkt me gezellig. Bibi is van YouTube. Bibi heeft veel fans, dat lijkt me ook leuk. Dan zou ik filmpjes maken en natuurlijk lekker eten. Ik zou afwisselend eten, zoals poffertjes en chili con carne.’ ‘Poffertjes is mijn lievelingseten. Die eet ik met roomboter, poedersuiker of stroop, maar nooit alle drie tegelijkertijd. Meestal eet ik ze met boter of met suiker en stroop, anders wordt het een beetje veel.’ ‘Dat is een grappige oom, Bram. Dan gaat hij met mijn nichtje Anne allemaal rare dingen zeggen. Ik weet eigenlijk niet meer zo goed wat ze dan zeggen, maar grappig is het wel.’ ‘Deze zomer ben ik 2,5 week naar Frankrijk geweest, waar ik op de camping een hele club vriendinnen heb. Zij zijn allemaal Nederlands, maar ze komen allemaal uit een andere provincie, dus dat is onhandig. Nederland is mijn favoriete land, want ik praat Nederlands. Ik zou het liefst op vakantie gaan naar camping de Zandstuve bij Hardenberg.’ ‘Ik krijg 50 cent zakgeld per week. Dat spaar ik vooral, maar ik weet nog niet zo goed waarvoor. Ik heb er ook al wel wat mee gekocht, namelijk barbies, want daar speel ik graag mee.’ ‘Over tien jaar wil ik danseres zijn, of streetdancejuf. Dan wil ik dansen in een voorstelling en aan kinderen voordoen hoe je moet dansen, zodat ze met de show mee kunnen doen.’||https://www.volkskrant.nl/mensen/ik-ben-gestopt-met-dansen-want-het-werd-te-druk~ba993f90/
2022-09-12||In de Nederlandse bewerking is ‘Charlie and the Chocolate Factory’ een extreem vermakelijke musical ★★★★☆||Vijf kinderen krijgen een rondleiding door de magische chocoladefabriek van Willy Wonka, slechts één gaat met de hoofdprijs naar huis. Roald Dahl publiceerde zijn boek Sjakie en de chocoladefabriek in 1964, maar anno 2022 zijn de thematiek en de moraal nog altijd even relevant. De vier kinderen met slechte eigenschappen als vraatzucht, hebzucht, ijdelheid en onbeschoftheid, moeten het afleggen tegen het vriendelijke, bescheiden kind Charlie. De schrijnende ongelijkheid tussen rijk en arm is sowieso van alle tijden. Zie hoe de vier grootouders van Charlie kou lijden in hun gammele huisje, en je moet meteen aan de huidige energiecrisis denken. Van Charlie werden al twee films gemaakt, en er is een derde film, met steracteur Timothée Chalamet als de jonge Willy Wonka, in de maak. In 2013 beleefde in Londen een musicalversie zijn première, die in 2017 werd gevolgd door een Broadway-versie in New York. Het is die musical die nu in Nederland in première is gegaan, met een mix van nieuwe liedjes en de bekende nummers uit de films, zoals The Candy Man en Pure Imagination. De twee aktes zijn duidelijk verdeeld: voor de pauze maken we kennis met Charlie Bakker en zijn familie, en is te zien welke kinderen een gouden ticket vinden. Pas na de pauze wordt de chocoladefabriek betreden en vallen de kinderen één voor één af in bijzondere ruimtes als de Chocoladekamer en de Notenkamer. Een vooraanstaand creatief team heeft de vrijheid gekregen om een eigen stempel op de Nederlandse bewerking te drukken. Los van de titel, die in het Engels is gebleven, waardoor de hoofdpersoon hier Charlie en niet Sjakie heet, is het verhaal zeer behendig naar het Nederlands vertaald. Rik van den Bos vertaalde de dialogen, Thomas van Luyn de liedteksten. Dit duo heeft Charlie succesvol de Nederlandse cabaret- en musicaltraditie binnengetrokken met teksten waarin soms de toon van Annie M.G. Schmidt doorklinkt. De vier liedjes waarin de ‘nare’ kinderen Caspar (vreetzak), Veruca (straalverwend), Violet (ijdele socialemedia-ster) en Joris (gameverslaafd) worden voorgesteld, zijn zo snel, geestig en satirisch dat je ze direct nog een keer wilt horen. Wat opvalt aan het script is dat chocolatier Willy Wonka in het begin van het verhaal een grotere rol heeft gekregen. Vermomd als zwerver duikt hij op in het leven van Charlie en stuurt hij hem richting het vijfde gouden kaartje. Dat is anders dan in het boek en de films, waarin het niet duidelijk is of Charlie zijn kaartje vindt door puur geluk of door toedoen van Wonka. In deze musical is de bemoeienis van Wonka eigenlijk té expliciet geworden; een subtiele hint geven was beter geweest. Los van dit bezwaar is het prettig om Wonka-vertolker Remko Vrijdag zoveel op het toneel te zien. Vrijdag doet het uitstekend in de iconische rol, en weet pure, mooie zang af te wisselen met komische en drukke momenten, waarin hij soms ook een imitatie kwijt kan. Willy Wonka is hier een excentrieke, oudere kunstenaar die soms ook zijn eigen kwetsbaarheid laat doorschemeren. Op de première vormde Vrijdag een perfect duo met de 9-jarige Noah Fontijn, één van de vijf acteurs die Charlie speelt. Fontijn maakte indruk met zijn zuivere zang en brutale spel. Het hoge niveau van de kindacteurs valt sowieso op in deze productie. Omdat het verhaal zo bekend en daardoor voorspelbaar is, ben je vooral benieuwd naar de invulling van specifieke elementen. Waar de musical in Londen in 2013 verblufte met sensationele decors en special effects, is er in Nederland minder groots uitgepakt en wordt er een groter beroep gedaan op de verbeelding. Niettemin heeft ontwerper Joris van Veldhoven met zijn kunstzinnig ingerichte fabriekskamers (er trekt onder meer een Escher-afbeelding voorbij) voor genoeg fraais gezorgd. De grote vondst van deze productie zijn echter de Oempa Loempa’s. Wonka’s eenvormige fabrieksarbeiders zijn hier gekleed als pantomimespelers, met witte gezichten en witte handschoentjes. Ze duiken steeds op verrassende plekken op in het decor en dat zorgt voor sterke komedie. Bij elkaar opgeteld maakt het Charlie and the Chocolade Factory tot een extreem vermakelijke show voor jong en oud. Een waar kunstwerk, net zoals die tijdloos fascinerende fabriek van Willy Wonka zelf.||https://www.volkskrant.nl/cultuur-media/in-de-nederlandse-bewerking-is-charlie-and-the-chocolate-factory-een-extreem-vermakelijke-musical~b838d9f3/
2022-09-12||3.300 aanvragen voor Stap-subsidie afgewezen: opleidingen voldoen niet aan de voorwaarden||Met het Stap-budget, dat sinds maart kan worden aangevraagd, kunnen werknemers of werkzoekenden één keer per jaar 1.000 euro besteden aan scholing. De overheid hoopt hiermee de positie van mensen op de arbeidsmarkt te versterken. Voor dit jaar zijn er vijf aanvraagronden, waarvoor in totaal 160 miljoen euro is uitgetrokken. Het budget komt niet bij de aanvragers terecht, maar bij de aanbieders van de opleidingen en cursussen. Die kunnen zich inschrijven in het Scholingsregister van het UWV. Ze moeten hiervoor beschikken over een keurmerk van de brancheorganisatie voor private onderwijsinstellingen. Daarnaast moeten de opleiders worden erkend door het ministerie van Onderwijs. Ondanks deze voorwaarden, blijkt nu dat er een aanzienlijk aantal opleidingen in het register terechtgekomen zijn die niet in aanmerking komen voor het Stap-budget. ‘Het gaat onder meer om cryptocursussen, losse examentrainingen en een cursus waarin mensen worden voorbereid op hun pensioen’, zegt Michael Verheul, woordvoerder bij het UWV. ‘Deze scholing is niet arbeidsmarktgericht.’ In totaal zijn sinds maart 2.000 opleidingen uit het register geschrapt, meldt het UWV. Daaronder valt ook de cursus Moeiteloos manifesteren, die tijdens de derde aanvraagronde met 505 aanmeldingen erg populair was. Tijdens deze cursus kregen mensen in drie dagen bijgebracht hoe ze middels ‘de kracht van manifestatie’ hun leven kunnen veranderen ‘door overvloed, rijkdom, gezondheid en relaties aan te trekken’. Het Response Instituut, gespecialiseerd in hypnose-opleidingen, kreeg hiervoor een half miljoen aan subsidie toegekend. Op aandringen van minister Karien van Gennip (Sociale Zaken en Werkgelegenheid, SZW) is er tijdens de vierde ronde – goed voor 44 duizend aanvragen – strenger gecontroleerd. Dit gebeurt door de Toetsingskamer Stap, die onderdeel is van het ministerie. ‘Als iemand een opleiding kiest die niet aan de voorwaarden blijkt te voldoen, zal het UWV in samenwerking met SZW besluiten om hier geen budget voor toe te kennen’, zegt Raoel Koole, woordvoerder van het ministerie van Sociale Zaken. ‘Daarnaast vinden er als vanouds reguliere checks en controles plaats op basis van signalen die we binnenkrijgen.’ De Toetsingskamer heeft zich met de nieuwe werkwijze ‘een flinke klus’ op de hals gehaald, geeft Koole toe. Het aanbod bestond aan het begin van de regeling nog uit zo’n 20 duizend cursussen of opleidingen. Nu zijn dit er ongeveer 110 duizend, verdeeld over 1.185 opleiders. De 3.300 aanvragen die tijdens de vierde ronde zijn afgewezen, maakten aanspraak op drie miljoen euro aan subsidiegeld. Het is niet bekend hoeveel budget tot nu toe onterecht is toegekend en of een deel hiervan is teruggevorderd. Dit wordt nog onderzocht. Personen die zich hebben aangemeld voor een van de afgewezen opleidingen, krijgen de mogelijkheid om zich in te schrijven voor een andere, wél erkende opleiding. Uit onderzoek van RTL Nieuws bleek afgelopen zomer dat opleiders allerlei trucs uithalen om zoveel mogelijk overheidsbudget binnen te halen. Ze verhogen de prijzen van de cursussen, vinken optionele extra’s standaard aan of geven de overheid geen kortingen die wel aan gewone klanten wordt gegeven. In een reactie op het onderzoek noemde de voorzitter van vakbond CNV, Piet Fortuin, de regeling ‘goed bedoeld en slecht uitgewerkt’.||https://www.volkskrant.nl/nieuws-achtergrond/3-300-aanvragen-voor-stap-subsidie-afgewezen-opleidingen-voldoen-niet-aan-de-voorwaarden~baf6d151/
2022-09-12||Revolutie in het stikstofbeleid begon niet op trekkers||Sander Schimmelpenninck schetst een buitengewoon karikaturaal beeld van ‘het platteland’ dat door ‘extreem-rechts’ zou zijn overgenomen. ‘Van een tegenbeweging ontbreekt ieder spoor’, schrijft hij (Ten eerste, 12/9). Daarbij ziet hij echter over het hoofd dat de revolutionaire verandering van het stikstofbeleid is afgedwongen door lokale actiegroepen, zoals Werkgroep Behoud de Peel (Deurne), Mobilisation for the Environment (Nijmegen), Vereniging Behoud de Parel (Grubbenvorst) en Natuurbeschermingswacht (Meppel). Deze organisaties wonnen hun rechtszaken bij de Raad van State, de overheid is nu gedwongen een veel strenger stikstofbeleid te voeren. Uit de websites van deze organisaties blijkt wel hoe goed zij zijn geïnformeerd over de juridische achtergronden en de wetenschappelijke aspecten van het stikstofbeleid, waardoor zij hun rechtszaken weten te winnen. Daardoor ontstaat een heel ander beeld dan dat van Schimmelpenninck: de echte revolutie tegen het stikstofbeleid begon op het platteland, niet met ‘trekkers en vlaggen’, maar met gewonnen rechtszaken.Klaas Rozemond, Amsterdam Harde woorden gebruikt Sander Schimmelpenninck in zijn column waarin hij terecht ongegeneerd discriminerend gedrag bekritiseert. Als hij schrijft dat dit gedrag vooral op het platteland aangetroffen wordt, maakt hij zich overigens wel schuldig aan Randstedelijk discriminatiegedrag, maar dat terzijde. Wat mij aansprak, was zijn kritiek op dommeriken die gelukzoekers veroordelen, mensen die uitzichtsloze omstandigheden ontvluchten. Het Wilde Westen van ons land heeft veel politieke en economische vluchtelingen langs zien komen. In de 16de en 17de eeuw kwamen ze bijvoorbeeld uit het tegenwoordige België, daarna uit Frankrijk. Rond 1900 ontvluchtten horden mensen de armoe in Groningen, Friesland, Drenthe of Brabant. Weer zestig jaar later kwamen Turken en Marokkanen in het territorium van Schimmelpenninck. Zoals overal in de wereld was het in Nederland een voortdurend komen en gaan. ‘Dé Nederlander bestaat niet’, zei koningin Máxima (toen nog prinses) jaren geleden, maar zou ze toen geweten hebben waar Albergen ligt? Mensen die gelukzoekers veroordelen, veroordelen zichzelf. Mensen zijn gelukszoekers. Levenslang zoeken ze het geluk en ontvluchten de pijn. Dom dat wat wezenlijk is aan onze natuur, zo ongegeneerd te veroordelen. Onze voorouders zochten het geluk al in tijden toen Ter Apel nog onbereikbaar was, omdat die plaats omgeven was door drassig veen. Mensen komen en gaan, zolang er leven is, want het leven is een voortdurend komen en gaan.Fons van Wanroij, Bedum Premier Rutte gaf tijdens zijn wekelijke persconferentie aan dat het niet vol te houden is ‘om dit jaar niets te doen’ gezien de enorm gestegen prijzen voor energie en boodschappen. Wat maandenlang onmogelijk leek, is dat opeens niet meer. Goed nieuws voor al die mensen die ’s nachts geen oog dicht doen door hun geldzorgen. Maar wat, dat horen we pas op Prinsjesdag. Waaruit opnieuw blijkt dat het belang van de eigen pr van dit kabinet boven het belang van hun kiezers gaat. Nog een paar slapeloze nachten voor de achterban weegt blijkbaar niet op tegen alle media-aandacht die dit goede nieuws op de derde dinsdag van september ongetwijfeld krijgt.Peter Don, Heemstede Verbaasd heb ik gekeken naar de stoet auto’s die de overleden Elizabeth II door Schotland reed. Toen ze koningin werd, zou deze stoet uit louter Engelse auto’s hebben bestaan. Nu werd haar kist vervoerd in een Mercedes, een Duitse auto. Erachter vier auto’s die in Engeland gemaakt worden, maar waarvan de eigenaren Duits en Indiaas zijn. Met op het eind weer een Duitse auto. 70 jaar verval en valse trots is wat ik zag.Frans Kamps, Amersfoort Nu beleggen de pensioenfondsen naar beste weten; dat gaat soms wel goed, soms minder. Na de invoering van de nieuwe pensioenwet zullen speculanten hun slag slaan. Ik gok op 15 jaar. Dan zal een parlementaire enquête ingaan op de vraag ‘wie verkwanselde ‘onze’ pensioenen?’ Het pensioenstelsel van Nederland, dat andere landen ooit het beste stelsel van de wereld vonden. Wederom een speculatie, nu over de antwoorden: van ‘niet meer weten’ tot ‘spijt dat het inzicht ontbrak hoe de nieuwe wet zou uitwerken’ en ‘een simpele herziening van het begrip rekenrente had ook gekund’. Hup, wetgevers, laat deze wet - en andere wetten - geen crisissituatie worden.Els Pet, Den Haag De musea klagen over gebrek aan bezoekers, maar zijn zelf mede de oorzaak van het teruglopende bezoek. Kennelijk is het ruim vooraf reserveren van een tijdslot, zoals tijdens corona gebruikelijk was, goed bevallen. Zo goed, dat veel musea dit vooraf reserveren nog steeds hanteren. Het weer, de beschikbaarheid van een moment van vrije tijd en het ‘ervoor in de stemming zijn’, zijn vaak bepalend voor de keuze van het moment om een museum te bezoeken. Het wegnemen van de drempel van het reserveren van een tijdslot zal zeker helpen de bezoekersaantallen weer op te vijzelen.Peter van Ooijen, Amsterdam De afgelopen jaren bezocht ik regelmatig Nederlandse musea ( V, 9/9). Daarbij stelde ik vast dat ik, in teksten die het tentoongestelde begeleiden, steeds vaker wordt aangesproken als een slecht geïnformeerd mens met bedenkelijke normen en waarden. Musea zijn zich er blijkbaar niet van bewust dat ze zich zo bezondigen aan het zelfde soort paternalisme dat kolonialisme en onderdrukking van vrouwen, arbeiders en minderheden kenmerkt(e).Peter de Leeuw, Leiden Smaken verschillen. Daarom vind ik het onderzoek-met-tegenzin en de conclusie van Margot C. Pol in het artikel ‘Wie is toch die vrouw die Desigual draagt?’ beledigend. Haar conclusie is dat dit merk de perfecte kleding is voor wie kleding niet zo belangrijk vindt. Wat een onzin. Deze kleding is niet de smaak van de schrijfster, maar gelukkig wel van die van vele anderen. Wie is de vrouw die Desigual draagt? Dat zijn zelfbewuste vrouwen, onder wie ik, die soms (of vaak) zin hebben om zich met vrolijke kleding te onderscheiden van de grijze massa.Annelieke Pinckaers, Gouda||https://www.volkskrant.nl/columns-opinie/revolutie-in-het-stikstofbeleid-begon-niet-op-trekkers~b532ec6d/
2022-09-12||Su Tomesen verheft straatverkoop tot kunst, en dat wringt||Een luid geboor klinkt in Bureau Europa, het instituut voor architectuur en ontwerp in Maastricht. Su Tomesen (52) bouwt deze ruimte om tot Toko Su: een verkooptentoonstelling waarin ze kramen, winkels en koopwaar uit verschillende plekken van de wereld samenbrengt. De kunstenaar en cultuurhistoricus verbleef lange tijd in Amman, Belgrado, Johannesburg, Napels, Medellín, Tirana en Yogyakarta als artist in residence. Haar oog viel reis na reis op de inventiviteit en creativiteit van straatverkopers die elke dag hun opzichtige en kleurrijke kraampjes op- en afbouwen. ‘Het zijn kunstinstallaties van de straat’, zegt ze zelf. Met haar camera volgde Tomesen een aantal verkopers. In vier films laat ze zien dat straatverkoop in grote delen van de wereld bepalend is voor het straatbeeld. ‘Het is een manier van zelfredzaam zijn in een wereld waarin economische ongelijkheid toeneemt.’ In Maastricht is de film Calle (Spaans voor straat) te zien, waarin verkopers elk detail van hun kramen met aandacht, zorg en gevoel voor esthetiek kiezen. Zo bouwt Doris Sanchez uit Medellín elke ochtend torentjes van plastic bezems langs een drukke straat. Drie bezems in verschillende kleuren houden elkaar precies in balans. Inderdaad heeft die compositie iets artistieks. ‘Maar verkopers als Doris Sanchez bouwen de installaties niet om ‘kunst’ te maken’, zegt Tomesen, ‘maar uit economische noodzaak: het is voor straatverkopers belangrijk om op een vaste plek te staan, zodat ze goed vindbaar zijn voor hun klanten. Bij gebrek aan een legale, vaste locatie eigenen straatverkopers zich de publieke ruimte toe. Vraagt iemand de weg, dan kan-ie zomaar horen: ‘rechts voorbij de bezems van Sanchez’. Zo wordt haar kraam een baken in het straatbeeld. Met de verkooptentoonstelling Toko Su wil Tomesen vooral vragen oproepen. Ze wil de bezoeker laten nadenken over de gedwongen vindingrijkheid van straatverkopers. In tegenstelling tot straatverkopers die koopwaar uit noodzaak binnen een informele economie verkopen, is Tomesen door Bureau Europa uitgenodigd om haar installaties tentoon te stellen en te verkopen. Zij kan haar werk dus verkopen binnen een formele economie. ‘Ik moet dus ook nadenken over prijskaartjes, net als in een winkel.’ De veerkracht en vindingrijkheid van de straatverkopers die Tomesen voor haar films volgde, zijn inspiratie voor haar eigen installaties. Voor Toko Su bouwde ze Plastic Age: drie hoge torens van plastic emmers, krukken, bakjes en manden. ‘De installatie is zowel kritiek op het overmatige gebruik van plastic, als een ode aan de kleurrijke huishoudelijke producten die in de hele wereld worden verkocht’, zegt Tomesen. Voor het opbouwen van de torens van Plastic Age gebruikt ze hier en daar een stukje ducttape, net als straatverkopers vaak doen. In de hoek van de ruimte in Bureau Europa plaatst ze een met medicijnstrips beklede stapel emmers op een sokkel. Het werk is geïnspireerd op een mobiele apotheek die ze zag in de Haïtiaanse hoofdstad Port-au-Prince: ‘Straatverkopers dragen apotheken op hun arm om medicijnen verkopen.’ Door de installatie op een sokkel te plaatsen met een foto van de mobiele apotheek in Haïti, vraagt Tomesen erkenning van en waardering voor mensen die gedwongen creatief met hun omgeving omgaan. Tomesen beschouwt zichzelf als ‘ambassadeur’ van de mensen op wier werk ze voortborduurt. Toch wringt het ook. Zij doet uit esthetische overwegingen wat anderen uit noodzaak doen. Ze verheft iets tot kunst dat niet als kunstwerk is bedoeld. Verhullen haar kleurrijke kramen een donkere geschiedenis en grote ongelijkheid of bieden ze juist een podium aan verhalen die we hier niet genoeg horen? Ze vindt dat ze goed omgaat met deze ongelijke verhoudingen. ‘Ondanks de verschillen in privilege zoek ik naar overeenkomsten en gemeenschappelijkheid met de mensen die op mijn pad komen.’ Ontmoetingen leiden regelmatig tot vriendschappen en samenwerkingen, niet alleen in Yogyakarta waar ze deels woont, maar ook op de vele andere plekken die ze bezocht. ‘Ik wil wil een podium bouwen voor verhalen die in westerse landen vaak geen weerklank vinden.’||https://www.volkskrant.nl/cultuur-media/su-tomesen-verheft-straatverkoop-tot-kunst-en-dat-wringt~bc14a5e7/
2022-09-12||Schiphol vraagt luchtvaartmaatschappijen opnieuw om vluchten te annuleren vanwege grote drukte||Het gaat om vluchten die vandaag vertrekken tussen 16.00 en 23.00 uur via Vertrekhal 3 van de luchthaven. Daar ontstonden eerder op de dag lange rijen tot ver buiten de hal. Door de lange wachttijd dreigen reizigers hun vlucht te missen. De directie van Schiphol waarschuwt reizigers die vandaag nog moeten vliegen rekening te houden met langere wachttijden, vertragingen en annuleringen. ‘Reizigers die vandaag als gevolg van de lange wachttijden bij de securitycontrole hun vlucht hebben gemist, kunnen zich bij ons melden met hun verzoek voor compensatie', schrijft de luchthaven in een verklaring. Maandag kwam er minder beveiligingspersoneel opdagen dan de bedoeling was. Op basis van de reizigersaantallen ‘bestelt’ de luchthaven bij beveiligingsbedrijven personeel dat de veiligheidscheck uitvoert. ‘In verhouding met het aantal passagiers zijn er vandaag minder beveiligers dan verwacht’, zegt Stefan Donker, woordvoerder van Schiphol. Het vliegveld kampt al maandenlang met personeelstekorten. Het is dan ook niet de eerste keer dit jaar dat Schiphol de luchtvaartmaatschappijen vraagt om vluchten te annuleren vanwege een tekort aan personeel en drukte op de luchthaven. In juli en augustus moest een flink aantal vluchten worden geschrapt om de drukte en de wachttijden op de luchthaven enigszins te beperken. Het is onbekend welke luchtvaartmaatschappijen zijn gevraagd om vluchten te schrappen. Transavia laat weten twee vluchten, naar Parijs-Orly en Porto, te schrappen. Daardoor worden 300 tot 400 reizigers getroffen. Andere luchtvaartmaatschappijen lijken vooralsnog niet van plan om vluchten te annuleren. Zo wil Corendon geen gehoor geven aan het verzoek van Schiphol. ‘Op korte termijn is annuleren of wijzigen uitgesloten’, zegt een woordvoerder tegen persbureau ANP. Vliegmaatschappij TUI hekelt de communicatie van Schiphol over geannuleerde vluchten die zou leiden tot ‘onnodige verwarring bij reizigers’. Voor de luchtvaartmaatschappijen kwam de vraag van Schiphol om vluchten te annuleren als een ‘totale verrassing’, zegt een woordvoerder luchtvaartkoepel Barin. ‘Maar daarnaast krijgen we de indruk dat de drukten het personeelstekort vandaag ook als een verrassing kwam voor Schiphol. Het is buitengewoon verontrustend dat dit verzoek zo lastminute is gedaan.’ In de zomermaanden probeerde Schiphol het personeelstekort met verschillende maatregelen terug te dringen. Zo kregen werknemers een zomerbonus van 5,25 euro per uur. Sinds juli geldt ook een reizigersplafond: er mag maar een maximum aantal passagiers per dag vertrekken. De voorbije maanden stonden er minder vaak wachtrijen dan aan het begin van de zomer. ‘De afgelopen weken ging het nochtans goed’, benadrukt Donker. ‘Maar vandaag is het personeelstekort toch weer zichtbaar, dat raakt niet zomaar opgelost.’ Een week geleden liep de tijdelijke zomerbonus van het personeel af. Schoonmakers, chauffeurs, bagage-afhandelaars en beveiligers ontvangen nu alleen nog een Schipholtoeslag die met 1,40 euro per uur een stuk lager ligt. Schiphol zelf kan niet zeggen of het wegvallen van de zomertoeslag reden is dat er maandag minder beveiligers voorhanden zijn. Vakbond FNV legt die link wel. ‘Mensen die door de zomerbonus werden aangetrokken, keren nu terug naar hun oude job, waar het werk vaak lichter is’, ziet FNV-campagneleider op Schiphol Joost van Doesburg. ‘Beveiligers die eigenlijk al weg wilden, bleven door de zomerbonus maar vertrekken nu alsnog.’ ‘Een maandag in september is absoluut geen piekdag’, spreekt Van Doesburg de luchthaven tegen. ‘Dat mensen nu vier uur lang in de rij moeten staan, komt puur door personeelsgebrek.’ Van Doesburg schat dat er maandagochtend enkele tientallen beveiligers te weinig opdaagden. ‘Je kunt op maandag niet zomaar snel personeel inzetten dat je al op dinsdag nodig hebt.’ FNV praat morgen met Schiphol over de langetermijnplannen. Van Doesburg pleit onder meer voor meer structuur in het personeelsrooster, meer mensen in vaste dienst en hogere lonen. ‘Ik houd mijn hart vast voor de herfstvakantie. Bij de eerste de beste rimpeling komt Schiphol in de problemen.’||https://www.volkskrant.nl/nieuws-achtergrond/schiphol-vraagt-luchtvaartmaatschappijen-opnieuw-om-vluchten-te-annuleren-vanwege-grote-drukte~b93f8d73/
2022-09-12||Rebellen Tigray willen wapenstilstand en vredesonderhandelingen na nieuwe gevechten||In een verklaring schrijft het Tigrese Volksbevrijdingsfront (TPLF) dat het een ‘krachtig vredesproces onder toezicht van de Afrikaanse Unie’ wil. Verder zeggen de rebellen zich te willen houden ‘aan een onmiddellijke en wederzijds overeengekomen stopzetting van de vijandelijkheden’. De Ethiopische regering heeft nog niet gereageerd op de verklaring maar heeft altijd aangegeven bereid te zijn om vredesonderhandelingen te beginnen. De TPLF zag tot nu toe weinig in onderhandelingen, onder meer omdat de speciale gezant van de Afrikaanse Unie die de gesprekken moet leiden, Olusegun Obasanjo, volgens de rebellen stevige banden heeft met Ethiopische regeringsleiders. Dat bezwaar is ook nu nog niet geheel van tafel. In de verklaring schrijft de dissidente groepering nadrukkelijk dat het verwacht dat er ‘wederzijds aanvaardbare bemiddelaars’ en internationale waarnemers worden aangesteld. De gevechten in Tigray begonnen twee jaar geleden toen premier Abiy Ahmed van Ethiopië het leger naar de regio stuurde om de jarenlange macht van de opstandige TPLF te breken. De burgeroorlog leidde tot een humanitaire ramp voor de Tigrese bevolking. Het precieze aantal slachtoffers is onbekend, maar schattingen lopen uiteen van vele tienduizenden tot honderdduizenden dodelijke slachtoffers als gevolg van de gevechten en honger. Daarnaast werden veel burgers slachtoffer van plundering en verkrachting. In maart dit jaar kwam het na meerdere mislukte pogingen tot een wapenstilstand. Die ‘humanitaire vrede’ maakte het mogelijk om de levering van noodhulp aan de regio, zoals voedsel en medicijnen, te hervatten. Maar eind deze maand kwam dat staakt-het-vuren tot een abrupt einde. Volgens de TPLF begonnen de regeringstroepen een ‘grootschalig offensief’. Ethiopië beschuldigde de rebellen er juist van de wapenstilstand te hebben geschonden. Door de nieuwe gevechten moest ook de noodhulp worden gestaakt. De recente geweldsuitbarsting en de nijpende humanitaire situatie leidde tot internationale druk op de strijdende partijen. Onder meer de Verenigde Staten, de Afrikaanse Unie en de Europese Unie riepen de afgelopen weken op om de wapens neer te leggen en weer naar de onderhandelingstafel te gaan. EU-buitenlandchef Josep Borrell schrijft maandag in een verklaring dat hij wil dat ‘alle partijen deze kans aangrijpen’. Het is nog onbekend of er daadwerkelijk een staakt-het-vuren komt. Bovendien is het nog maar de vraag hoe groot de kans is op duurzame vrede. Tijdens de wapenstilstand eerder dit jaar kwamen vredesonderhandelingen nooit van de grond omdat de partijen het niet eens waren over wie de gesprekken moest leiden.||https://www.volkskrant.nl/nieuws-achtergrond/rebellen-tigray-willen-wapenstilstand-en-vredesonderhandelingen-na-nieuwe-gevechten~b51b5b95/
2022-09-12||Opinie: Ook in de kunsten moeten we nieuwsgierig zijn naar het verhaal van de ander||Meestal haal ik mijn schouders op als Elma Drayer weer haar anti-woke riedel afdraait. Maar nu las ik haar column direct na het boeiende en intelligente betoog van Herien Wensink in dezelfde krant. Een interessante combinatie waaraan ik iets wil toevoegen. Drayer juicht het beleid naar genderneutrale prijzen in de kunst toe omdat het hoort te gaan om wát je maakt, schept of neerzet en niet om wíe dat doet. Het nadeel dat nu alleen mannen prijzen blijken te krijgen, neemt ze op de koop toe. Zij verbaast zich over dat ‘malle verlangen’ naar representatie. Een aardig concept voor de politiek, maar wie heeft daar in de kunsten nu behoefte aan? Laten we beginnen met waar politiek en kunsten nu eigenlijk over gaan. Net als de politiek gaan de kunsten over het leven zelf. De politiek beïnvloedt onze levens en de maatschappij. Politici moeten daarom weten welke gevolgen hun beleid voor mensen heeft. Zij moeten die mensen kennen. Alle schandalen die overheid en politiek nu teisteren (toeslagenschandaal, Groningen, arbeidsomstandigheden op Schiphol, enzovoort) tonen aan dat het daaraan in de afgelopen decennia heeft ontbroken. Het ontbreken van representatie is een belangrijke factor in deze tekortkoming. De kunsten beschrijven het leven en voeren ons mee. Wij mensen hebben behoefte aan verhalen die ons optillen uit onze dagelijkse realiteit, ons inspireren onze dromen na te jagen, die ons vertellen dat wij niet alleen zijn in wat we ervaren, en ons zo houvast en moed bieden. We ontspannen terwijl ons een spiegel wordt voorgehouden, beleven een hartverscheurende aria, we worden geraakt door werelden en concepten in werken van kunstenaars. Kunst gaat over het leven – dat is waarom kunst ons raakt. Kunst is een condition humaine. Herien Wensink betoogt het belang van het doorprikken van ‘single stories’. De nood aan verhalen en personages voorbij de bekende clichés is hoog. Zij haalt Alida Dors, artistiek leider Theater Rotterdam, aan: ‘Wie wordt gehoord en welke verhalen geven wij de ruimte?’ Die vele verschillende verhalen met verschillende beleefde ervaringen en perspectieven, zijn juist van belang om te kunnen begrijpen wat ándere mensen dan traditionele bezoekers meemaken, zien en voelen. De kunsten zijn zo ook van politiek belang. Zij reiken zo politici een handvat aan om hun wereld- en mensbeeld te verbreden. Wie schiet er wat mee op om zichzelf terug te zien in de kunst, vraagt Drayer. In 2016 reisde ik naar Parijs voor de tentoonstelling van Kehinde Wiley: de Afro-Amerikaanse kunstenaar die zwarte mensen levensgroot afbeeldt in trotse poses – in plaats van als arme drommel. Voor het eerst zag ik mensen van kleur geportretteerd op een manier waardoor ik mij niet beschaamd voelde. De tentoonstelling Surinaamse School in het Stedelijk Museum in Amsterdam in 2020/2021 ontroerde mij hevig, omdat ik mensen zag zoals ik, die waardig waren afgebeeld. Er waren aanmerkelijk meer zwarte bezoekers dan anders. Hetzelfde gold voor Tell me Your Story in Kunsthal Kade (2020) in Amersfoort. Deze mensen vinden hier herkenning, een beleefde ervaring, iets wat raakt aan hun leven. Dat is ook het bestaansrecht van Theater voor Keti Koti. Overheid en kunstinstellingen weten dat het bieden van nieuwe perspectieven die appelleren aan de werelden van verschillende mensen belangrijk is. Hun publieke taak houdt in dat zij relevant zijn voor meer dan één gedefinieerde groep. Dat is belangrijk als je een samenleving wilt bouwen. En daarbij: al deze mensen betalen ook belasting. Misschien moeten we wel af van genderspecifieke én genderneutrale prijzen. Het gebleken nadeel dat alleen nog mannen prijzen krijgen toebedeeld elimineren we als volgt: loof prijzen uit voor de drie interessantste nieuwe verhalen van het jaar. Verhalen die nieuwe authentieke perspectieven bieden die het standaardrepertoire en ons wereldbeeld daadwerkelijk verbreden. De verbazing van Drayer over dat ‘malle verlangen’ naar representatie tekent een gebrek aan respect voor mensen die niet denken zoals zij, omdat ze niet zijn zoals zij. Dat is hooghartig en polariserend. De belangrijkste kwaliteit voor de gepolariseerde tijd waarin wij nu leven is empathie. Het weten dat je met elkaar verbonden bent. Het nieuwsgierig zijn naar het verhaal van de ander. Met begrip voor de ander kunnen komen tot oplossingen voor tegengestelde belangen. Op weg naar een toekomst waarin wij werkelijk en goed sámen leven.||https://www.volkskrant.nl/columns-opinie/opinie-ook-in-de-kunsten-moeten-we-nieuwsgierig-zijn-naar-het-verhaal-van-de-ander~b1fde701/
2022-09-12||‘Iedereen keek gespannen naar mij. Toen kwam er een enorme ontlading, ik barstte in huilen uit’||‘Ik had vrij gehad en hoorde pas op dinsdag dat in Arnhem een minderjarige jongedame werd vermist. Als taakaccenthouder vermiste personen ben ik een van de verantwoordelijken voor zoekacties. Deze vermissing was ernstig omdat het meisje anorexia had, en zonder eten en drinken houd je het niet lang vol. ‘Op maandag was al een groot bosgebied doorzocht door het Veteranen Search Team, een grote groep oud-militairen en andere geüniformeerde vrijwilligers. Dit meisje was al eens eerder in het bos teruggevonden. Er was ook een Burgernet-oproep met haar signalement uitgegaan. ‘Dinsdagochtend pakte ik de regie toen zo’n honderd veteranen en wij, een man of acht van de politie, om 9 uur ’s ochtends bij elkaar kwamen op een parkeerterrein bij het bos rond Oosterbeek. Eerst inventariseerde ik welke gebieden al waren uitgekamd, daarna gingen de veteranen in groepen op zoek. Dat gaat heel gedisciplineerd. In één linie, zij aan zij, gaan ze dwars door het bos, klauterend met stokken dwars door struiken. Met elke groep ging een van ons mee. ‘Ik bleef achter in de overlegcontainer die was neergezet, waarin ik coördineerde en alles bijhield. Ik ben ook familieagent, dus ik had steeds contact met de ouders van het meisje. Twee wijkagenten liepen alle burgertips na. Dat leidde voortdurend tot hoop en teleurstelling. ‘’s Avonds om een uur of 11, het was al stikdonker, zei de coördinator van de veteranen: de jongens worden moe. We besloten te stoppen met zoeken. Maar daarna kwam weer een tip binnen en ging ik met collega’s toch weer naar de plek waar mensen dachten haar te hebben gezien. We doorzochten die omgeving, ondervroegen mensen, maar we vonden niks. ‘Tegen half 4 ’s nachts reed ik naar huis. Ik sliep slecht en zat om half 9 alweer op het bureau. In drie dagen werkte ik vijftig uur – je wordt geleefd. ‘Woensdagochtend stonden we allemaal weer op die parkeerplaats. Ik had nu ook de hondenspeurders van de Landelijke Eenheid en de politiehelikopter ingezet. En er was een horde journalisten. Het werd massaal. ‘De vader en het zusje kwamen naar de overlegcontainer. Ik zag de paniek in hun ogen, ze realiseerden zich dat de kans om het meisje terug te krijgen steeds kleiner werd. Ik voelde dat ook – onder dit uniform ben ik ook gewoon een mens en vader. ‘Die nacht lag ik om half 3 op bed, ik was kapot. Donderdagochtend hadden we een spoedoverleg met de districtsrecherche. We kwamen met een man of twaalf bij elkaar: welke strohalmpjes hebben we nog? Ik hield de regie over het buiten zoeken, zij gingen opsporing starten: is er sprake van een misdrijf? Ik kreeg versterking van een collega die naar het woonhuis ging om de familie nog een keer helemaal uit te vragen. Hij had vroeger in precies zo’n zelfde huis gewoond. Ik belde hem en zei: blijf daar, kam dat huis nog één keer uit. ‘In de verzamelruimte van de districtsrecherche gooiden we een Amber-alert uit. Dat is een hele organisatie op zichzelf, dat vergt mensen die telefoons aannemen en tips natrekken. Net toen die hele organisatie stond, ging mijn telefoon. Ik verstond het slecht, want om mij heen was het een herrie van overleggende, bellende, druk heen en weer lopende collega’s. ‘Ik riep heel hard: ‘Koppen dicht!’ Iedereen viel stil. ‘Ik heb haar gevonden’, zei de collega in het woonhuis van het meisje. ‘Ze ligt achter knieschotten onder het schuine dak in haar slaapkamer. Stuur met spoed een ambulance!’ Ik drukte op de spoedknop op mijn portofoon en deed wat hij zei. ‘Iedereen keek gespannen naar mij. Toen kwam er een enorme ontlading, ik barstte in huilen uit. Het raakt me nu weer. Door dit incident leerde ik wat er echt toe doet in het leven, en dat sommige dingen niet belangrijk zijn. Ik steek alleen nog energie in mensen en zaken waar ik energie van krijg, en niet meer in gedoe waaraan ik toch niks kan veranderen, zoals een burenruzie die al twintig jaar duurt. Ik werk soms veel te fanatiek, dat gaat ten koste van je familie en vrienden. Dat is niet goed, in je familie en vrienden moet je net zoveel energie steken als in je werk. Dat klinkt logisch, maar dat drong pas echt tot me door toen ik de paniek zag in de ogen van die vader. ‘Zijn dochter heeft het overleefd. Ik zat als familieagent in de wachtruimte van het ziekenhuis, toen haar moeder naar me toe kwam. ‘Ze wil je spreken’, zei ze. Ik dacht: o shit, nu krijg ik ongelofelijk op m’n lazer, want dat meisje wilde helemaal niet gevonden worden. Ik liep haar kamer in, ging op de rand van het bed zitten en zei haar naam. Ze opende haar ogen en fluisterde: ‘Dus jij bent Ronald.’ Ik ga niet zeggen wat ze daarna zei, dat is privé, maar het was een ongelofelijk mooi moment.’||https://www.volkskrant.nl/mensen/iedereen-keek-gespannen-naar-mij-toen-kwam-er-een-enorme-ontlading-ik-barstte-in-huilen-uit~bc85e315/
2022-09-12||‘Ze wist het niet, zei ze. Zou dat nou waar zijn? Weet je dat écht niet, als vrouw?’||In het Amsterdamse Darwinpark zat ik te genieten van de laatste mooie zomerdag toen er een man naast mij stilhield, een vakkundig gedraaid sjekkie in de aanslag. Of ik vuur had? Ik groef in mijn tas, die soms de wonderbaarlijkste vondsten prijsgeeft, in dit geval een luciferdoosje van de ‘Alpenblick Bar’ te Zürich. Terwijl ik probeerde te bedenken of, wanneer en waarom ik ooit in Zürich was geweest, joeg de man de brand in zijn sjekkie. Een jaar of 70 was hij, maar hij had iets jeugdigs. Niet op artificiële wijze, zoals de geschminkte Gustav von Aschenbach vlak voor diens dood in Venetië, nee, hij was gewoon een tengere jongen op leeftijd, met een spijkerjack en een karakterkop met slordig, dik grijs haar. ‘Ik heb daar laatst een vriendin begraven’, zei hij. Hij wees opzij, naar de Oosterbegraafplaats. ‘Madelon. Ze was 71. Dat is jong, tegenwoordig.’ Ik knikte. ‘Het was zo’n leuke meid’, vervolgde hij. ‘Een wilde meid, altijd gebleven. Zeg, ik ga even zitten hoor. Opa krijgt etalagebenen.’ Hij deed er een ironisch lachje bij. ‘Ik kende haar nog van de academie’, vervolgde hij. ‘Jaren zeventig, maar we zijn altijd bevriend gebleven. Ik heb indertijd nog wat met d’r gehad. Ik was bepaald de enige niet. Op die begrafenis liepen zeker zo’n tien, twaalf kutzwagers van me rond. En we waren allemaal verliefd hoor. Het was een schat van een meid. Donker, met van die felle ogen. Madelon.’ Hij draaide een nieuw sjekkie. ‘Drie kinderen had ze’, hernam hij. ‘Die oudste jongen is van mij, denk ik. Ze heeft het nooit willen zeggen, want dat vond ze allemaal maar burgerlijke onzin. Ze wist het niet, zei ze. Zou dat nou waar zijn? Weet je dat écht niet, als vrouw?’ Ik aarzelde. ‘Van de mijne weet ik het wel’, zei ik. ‘Maar ja, als je een heleboel mannen tegelijk hebt...’ Hij knikte berustend. ‘Nou ja, ze is dood’, zei hij. ‘Lekker koken kon ze ook. Van die stoofpotten. En ze had een goed hart. Zwerfkatten, arme kunstenaars, ze konden allemaal bij haar terecht. Een schat, Madelon. Er was maar één probleem.’ Hij glimlachte en trok zijn telefoon uit zijn borstzakje. ‘Ze noemde zichzelf kunstenares, maar wat ze maakte was ontzettend lelijk. Groot, grof en wezenloos. Hier, moet je kijken.’ Ik keek op zijn telefoon en zag een abstract schilderij dat voornamelijk deed denken aan boerenkoolstamppot. ‘Erg hè?’, zei hij. ‘Tweeënhalf bij anderhalf. Hangt al meer dan dertig jaar aan mijn muur lelijk te wezen. Nu kan ik het eindelijk wegdoen. Maar ik doe het niet, hoor. Want ze was zo’n ontzettend lieve meid.’||https://www.volkskrant.nl/mensen/ze-wist-het-niet-zei-ze-zou-dat-nou-waar-zijn-weet-je-dat-echt-niet-als-vrouw~bab289c6/
2022-09-12||Met ‘Nederland is vol’ zit Jeroen Pauw toch ook weer in de studio, terwijl hij daar juist uit wilde||Toen Jeroen Pauw in 2019 stopte met Pauw gaf hij aan dat hij ‘andere gesprekken’ wilde gaan voeren. Hij wilde de kant op van ‘reportages met iets meer lengte en diepte dan de waan van de week’. En ook: ‘met of zonder tafel, maar niet meer in een studio’. Toch blijkt het ook voor Pauw lastig om die studio vaarwel te zeggen. In Scheefgroei onderzocht de presentator eerder de kromme economische groei, maar dat programma had toch verdomd veel tafel in verdomd veel studio. Aan de inhoud deed dat niets af, want in Scheefgroei kon Pauw inderdaad voorbij de wekelijkse waan treden, door in te zoomen op structurele problemen die zich niet laten vangen in een oppervlakkig talkshowgesprekje. Nederland is Vol is de nieuwste telg in de (officieuze) reeks ‘Pauw & Problemen’. Pauw onderzoekt ditmaal of Nederland inderdaad ‘te vol’ is, en of de grenzen aan onze groei zijn bereikt. Het programma begon met een opsomming van alle terreinen waarop die groei is doorgeslagen: we zijn na Malta het dichtbevolkste land in Europa, hebben de grootste Europese vleesindustrie, de ongezondste lucht van Europa, enzovoort enzovoort. De vraag die centraal staat, is of er een balans gevonden kan worden tussen welvaart en welzijn. De eerste aflevering stond in het teken van Schiphol, bij uitstek een plek die de populistische titel rechtvaardigt. De start was veelbelovend, omdat Pauw meteen ‘de weide’ in trok, en op Schiphol samen met journalist Sander Heijne in de cijfers dook. Maar vreemd genoeg keerden ze daarna terug naar een klassiek-sobere talkshowsetting, waarin het al snel begon te duizelen van alle pratende hoofden. Pauw had zo’n beetje elke luchtvaartmening aan tafel, van de baas van vliegtuigmaatschappij TUI en minister Mark Harbers van Infrastructuur en Waterstaat tot piloot Benno Baksteen en directeur Natuur & Milieu Marjolein Demmers. Met dertien talkshowgasten werd Nederland is vol vooral Studio is vol. Inhoudelijk was het hoogst interessant, maar het programma dreigde op momenten óók te verzanden in een doorsnee talkshow. Nu is daar op zich niets mis mee, aangezien Pauw al zijn collega’s zelfs op halve kracht lachend zou verslaan, maar het mag best een onsje minder met ons talkshowtafelfetisjisme. Pauw trok later in de aflevering immers óók naar het dorpje Rijsenhout, waar al jaren niets mag worden gebouwd in afwachting van een nieuwe landingsbaan. Het bezoek was veel te kort, maar Pauw toonde zich hierna gelukkig messcherp toen minister Harbers aan tafel om de hete Rijsenhoutse brij heen draaide. Die talkshowtafel mag veel minder dichtbevolkt, maar het is uiteindelijk nooit een straf om talkshow-Pauw aan het werk te zien. De logische conclusie was uiteindelijk dat het écht tijd werd om minder te gaan vliegen, maar de NPO-programmeurs haalden dat punt op tamelijk kolderieke wijze onderuit, door meteen hierna Floortje naar het einde van de wereld uit te zenden. Verbeter de wereld, begin bij jezelf: het is voor iedereen lastig.||https://www.volkskrant.nl/columns-opinie/met-nederland-is-vol-zit-jeroen-pauw-toch-ook-weer-in-de-studio-terwijl-hij-daar-juist-uit-wilde~b80d1c36/
2022-09-12||Onze overheid stelt zich graag op als mijn docent houtbewerking||Ik zat jaren geleden op een naaicursus. Dat leek me wel aardig, mijn eigen kleren leren maken. Het bleef bij die ene plooirok die ik tijdens de cursus maakte. Of ik moet eigenlijk zeggen, die zij maakte: de docent. Ze wilde me heel graag helpen. Ze wilde me zo graag helpen dat ze me regelmatig zachtjes van achter de machine duwde om het over te nemen, en ik nog altijd niet weet hoe je fatsoenlijk moet afstikken. Een hele tijd daarna ging ik op een houtbewerkingscursus. Dat leek me wel aardig, pen-en-gatverbindingen leren maken. Bijzonder ontspannend, maar ik brouwde er weinig van. De docent liet ons in het diepe rondspartelen, hij riep wel eens dat ik het gereedschap niet zo gevaarlijk moest vasthouden, maar nooit nam hij de beitel uit mijn hand om mijn scheve houtje rechter te maken. Als je mij vraagt of ik liever de houtdocent of de naaidocent heb, dan zeg ik: de eerste. Laat mij het zelf maar uitproberen en komt er iets lelijks uit, jammer dan. Ik heb liever liberale hulp die mij laat ploeteren en enkel ingrijpt wanneer ik mezelf of een ander bezeer dan maternalistische hulp die me voortdurend stuurt en het werkje van me over neemt. Alleen, dat klopt niet helemaal. Onze overheid stelt zich graag op als mijn docent houtbewerking en laat ons onze eigen keuzes en eigen fouten maken. Prachtig, maar onze keuzes zijn niet altijd zo prachtig. Toch maar met de auto ook al staakt de NS niet, toch vaker vlees dan die ‘één of hooguit twee keer per week’ die je jezelf voorhoudt, en oh ja dat herfsttripje naar Sicilië/Malta/Kos. De overheid laat ons lekker liberaal rondspartelen en roept alleen wanneer onze beitels te dicht langs de ogen van de anderen vliegen. En de ogen van toekomstige generaties en uitgestorven diersoorten zijn nu eenmaal moeilijk te zien. Wat meer van mijn naaidocent zou wel mogen. Grijp nu eens grondiger in op al dat rondvliegen. Want de liberale aanname waarop veel van het (gebrek aan) beleid is gegrond – dat wij in staat zijn te handelen op onze eigen waarden – is drijfzand. Wij self-made men vinden één voor één de meest overtuigende redenen om aan onze eigen idealen te ontsnappen. We hebben heus vliegschaamte, maar die stoppen we gewoon in de handbagage en we roepen iets over dat we grote bedrijven moeten aanpakken, niet de burger. Ik gun mezelf en mijn vrienden aardbeien in december en de prachtigste vakanties, maar nog veel liever zou ik willen dat het ons gewoonweg moeilijker werd gemaakt zodat het makkelijker werd om te genieten van duurzamere keuzes. Ook met het groenste hart zijn wij niet in staat om een toffe trip te laten schieten. En met ‘wij’ bedoel ik vooral mensen met een hoog opleidingsniveau die in grote steden wonen met een inkomen van twee keer modaal of meer, aldus een rapport van het Ministerie van Infrastructuur en Waterstaat. Kerosine is nog altijd vrijgesteld van belasting. In 2023 wil de Europese Commissie daar verandering in brengen. Daar zal voormalig minister van Milieu Margreeth de Boer, die dat in 1995 al probeerde in te voeren, mee in haar nopjes zijn. En er is op dit moment in Nederland een vliegtaks van 7 euro, waar ik om zou moeten lachen als het niet zo verdrietig was. Dat bedrag wordt verhoogd naar een kleine 30 euro. Dat zal zoden aan de dijk zetten, al die have-its die naar New York of Thailand vliegen voor Oud en Nieuw en 30 euro neerleggen ‘voor de verduurzaming van de luchtvaart en vermindering van de leefomgevingseffecten’. Volgens de website klimaatwijsopvakantie.nl zorgt een gezinsvakantie naar Frankrijk met tent voor een CO2 uitstoot van 630 kilo tegen twee weken Bali à 13.400 kilo. De eerste is nog geen 5 procent van de tweede. Maak vliegen rap oneindig veel duurder. Je zult zien dat wij hoogopgeleiden met genoeg geld ineens echt wel andere stranden en plekken voor onze amateurdrones weten te vinden dan Bali of La Palma. Zet alsjeblieft, overheid, gewoon zelf wat meer ritsen in rokken. Want we willen wel, maar we willen niet.||https://www.volkskrant.nl/columns-opinie/onze-overheid-stelt-zich-graag-op-als-mijn-docent-houtbewerking~b7a189bb/
2022-09-12||Schrijven kan bevrijdend werken, ook in de cel, toont het meeslepende stuk Een van ons ★★★★☆||Hoe kan een levenslanggestrafte toch vrij zijn? Door te schrijven. Dat is de gedachte achter de schrijfgroepen die Christine Otten in de gevangenis organiseert. Over haar ervaringen met schrijvende gedetineerden publiceerde zij eerder een columnreeks in de Volkskrant en in 2020 de roman Een van ons. Deze roman is nu door haar bewerkt tot een theatermonoloog, die dit seizoen in theaters en penitentiaire inrichtingen te zien is. Vorig jaar werd deze al gespeeld door Kenneth Herdigein. Voor deze reprisetournee neemt Dennis Rudge het stokje van hem over. Hij speelt Lucas, een man die levenslang heeft. Hij vertelt hoe hij worstelt met het besef dat hij een leven zonder toekomst leeft, hoe hij zich wapent tegen de eenzaamheid, de nutteloosheid en vooral de hoop. Dit doet hij door zich af te zonderen, door een rol te spelen. Maar zijn strategie om niet gek te worden dreigt te mislukken wanneer hij een schrijfster ontmoet die schrijflessen geeft in de gevangenis. Het ergst denkbare gebeurt: hij krijgt weer hoop. Rudge speelt deze Lucas ingehouden en met de tragische glimlach van iemand die het allemaal heeft opgegeven. Dit is een sympathieke man, met wie het als publiek makkelijk meeleven is. Het helpt natuurlijk ook dat we nooit te horen krijgen welk misdrijf hem levenslang heeft opgeleverd. Het is de vraag of zijn verhaal dan nog steeds zo meeslepend is. Want dat is het, meeslepend. Je ziet de worsteling van een man met de zinloosheid van het bestaan. En de uitweg die schrijven kan bieden. De live muziek die Lorijn von Piekartz speelt, versterkt nog eens het intieme gevoel van Een van ons, dat uiteindelijk niet alleen over een gevangene gaat, maar over ons allemaal.||https://www.volkskrant.nl/cultuur-media/schrijven-kan-bevrijdend-werken-ook-in-de-cel-toont-het-meeslepende-stuk-een-van-ons~bd8017fe/
2022-09-12||De boodschap van de voorstelling Exit Macbeth ligt er duimendik bovenop ★★☆☆☆||Het kan een vruchtbaar theaterexperiment zijn om de hoofdrol uit een toneelklassieker te snijden en bijfiguren uit te lichten. De Duitse gastregisseurs Jana Vetten en Jan-Christoph Gockel (co-artistiek leider Münchner Kammerspiele) doen dat in Exit Macbeth bij Noord Nederlands Toneel in Groningen. Vijf actrices krijgen alle vrijheid om met tekst, dans, improvisatie en (pril) poppenspel de voorspellende inbreng van het heksentrio extreem uit te vergroten (of zijn het er vier, zoals in Verdi’s opera Macbeth, of zelfs vijf, wanneer Lady Macbeth eveneens tot de zustergroep wordt gerekend?). Door een voice-over ligt het er duimendik bovenop dat ze met een oeverloos keuzemenu (‘Toets 5 voor complete chaos’) het verhaal willen bijsturen naar een eerbetoon aan bovennatuurlijke heksenkennis als tegengif voor geweldsspiralen van machtswellust en de disbalans tussen mens en klimaat. Met allerlei onderbrekingen stappen ze ironisch uit hun rollen om obstakels weg te wippen en het narratief te kenteren. Binnen dit bosspel probeert het vijftal met haken en touwtjes medespelers te maken van opgezette dieren, zoals een hert, een vos en een kraai. Die kunstdiscipline beheersen ze echter minimaal: wie marionetten gebruikt, kan ze niet voor dood uit het oog verliezen of per ongeluk van ruggen laten glijden. Bovendien maakt het gehannes met geweien, pluisstaarten en tandenbekjes de boodschap van Exit Macbeth nog opzichtiger. De performers doen de verbeelding van het publiek teniet door met clichématig doekgewapper en veel rook de magische krachten te visualiseren die William Shakespeare in zijn gloedvolle beschrijvingen juist aan de fantasie van de toeschouwer overlaat. ‘Snijd alle mannen eruit en kijk, de vrouwen hangen nog in de boeien’, grapt de Britse danser Rosie Reith in een voorlaatste – wel humoristische – monoloog, waarna ze naakt door haar zusters omhoog wordt getakeld, met bezem. Helaas komt die act ook nog niet op vlieghoogte.||https://www.volkskrant.nl/cultuur-media/de-boodschap-van-de-voorstelling-exit-macbeth-ligt-er-duimendik-bovenop~b61a6d43/
2022-09-12||Kamer buigt zich over nieuwe pensioenwet: ‘Iedereen is gespitst op de vraag: wat zien we dit keer over het hoofd?’||‘Het is een complete vernieuwing van het pensioensysteem. Nu betaalt iedereen nog eenzelfde doorsneepremie. Daarmee subsidiëren de 45-minners indirect de pensioenen van de 45-plussers – een wat technisch verhaal. Straks krijgt iedereen een eigen pensioenpotje: je premie gaat rechtstreeks naar een rekening voor je eigen pensioen. In de overgang naar het nieuwe systeem moeten de huidige 45-plussers voor het gemis van die subsidie gecompenseerd worden. ‘De hoogte van je pensioen wordt daarnaast vooral afhankelijk van de beleggingsresultaten. Als de beleggingen meevallen, wordt je pensioen beter; als het tegenzit, wordt het wat minder. Ook als je gepensioneerd bent, gaat je pensioen meebewegen. Om die klappen naar boven en beneden op te vangen, komen er solidariteitsreserves. ‘Nu is de hoogte van de pensioenen nog vooral afhankelijk van de marktrente. Dat was de afgelopen jaren een probleem: omdat die rente heel laag was, stonden veel pensioenfondsen er slecht voor, waardoor de pensioenen van werkenden en gepensioneerden niet omhoog konden. Ook al waren de resultaten op de beurs briljant, tegen de lage rente viel niet op te beleggen. ‘In het nieuwe stelsel wordt tot slot het nabestaandenpensioen op een nieuwe leest geschoeid. Hoe dat nu geregeld is, wisselt per pensioenfonds: je partner moet maar afwachten hoeveel die na je overlijden krijgt.’ ‘Er zijn heel veel mensen die heel veel problemen zien. Het is een enorm lastige operatie om de huidige collectieve pensioenpot te verdelen onder alle ‘deelnemers’ zoals alle mensen die bij een pensioenfonds sparen genoemd worden. Aan het begin van het jaar hadden de pensioenfondsen gezamenlijk 1.800 miljard euro. Door de daling van de beurskoersen is dat nu ongeveer 1.600 miljard. Iedereen zit op het vinkentouw om te kijken of hij wel krijgt waar hij recht op denkt te hebben. ‘In het wetgevingsoverleg van de Tweede Kamer zal het vooral over de ‘techniek’ van die verdeling gaan. Een commissie is bezig om allerlei scenario’s te schetsen van denkbare ontwikkelingen. De pensioenfondsen kunnen die scenario’s gebruiken bij het verdelen van de pot. De bedoeling was dat het commissierapport deze zomer al af zou zijn, maar het wordt nu pas voor december verwacht. Sommige fracties, Pieter Omtzigt voorop, willen eigenlijk wachten met het behandelen van de wet totdat dat rapport verschenen is. ‘Iedereen krijgt vandaag ruim spreektijd. Voor de vijftien sprekers is twaalf uur ingeruimd: Pieter Omtzigt heeft bijvoorbeeld al ruim een uur geclaimd. Donderdag komt eventueel nog een tweede overleg. En daarna volgt nog de zogenoemde plenaire behandeling, op 28 september. Ook daar komt waarschijnlijk nog een tweede dag bij.’ ‘In het pensioensysteem dat we nu hebben is de rente doorslaggevend. Nu die rente oploopt, staan alle pensioenfondsen er ineens weer goed voor. Daardoor hebben ze zelfs – voor het eerst in twaalf jaar – de pensioenen een beetje hebben kunnen verhogen. ‘De beleggingen doen het dit jaar juist een stuk minder. Voor een aantal fracties in de Tweede Kamer is dat een argument om er opnieuw voor te pleiten het huidige systeem bij te schaven en een vaste rekenrente in te voeren. De PVV, SP en 50Plus zijn daar erg voor. ‘De huidige pensioenwet werd in 2006 unaniem door de Eerste en Tweede Kamer aangenomen. Het leek toen een goed idee om de pensioenfondsen met de marktrente te laten rekenen. Niemand heeft toen voorzien dat de marktrente zo ver kon dalen, tot zelfs onder nul. Alle fracties zijn nu gespitst op de vraag: wat zien we dit keer over het hoofd?’ ‘Dit stelsel gaat in principe voor alle deelnemers – werkenden en gepensioneerden – van pensioenfondsen gelden. Pensioenfondsen kunnen er ook voor kiezen om niet mee te doen. Dan blijven ze in het oude stelsel, maar dat is door de regels die daarvoor zijn opgesteld geen aanlokkelijk vooruitzicht. De verwachting is dat pensioenfondsen massaal overstappen. ‘Sommige juristen ageren tegen het ontbreken van een ‘individueel bezwaarrecht’, zoals dat heet. Je kunt in het nieuwe stelsel niet als individu een keuze maken. Het moet blijken, desnoods bij rechtszittingen, of dat overeind blijft. ‘Voor zzp’ers is de afspraak dat ze ruimere mogelijkheden krijgen om pensioen op te bouwen. Dat was een voorwaarde van PvdA en GroenLinks om de pensioenwet te steunen. De pensioenwet moet ook de ‘witte vlek’, een groep van ongeveer 900 duizend werknemers zonder pensioenregeling, gaan beperken.’ ‘Dat maakt eigenlijk niet zoveel uit. Het is de bedoeling dat de fondsen op 1 januari 2027 overgestapt zijn naar het nieuwe systeem. Als de wet niet op 1 januari in het Staatsblad staat, is er geen man overboord. Dat kan ook op 1 juni. Dan is het voor pensioenfondsen nog steeds haalbaar om per 1 januari 2027 te zijn overgestapt. ‘Veel belangrijker is dat de Eerste Kamer de wet voor half maart behandeld heeft. De coalitie heeft daar samen met PvdA en GroenLinks nu nog een meerderheid. Maar half maart zijn de Provinciale Statenverkiezingen. De nieuwe Staten kiezen in mei de nieuwe Eerste Kamer. Hoe die eruit gaat zien, is onvoorspelbaar. Vanaf begin maart beschouwt de Eerste Kamer zichzelf als demissionair. Er is de regeringspartijen dus veel aan gelegen om de wet voor die maand door de Eerste en Tweede Kamer behandeld te hebben.’||https://www.volkskrant.nl/nieuws-achtergrond/kamer-buigt-zich-over-nieuwe-pensioenwet-iedereen-is-gespitst-op-de-vraag-wat-zien-we-dit-keer-over-het-hoofd~b597cd72/
2022-09-12||Het kraakheldere beeldscherm van de nieuwe Galaxy Z Fold 4 maakt multitasken wel heel aantrekkelijk||Sinds een paar jaar heeft Samsung met zijn vouwtoestellen een geheel eigen niche gevonden. Inmiddels is het tijd voor de Galaxy Z Flip 4 en Fold 4. De eerste is het apparaat dat als een brillenkoker openvouwt en dan een normaal formaat smartphone aanneemt, terwijl de Fold als een boek openslaat en van een langwerpige telefoon een vierkante tablet maakt. De gadgetdesk test deze keer de Fold. Ten opzichte van de Fold 3 is er op uiterlijk gebied nauwelijks iets veranderd; de subtiele verschillen zijn eigenlijk pas zichtbaar als beide toestellen naast elkaar worden gelegd. Zo heeft de 4 een wat kleiner scharnier, waardoor het scherm aan de buitenkant net wat groter is. Maar het wordt natuurlijk pas echt interessant op het moment dat het toestel wordt opengevouwen. Nog altijd is er een vouw te zien, maar die valt gevoelsmatig heel snel tijdens het gebruik weg. Een revolutie is de Fold 4 allang niet meer; de hardwarematige verbeteringen zijn meer zoals een iPhone 14 zijn voorganger voorbijstreeft. Denk daarbij aan betere camera’s (in totaal zijn dat er maar liefst vijf, zowel aan binnen- als buitenkant), een volgens Samsung minder kwetsbaar scherm en een snellere Snapdragon-processor. Die laatste zorgt ervoor dat alles nog weer wat soepeler en sneller verloopt, al gaat het niet om grote verschillen. Bij de vorige Folds was het in alle eerlijkheid een beetje zoeken naar het grote nut, los van het uitklapplezier. Het rare vierkante formaat is immers niet per se geschikt voor video, waardoor het voordeel van een groter scherm er nauwelijks is. Als e-reader dan misschien? Zou kunnen. Maar het echte voordeel komt naar voren als het prachtige en kraakheldere beeldscherm ingezet wordt om meerdere apps tegelijk te gebruiken. Met de laatste Android-software die speciaal bedoeld is voor tablets en vouwtelefoons komt het multitasken pas echt tot zijn recht. De nieuwe taakbalk werkt bijzonder prettig en laat de gebruiker eenvoudig verschillende apps naast elkaar openen, waarbij hij kan kiezen hoe groot ze zijn. Vervolgens is het eenvoudig om bijvoorbeeld een foto vanuit de foto-app in een mailtje te slepen. Vouwtelefoons domineren het straatbeeld nog bepaald niet, maar Samsung heeft zelf torenhoge verwachtingen. Over drie jaar moeten de origamivarianten meer dan de helft van alle topmodelverkopen voor hun rekening nemen. Dan zal Samsung nog wel één grote horde moeten wegnemen: de prijs. Samsung Galaxy Z Fold 4- vanaf 1799 euro||https://www.volkskrant.nl/beter-leven/het-kraakheldere-beeldscherm-van-de-nieuwe-galaxy-z-fold-4-maakt-multitasken-wel-heel-aantrekkelijk~b2066155/
2022-09-12||Opinie: Voer maatschappelijke dienstplicht in strijd tegen personeelstekort bij defensie, zorg en onderwijs||Deze week debatteert de Tweede Kamer over de Defensienota van het kabinet Rutte-IV. De oorlog in Oekraïne heeft een enorme impuls gegeven aan versterking van onze defensie. Het budget stijgt naar ruim 19 miljard in 2024, waarmee Nederland ook voldoet aan de NAVO-doelstelling (2 procent van het bruto nationaal product). In de Defensienota heeft de regering uiteengezet waaraan het geld besteed gaat worden. Leden van de Defensiecommissie hebben 118 vragen gesteld, waarbij opvalt dat er nauwelijks wordt ingegaan op de verhouding tussen de plannen en de drie hoofdtaken die de Nederlandse krijgsmacht moet kunnen uitvoeren, namelijk bijdragen aan: de collectieve verdediging, versterking van de internationale rechtsorde en ondersteuning van nationale civiele actoren zoals de politie, brandweer en justitie. Vooral de tweede hoofdtaak – in de volksmond meer bekend als ‘vredesoperaties’ – komt er bekaaid af. Het is zoeken met een vergrootglas om in de Defensienota een karig geformuleerde verwijzing te vinden naar de blijvende bereidheid om de krijgsmacht in te zetten voor ‘vredes- en stabilisatieoperaties in EU-, NAVO- en VN-verband aan de randen van Europa’. Wat een verschil met de vorige nota (2018) waarin de strijd tegen Islamitische Staat, de VN-missie in Mali en andere operaties buiten Europa prominent stonden vermeld. De gebrekkige aandacht nu is te verklaren: de interventies in Afghanistan en Mali zijn op mislukkingen uitgelopen. De klassieke taak van de Navo – afschrikken en verdedigen – eist alle aandacht op, zeker na de Russische inval in Oekraïne. Ook in de Tweede Kamer overheerst het ‘tegen Rusland teweer stellen’-gevoel, zelfs nu blijkt dat grootmacht Rusland niet in staat is een middelgroot land (Oekraïne) te verslaan. Er is niets mis met versterking van het defensievermogen voor de verdediging van Europa. Sterker nog, dit is harde noodzaak gezien de grote achterstanden die eerder zijn opgelopen door jaren van bezuinigingen op de krijgsmacht. Ook zal Europa meer defensievermogen moeten opbrengen, omdat de militaire expansie van China in Azië meer aandacht van de Verenigde Staten zal opeisen. In die zin geeft de Defensienota de juiste koers aan met modernisering van de marine, extra aankopen van F35-jachtvliegtuigen en drones voor de luchtmacht, en versterking van de slagkracht van de landmacht – al komt de laatste er bekaaid vanaf. Maar de allesoverheersende inzet op versterking van de gevechtskracht, hoe nodig ook, roept wel vragen op over de beschikbaarheid van voldoende personeel voor alle drie hoofdtaken. Vooral stabilisatiemissies zijn personeelsintensief. Ook de nieuwe gereedheidseisen van de Navo stellen de krijgsmacht voor extra uitdagingen. De snel inzetbare NATO Response Force gaat in een nieuwe jas opgenomen worden in een veel bredere categorie van (high)readiness-strijdkrachten waarvoor de lidstaten meer eenheden op volle sterkte gereed en inzetbaar moeten hebben. Bovendien ondersteunt de regering van harte de nieuw op te richten EU Rapid Deployment Capacity die vanaf 2025 inzetbaar moet zijn met alle vereiste ondersteuning, inclusief logistiek, inlichtingen, strategisch transport en andere enablers. Dus: voldoende personeel in ondersteunende eenheden is evenzeer een vereiste. Het is zeer de vraag of de Nederlandse krijgsmacht aan alle verplichtingen kan voldoen wanneer de voortdurende personeelstekorten blijven bestaan. Die doen zich juist voor bij ondersteunende capaciteiten, zoals in de medische sector en voor het technische onderhoud. Onlangs heeft staatssecretaris van Defensie Christophe van der Maat zijn plannen ontvouwd voor de aanpak van de personeelsproblematiek bij de krijgsmacht. De twee meest ambitieuze maatregelen lijken de meer verplichte inzet van reservisten en de invoering van een ‘dienjaar’ waarin jongeren tijdelijk ervaring kunnen opdoen in ondersteunende functies, zoals in de techniek en de gezondheidszorg. Nederland wil hiermee succesvolle programma’s volgen die een aantal Scandinavische landen al eerder begonnen zijn. Deze voornemens verdienen steun, maar het blijft de vraag of ze voldoende zijn om de vereiste aantallen militairen te werven. Uit de brief van de staatssecretaris blijkt zelfs dat de jaarlijkse hoeveelheid instromers met ruim 3.000 stijgt naar 6.800 militairen vanwege de toename van het aantal functies naar in totaal 54.400 in 2024. Defensie heeft dus een probleem, en de vraag is welke verdere maatregelen nodig zijn om de krijgsmacht gevuld te krijgen om de taken voor collectieve verdediging, vredesoperaties en in Nederland zelf te blijven volhouden. Een eerdere poging van het CDA om de opkomstplicht weer bespreekbaar te maken heeft geen steun gekregen. Ook de huidige staatssecretaris wijst dit als ‘niet realistisch’ af. Een alternatief zou kunnen zijn om een maatschappelijke dienstplicht in te voeren, waarbij jongeren (m/v) naar eigen keuze een jaar werken in de krijgsmacht, de gezondheidszorg, het onderwijs of elders. Kortom: een vrijwillig dienjaar vervangen door een verplicht dienstjaar. Een dergelijke plicht helpt de ernstige personeelstekorten in diverse sectoren aan te pakken, terwijl het tegelijkertijd een belangrijke bijwerking heeft: jongeren de ins & outs van belangrijke onderdelen van de maatschappij praktisch leren kennen, werken in teamverbanden en met dat alles meer begrip en kennis verwerven over de noodzaak en het functioneren van essentiële instellingen. Ongeacht of het onze veiligheid, gezondheid of onderwijs betreft.||https://www.volkskrant.nl/nieuws-achtergrond/opinie-voer-maatschappelijke-dienstplicht-in-strijd-tegen-personeelstekort-bij-defensie-zorg-en-onderwijs~be70f09f/
2022-09-12|| Wij zullen de Markt niet verstoren, want zo aanvaarden wij dat Hij niet volmaakt is||Mij is ter ore gekomen dat sommigen van u twijfelen. Recente gebeurtenissen stellen ons geloof andermaal op de proef. U wordt wellicht geconfronteerd met energierekeningen die zich almaar vermenigvuldigen en vraagt zich af: is dit de Markt? Moeten wij in armoede leven omdat de wetten van Vraag en Aanbod dat voor ons bepalen? En ja, dikwijls volgt dan: is dit nog wel mijn geloof? U ziet geloofsgenoten profiteren van de Markt, waar u en anderen juist creperen en vraagt: is de Markt er ook voor mij? En als de Markt goed is, waarom lijkt Hij dan toch kwaad te doen? Is het niet raadzaam om ons geloof te herzien wanneer ouderen trillen van de kou en kinderen honger lijden? Moeten wij niet ingrijpen als rampspoed zich zo evident openbaart? Is barmhartigheid dan niet geboden? En ik antwoord u: barmhartigheid kan slechts bestaan bínnen het geloof in de Markt. Wij zullen de Markt niet verstoren, want zo aanvaarden wij dat Hij niet volmaakt is. Wanneer wij niet vol overgave de Markt volgen, moeten wij niet bevreemd zijn als de Markt ons niet brengt waar wij op hopen. Wanneer u twijfelt aan de Markt, vraagt u zich dan eens af: wanneer heeft de Markt getwijfeld aan u? Blijf dan ook in Zijn goedheid vertrouwen, juist in barre tijden. Zolang wij de Markt maar blijven volgen, ligt er een weldadige toekomst voor ons. Dat sommigen van ons nu afzien, betekent niets in het licht van de eeuwigheid. Zalig de treurenden, want zij zullen getroost worden. Zalig die hongeren en dorsten naar de gerechtigheid, want zij zullen verzadigd worden. Want ik weet zeker dat het lijden van nu niet opweegt tegen de heerlijkheid die aan ons geopenbaard zal worden.||https://www.volkskrant.nl/cultuur-media/wij-zullen-de-markt-niet-verstoren-want-zo-aanvaarden-wij-dat-hij-niet-volmaakt-is~b7cac6cf/
2022-09-12||Spatial Concept: Nostalgia||This piece stems from my ‘auto-destructive art’ period. The term ‘auto-destructive art’ was coined by artist Gustav Metzger. After World War II, he felt the need to warn with his art how horrible and scary the world can be, instead of creating love and comfort. During the creation/destruction of this work, I took notes. Let me cite from my notes: ‘I stand in front of white papers taped to a blinded window and concentrate. This focussing takes five hours. Suddenly I lash out with my hand and tug at the A4s. The paper tears due to the force of my hand and the resistance offered by the tape. The surface behind the work becomes visible and is integrated into the work. The gesture repeats itself, like a kiss or the eating of a cheese sandwich.’||https://www.volkskrant.nl/cultuur-media/spatial-concept-nostalgia~b0e40c17/
2022-09-12||The Last of Us Part 1 is een oogverblindende maar overbodige remake ★★★☆☆||Wie wil weten of The Last of Us Part 1 het spelen waard is kan de recensies erbij pakken van de game The Last of Us, uit 2013. Of nog beter: de besprekingen van The Last of Us Remastered, van een jaar later. The Last of Us, The Last of Us Remastered en The Last of Us Part 1 zijn namelijk drie gezichten van dezelfde game: het origineel, een technische update en update 2.0. Alle drie vertellen ze het verhaal van het tienermeisje Ellie en haar getroebleerde begeleider Joel en hun trektocht door een Amerika terwijl ze worden belaagd door zombies en overlevenden met minder frisse bedoelingen. In 2014 werden er vraagtekens gezet bij de nieuwe, ‘remastered’ uitvoering van The Last of Us, een game die toen nog geen jaar uit was. Diezelfde vragen rijzen opnieuw op rond The Last of Us Part 1, die weliswaar negen jaar na het origineel en acht jaar na de remaster verschijnt, maar toch niet aan de zweem van overbodigheid kan ontsnappen. En dan moet je sommige gamers al helemaal niet de bek openbreken over het prijskaartje dat aan The Last of Us Part 1 hangt. Sony rekent voor het spel op een cent na 80 euro. Dat is de hoofdprijs vragen voor een oude game waarin vooral veel kosmetisch vernieuwing is gestopt, maar waaruit ook een groot onderdeel gesloopt – de mogelijkheid om deel te nemen aan online wedstrijden tot acht spelers in settings van het spel. Het is de makke van games: het worden al snel museumstukken. Niet omdat ze zo bijzonder zijn dat het Rijks of het Stedelijk ze in hun collectie opnemen. Maar simpelweg omdat de hardware – de apparatuur – om ze te spelen niet meer te koop is. Films en muziek hebben dankzij de digitalisering het eeuwige leven. Games als enige digitale kunstvorm niet. De bits en bytes zijn er vaak nog wel, maar de pc’s en spelcomputers waarvoor ze werden geprogrammeerd niet meer, of ze bestaan alleen nog als verzamelaarsobject. Een console als de PlayStation en de Xbox zingt het gemiddeld vier tot zes jaar uit, dan is er alweer een nieuw model, met nieuwe technologie. Er zijn games die aan de mestvaalt van de geschiedenis ontsnappen. Studio’s en uitgevers brengen dan een uitvoering uit gebruik maakt van de nieuwe technologie. Meer pixels, meer polygonen, meer power. Dat gebeurt niet altijd louter omdat de games zo fantastisch zijn. Een remake, remaster, enhanced edition, definitive edition, director’s cut, of welke andere term de marketingafdeling dan ook mag verzinnen, is soms ook domweg een makkelijkere manier om geld te verdienen dan een heel nieuw computerspel te maken. Over een ding zijn vriend en vijand het eens: áls er een game is waarvan we willen dat toekomstige generaties gamers die ook moeten kunnen spelen is dat wel The Last of Us. De titel is niet zonder gebreken, maar is absoluut een klassieker. De game verscheen in 2013, nog geen tien jaar terug, maar in gamestermen is dat een eeuwigheid geleden. De PlayStation 3 bestaat niet meer: Sony zette de productie in mei 2017 stop. Dreigde The Last of Us daarmee ons voor altijd te ontvallen? Nou, nee. Want al in 2014 bracht Naughty Dog The Last of Us Remastered uit, een versie opgevoerd voor de PlayStation 4. Die game doet het evenwel ook uitstekend op de jongste generatie van Sony’s spelcomputer. Sterker nog: de Remastered is onderdeel van een welkomstpakket aan games dat Sony al twee jaar schenkt aan kopers van een PlayStation 5 die ook een abonnement nemen op zijn olinedienst PlayStation Plus. The Last of Us Part 1 is ondanks de verbeteringen hier en daar grotendeels een nieuwe lik verf over een oude game. Het contrast met de versie voor de PlayStation 3 is oogverblindend; het verschil met de Remastered-uitvoering geeft een gevoel van overbodigheid. De bediening van de game is in alle drie versies vrijwel gelijk: alles bij elkaar is opgeteld en afgetrokken speelt Part 1 niet veel anders. Dat Naughty Dog spreekt van een ‘remake’ is onbegrijpelijk. Behalve voor gamers met een visuele, auditieve of motorische handicap: de studio heeft allerlei foefjes toegepast die deze groep meer laat meekrijgen en genieten van de game. Part 1 lijkt toch vooral een ‘goedkope’ manier (voor Sony en Naughty Dog) om te laten zien tot wat voor technisch spierballenvertoon de PlayStation 5 in staat is. Wie The Last of Us – het origineel of de remaster – al eens heeft gespeeld en niets ziet in een hernieuwde kennismaking kan Part 1 links laten liggen. Wie de game nog niet heeft gespeeld en het geluk heeft een PlayStation 5 op de kop te tikken krijgt met Part 1 van een kaskraker de beste uitvoering in handen. Die is misschien niet elke cent waard is van de vraagprijs van 79,99 euro – maar wel véél centen.||https://www.volkskrant.nl/cultuur-media/the-last-of-us-part-1-is-een-oogverblindende-maar-overbodige-remake~b814f71c/
2022-09-12||Radicaal-rechtse Zweden Democraten koersen af op eerste regeringsdeelname||Met ruim 90 procent van de stemmen geteld staat het centrumrechtse blok op 175 zetels. Het centrumlinkse blok van huidige premier Magdalena Andersson staat op 174. Waarschijnlijk volgt pas woensdag de officiële uitslag, als de stemmen van Zweden uit het buitenland ook zijn geteld. De Zweden Democraten (SD), die de asielinstroom willen terugbrengen naar ‘bijna nul’, boekten de grootste winst en worden voor het eerst de tweede partij van Zweden met 20,5 procent van de stemmen. De partij kwam in 2010 voor het eerst in het Zweedse parlement en is sindsdien bij elke landelijke verkiezing gegroeid. De andere rechtse partijen hebben al gezegd met de SD te willen samenwerken, maar waarschijnlijk wel in een gedoogconstructie. De regerende Sociaal-democraten wonnen ook terrein en blijven de grootste partij met ruim 30 procent van de stemmen. Het betekent dat premier Andersson het voortouw mag nemen bij de formatie. De kans op succes lijkt gering, nu het centrumlinkse blok geen meerderheid heeft. In Zweden verbinden partijen zich voorafgaand aan de verkiezingen aan een politiek blok. De leider van oppositiepartij de Gematigden en kandidaat-premier namens het rechtse blok Ulf Kristersson zei dat het goed mogelijk is dat de definitieve verkiezingsuitslag tot woensdag op zich laat wachten. Ook premier Andersson zei dat de uitslag voorlopig nog niet bekend zal worden gemaakt. De opmars van de Zweden Democraten komt voor veel Zweden als een schok. De partij is in 1988 onder meer opgericht door twee Zweden die actief waren in de neonazibeweging. Weliswaar heeft de partij leden met neonazi-sympathieën allang de deur gewezen, toch raken SD-politici nog altijd geregeld betrokken bij racistische schandalen. In de afgelopen verkiezingscampagne moest een kandidaat zich terugtrekken nadat was gebleken dat hij in 2015 op Facebook had geschreven: ‘Is het niet hoog tijd dat we die moslims uitroeien?’ De krant Expressen onthulde dat vijf lokale SD-kandidaten betrokken waren bij extreemrechtse groepen en online extremistische en racistische uitlatingen hadden gedaan. De SD lijkt te profiteren van onvrede onder veel Zweden over het toenemende bendegeweld. Bij dodelijke schietpartijen onder criminele jongeren vallen jaarlijks ruim veertig doden. De politie schat dat het dodental dit jaar op 75 uitkomt. De daders zijn vaak kinderen van migranten die opgroeien in totaal gesegregeerde buitenwijken. Vrijwel alle partijen, inclusief de Sociaal-democraten, beloofden de afgelopen weken het bendegeweld aan te pakken. De Sociaal-democraten stelden onder meer voor dat niet meer dan de helft van de inwoners van wijken van niet-Noordse afkomst mag zijn. Naast een immigratiestop wil de SD het makkelijker maken om immigranten uit te zetten, bijvoorbeeld als ze misdaden hebben gepleegd of uitgeprocedeerd zijn. Daarnaast zouden nieuwkomers alleen het staatsburgerschap mogen krijgen als ze de taal spreken en in hun eigen levensonderhoud kunnen voorzien.||https://www.volkskrant.nl/nieuws-achtergrond/radicaal-rechtse-zweden-democraten-koersen-af-op-eerste-regeringsdeelname~b7d16066/
2022-09-12||Rolstoeltennisster Diede de Groot wint US Open voor de vijfde keer||De 25-jarige De Groot schrijft geschiedenis door voor het tweede jaar op rij alle vier de titels op de grand slams te veroveren. Een dag eerder won ze ook al het vrouwendubbelspel door met Aniek van Koot te winnen van Kamiji en Kgothatso Montjane uit Zuid-Afrika in twee sets: 6-2 6-2. Alleen de finale van Wimbledon in het vrouwendubbel wist ze niet te winnen. Eerder dit jaar won ze wel het singlestoernooi op Wimbledon, naast Australian Open en Roland Garros. De Groot won in totaal zestien titels op de vier grand slam toernooien. Vorig jaar werd ze in Tokio tevens olympisch kampioen. Ze staat op de wereldranglijst momenteel op de eerste plek in zowel de single- als de dubbelcategorie. De titel bij de rolstoeltennissers ging naar de Brit Alfie Hewett, die de als eerste geplaatste Shingo Kunieda uit Japan, de titelverdediger en nummer 1 van de wereld versloeg in twee sets: 7-6 (2) 6-1. Rolstoeltennisser Niels Vink won de US Open bij de quads. Hij versloeg in de finale zijn landgenoot Sam Schröder in twee sets: 7-5 6-3. Vink had eerder dit jaar op Roland Garros zijn eerste individuele grandslamtitel gewonnen door Schröder te verslaan. Op Wimbledon was Schröder hem de baas.||https://www.volkskrant.nl/sport/rolstoeltennisster-diede-de-groot-wint-us-open-voor-de-vijfde-keer~bc2e1ed8/
2022-09-12||Lees hier het liveblog over de oorlog in Oekraïne van maandag 12 september terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-maandag-12-september-terug~ba1437a6/
2022-09-12||Nieuwbouw is tot nog toe de grootste aanjager van gasloos wonen||Alleen door de bouw van nieuwe woningen komt er enige vaart in het aardgasloos wonen. Het afschakelen van bestaande woningen van het gasnet gaat traag en heeft nog weinig effect. Om klimaatdoelen te halen wil het kabinet meer woningen afschakelen van het gasnet en ze laten overschakelen op duurzame energie. Op dit moment heeft circa 8 procent van de woningen geen gasaansluiting. De meeste gasloze woningen maken gebruik van warmtenetten, waarbij de warmte van bijvoorbeeld afvalverbrandingsinstallaties via een pijplijn naar woningen komt. Vooral grote nieuwbouwprojecten maken gebruik van deze netten. De laatste jaren is er ook opmars van - veelal kleinere - nieuwbouwprojecten waarbij de woningen volledig elektrisch zijn. Met een elektrische warmtepomp kunnen bewoners hun huis verwarmen. Bijna geen enkele nieuwe woning krijgt inmiddels nog een aansluiting op het gasnet, blijkt uit de cijfers van de drie grote netbeheerders. In 2021 kregen negen op de tien nieuwe woningen geen gasaansluiting meer. Het ombouwen van bestaande woningen gaan veel trager. Bestaande huizenbezitters zullen dan een speciale warmtepomp moeten kopen. De verkoop daarvan loopt wel op, maar blijft nog ver achter op de verkoop van de traditionele HR-ketels. De meeste van de 72 duizend gekochte warmtepompen komen bovendien in nieuwbouw terecht. Aan HR-ketels gaan er jaarlijks nog 430 duizend over de toonbank. Deze gasketels komen vooral in bestaande woningen terecht. De enorme stijging van gasprijzen door de oorlog in Oekraïne kan een extra impuls geven om een warmtepomp te kopen. Cijfers over 2022 zijn echter nog niet bekend.||https://www.volkskrant.nl/nieuws-achtergrond/nieuwbouw-is-tot-nog-toe-de-grootste-aanjager-van-gasloos-wonen~b1919e12f/
2022-09-12||President Santokhi wil zakendoen met Rutte: ‘Nederland heeft een stikstofprobleem, misschien kan Suriname helpen’||Het verhaal van president Chandrikapersad, kortweg Chan, Santokhi is een verhaal van een politicus die twee jaar geleden de verkiezingen won met de belofte om grote veranderingen door te voeren in zijn kleine land. Het is het verhaal van een politicus die zijn ongeduldige volk, 500 duizend Surinamers, dag in dag uit moet verklaren waarom het niet opschiet met die veranderingen. Een hoofdrol in die verklaringen is weggelegd voor de puinhopen van zijn voorganger, die president Santokhi zo min mogelijk bij naam noemt. ‘Ik volg de berichtgeving over Suriname in Nederland goed hoor’, zegt de 63-jarige Santokhi bij wijze van begroeting in zijn strakke, lichte werkkamer, waar behalve het staatshoofd ook de airconditioning de scepter zwaait. Hij zegt het met een twinkeling in de ogen, maar de frons erboven roept de vraag wat hem zoal opvalt in de Nederlandse media. ‘De historie tussen Suriname en Nederland is er een met veel ups en downs. Maar het zijn de downs die domineren. Lange tijd was er zelfs maar één onderwerp: Bouterse. De rest interesseerde niemand.’ Desi Bouterse, daar heb je hem. Die onwelgevallige voorganger, in afwachting van het hoger beroep voor zijn verantwoordelijkheid voor de moord op vijftien politieke tegenstanders in 1982, de zogeheten Decembermoorden. Bouterse (76) is de man van wie Santokhi twee jaar naar eigen zeggen ‘een bankroete boedel’ overnam: een land met 2,5 miljard euro aan schulden bij verschillende commerciële partijen en China. Bouterse had het verbruid bij het IMF, en ook de verhouding met Nederland – door Bouterse steevast ‘de kolonisator’ genoemd – was moeizaam. Tel daar economische schade door de coronapandemie bij op, de overstromingen die dit voorjaar het Surinaamse binnenland teisterden, en de in een jaar tijd met meer dan 50 procent toegenomen inflatie onder invloed van de oorlog in Oekraïne. Het is meer dan de brede, in donkerblauw pak gestoken schouders van president Chan Santokhi alleen kunnen dragen. ‘Je moet deze oproep plaatsen tegen de klassieke opvatting over de samenwerking tussen Suriname en Nederland, waarin Suriname zegt: ‘geef me geld, geef me ontwikkelingshulp’. Daar ben ik niet van. We zijn twee landen met een historische relatie, twee volwassen landen die allebei hun uitdagingen hebben. Nederland heeft een stikstofprobleem, misschien kunnen wij wel helpen, wij hebben landbouwgrond. Wij hebben binnenkort olie en gas. Je weet nooit wat er gebeurt als de oorlog in Oekraïne nog langer duurt... ‘Maar Nederland is een ontwikkeld land, wij zijn nog een ontwikkelingsland. Rutte heeft tijd en moeite genomen te bellen naar de directeur van IMF om Suriname te ondersteunen. Veel regeringsleiders hebben hun lobby ingezet voor ons herstelplan, een traject tot 2035. We kijken naar de toekomst, naar de volgende generatie.’ ‘Ik weet het niet. Eerst zouden ze het tweede kwartaal van dit jaar tekenen, toen het derde, toen het vierde. Deze week heb ik gehoord dat ze pas volgend jaar tekenen. De baas van Staatsolie is deze week in Parijs en ik heb hem gevraagd verhaal te halen. ‘Door de oorlog in Oekraïne stijgen de prijzen explosief. Daarom wil ik spoedoverleg met het IMF. Ik wil heronderhandelen, de afspraken openbreken om ze aan te passen aan deze nieuwe realiteit. Daarin wil ik de toekomstige inkomsten uit olie en gas mee laten wegen, maar daarvoor is die FID nodig. Ik wil mijn bevolking verlichting kunnen bieden. Ik wil subsidie kunnen geven op voedsel.’ ‘Het staat op de agenda. Het is onderdeel van een reorganisatie van het hele zorgsysteem, waarbij we veel hulp van Nederland krijgen. Die verplegers willen vaak ook een stukje zekerheid voor hun gezin. En hoe vervelend het ook is, ik kan ze niet verbieden daarvoor te kiezen en weg te gaan. Wel zeg ik: kijk, Nederland, dit is een bijdrage die we leveren aan uw medische sector. Wat kan ik van u terugverwachten? Dat is die volwassen manier van zaken doen. Misschien moet Nederland tijdelijk medisch personeel invliegen naar Suriname.’ ‘We werken aan een sociaal vangnet om de ergste nood te verlichten. Ambtenaren (60 procent van de Surinaamse beroepsbevolking, red.) hebben al 25 procent salarisverhoging gekregen. Maar mensen zijn verwend door de vorige regering. Als je tien jaar lang van alles gratis krijgt, dan ontstaat er een zekere attitude. Kijk, ik ben geen Sinterklaas. Ik zit niet op deze stoel om cadeautjes te verdelen, ik zit op deze stoel om de economie te herstellen.’ ‘Als je een uitgewoond land erft waar geen enkele semi-overheidsinstantie winstgevend is, op Staatsolie na, dat ook een miljoenenschuld heeft, dan wil je grip op de situatie. En dat doe je met deskundige mensen die je vertrouwt. Die koop je niet in de supermarkt. Maar de samenleving had moeite met die benoeming, dus heb ik gezegd: ‘Oké, ik trek mijn familielid terug.’ Dus ik luister. Maar ik ga niet deze kleine natie, waar eenheid moet heersen tussen alle sociale, maatschappelijke, culturele en religieuze groepen, laten verscheuren door rassenhaat.’ Met de laatste zin doelt Santokhi op de beschuldiging dat hij in de eerste plaats goed zou zorgen voor de Hindoestaanse Surinamers, waarvan hij er zelf een is. Dit verwijt langs de etnische breukvlakken van de Surinaamse samenleving, wordt aangewakkerd door de partij van Bouterse. Een dag nadat de Volkskrant met Santokhi had gesproken, verscheen de vorige president voor het eerst in lange tijd in het openbaar. Bouterse sloot zich aan bij een demonstratie tegen het regeringsbeleid die uit nog geen honderd man bestond, samendrommend onder het schaduwrijke bladerdak van een tamarindeboom aan het Onafhankelijkheidsplein. ‘Bouta, Bouta!’ Toen hij uit een geblindeerde auto stapte, begonnen de aanwezigen haast uitzinnig zijn politieke koosnaam te scanderen. Iemand regelde een klapstoel. Iemand anders regelde een betere klapstoel. Bouterse ging met een brede lach zitten, liet zich een biertje brengen en bespeelde zijn publiek zonder al te veel woorden. Zijn aanhangers schreeuwden dat de benzineprijzen te hoog zijn, dat de regering weg moet. Bouterse beaamde knikkend dat deze regering ‘jat en steelt’ van de bevolking. Zolang de economische crisis voortduurt, blijft Bouterse een gevaar voor Santokhi. President Santokhi is geen bijzonder overtuigend redenaar. Maar op de vraag of hij vindt dat excuses voor de slavernij zinvol zijn – een onderwerp waarover ook premier Rutte in gesprek gaat met het Comité Herdenking Slavernijverleden – antwoordt hij verrassend bevlogen. ‘Er is een nieuwe generatie, waarbij alle partijen bereid zijn met elkaar te praten. Dat is al een hele positieve ontwikkeling. Ik denk dat excuses zeker bijdragen aan een betere toekomst. Daarbij gaat het niet zozeer om formele excuses. Als ze uit het hart komen, kunnen ze aan de andere kant zoveel barrières wegnemen. Samen terugkijken, lessons learned, en dan op naar een betere toekomst.’ ‘Ik denk dat ook de partij van Rutte zich op een gegeven moment zal beseffen dat er behoefte is aan excuses.’||https://www.volkskrant.nl/nieuws-achtergrond/president-santokhi-wil-zakendoen-met-rutte-nederland-heeft-een-stikstofprobleem-misschien-kan-suriname-helpen~bfe00010/
2022-09-12||Musea kampen met dalende bezoekersaantallen en stijgende kosten||Jaarlijks zet de brancheorganisatie, waarbij 471 musea zijn aangesloten, alle cijfers op een rij. Uit het nieuwe overzicht blijkt dat voor musea de gevolgen in het tweede jaar van de pandemie nog ernstiger waren dan in het eerste jaar. In 2020 werden in totaal 13,2 miljoen bezoeken aan musea afgelegd, dat aantal is vorig jaar gedaald naar 11,8 miljoen. Dat is slechts iets meer dan een derde van het aantal bezoeken voor de pandemie. Dankzij grootschalige noodsteun van Rijk, provincies en gemeenten bleven alle musea overeind. Volgens de directeur van de Museumvereniging, Vera Carasso, is er geen enkel museum omgevallen als gevolg van de pandemie. ‘Een paar hebben de deuren definitief gesloten aan het begin van corona, maar daarbij waren ook andere factoren in het spel. Het is wonderbaarlijk dat we alles in stand hebben kunnen houden, dankzij de noodsteun maar ook doordat alle musea de broekriem flink hebben aangehaald.’ Desondanks heeft 43 procent van de musea 2021 met rode cijfers afgesloten, aldus het rapport. Dat zijn volgens de Museumvereniging vooral kleinere musea, gemeentelijke en particuliere musea. Zij zijn het hardst getroffen en hebben inmiddels geen reserves meer. Als gevolg van de bezuinigingen is het aantal tijdelijke tentoonstellingen vorig jaar met 37 procent afgenomen ten opzichte van 2019. Door de verschraling van het aanbod is er minder aanleiding om een museum te bezoeken. Hierdoor dreigt volgens Carasso een neerwaartse spiraal. ‘Mensen hebben hun gedrag aangepast, waardoor ze minder naar musea gaan. Dat ritme komt wel weer terug, maar niet in het tempo dat wij hadden verwacht. Er is ook minder internationaal toerisme, waarvan bijvoorbeeld het Zuiderzeemuseum en het Muiderslot last hebben.’ Carasso roept daarom de overheid op om de musea opnieuw financieel te hulp te schieten. Op Prinsjesdag wordt duidelijk hoe staatssecretaris Gunay Uslu voor Cultuur (D66) het extra geld voor cultuur gaat verdelen dat in het regeerakkoord is afgesproken. Voor 2023 is dat 170 miljoen euro. Met extra overheidssteun kunnen volgens de directeur van de Museumvereniging meer musea verduurzamen en kunnen meer tentoonstellingen worden geprogrammeerd, wat de bezoekersstroom weer op gang kan helpen. Ook dient er volgens haar nieuw publiek te worden getrokken. ‘De creativiteit in onze sector is belangrijk. Nu zie je al hele mooie samenwerkingen van musea met mbo’s en festivals. Dat moeten we koesteren, maar daar moeten we ook in investeren.’ Musea hebben ook enorm last van de stijgende energiekosten, omdat zij veelal grote oppervlakten moeten verwarmen. Ook de klimaatbeheersing waarmee musea en depots zijn uitgerust om de collectie te beschermen, kost veel energie. Bijkomend probleem is dat veel musea in monumenten zijn gehuisvest die niet snel kunnen worden verduurzaamd. Carasso: ‘Een typisch voorbeeld van een klein museum dat in de problemen dreigt te komen is Museum Borg Verhildersum in de provincie Groningen. Dat heeft een energierekening van 25 duizend euro met een aflopend contract in oktober. Ze gaan dan bijna vier keer zoveel betalen op een begroting van 500 duizend euro. Dat geld hebben ze niet. Elke verhoging van de energierekening levert direct een verlies op, ze hebben geen reserves om dat op te vangen. De verwarming uitzetten is geen optie, want dan wordt het te vochtig voor het antiek en de schilderijen. Deze problematiek zie je nu bij heel veel musea.’ ‘In de sector is de energierekening gemiddeld drie keer zo hoog geworden. Bij grote musea gaat het om extra uitgaven van tonnen, of zelfs miljoenen. Dit is natuurlijk een probleem waar heel Nederland mee kampt. Dat moet dan ook landelijk worden opgelost.’||https://www.volkskrant.nl/cultuur-media/musea-kampen-met-dalende-bezoekersaantallen-en-stijgende-kosten~bd599dd9/
2022-09-12||EuroPride in Servië onder druk na uitlatingen president, lhbti-activisten wijken niet||De aandacht van de aanwezige Servische pers gaat zaterdag 27 augustus vooral uit naar de deal die Servië zojuist met Kosovo heeft gesloten na een ruzie omtrent identiteitskaarten. Tot de Servische president Aleksandar Vucic vrijwel uit het niets laat vallen dat de EuroPride in Belgrado over twee weken juist door de conflicten met Kosovo niet veilig te organiseren valt en wordt geannuleerd. ‘In een vrolijkere tijd is het evenement weer welkom’, zegt hij. De verklaring van de centrumrechtse Vucic, bedreven in het inspelen op conservatieve en nationalistische sentimenten, werd direct bekritiseerd door lhbti-activisten én 145 Europarlementariërs, die een brief stuurden naar Vucic met de oproep de Pride door te laten gaan. De organisatie liet direct weten zich niks aan te trekken van de presidentiële uitlatingen: de festiviteiten deze week gaan gewoon door, bevestigt de organisatie aan de Volkskrant. Al sinds 2000 ontvangt ieder jaar een andere Europese stad de EuroPride, een van de grootste lhbti-manifestaties ter wereld. Maar voor het eerst wil het staatshoofd van het organiserende land een streep door de activiteiten zetten. Veel landen in Centraal en Oost-Europa staan er niet goed op wat betreft de acceptatie van lhbti’ers. De kaart van mensenrechtenorganisatie ILGA-Europe – op basis van acceptatie van en rechten voor lhbti’ers – laat een duidelijk negatief verloop oostwaarts zien. Polen stopte pas met het invoeren van ‘lhbti-vrije zones’ na hevige druk van de EU. Hongarije verbood onder meer het adopteren van kinderen voor homostellen, geslachtsverandering en voorlichting over homoseksualiteit door scholen en media. Toch zijn er ook positieve ontwikkelingen. De Oekraïense regering bereidt een wet voor om het geregistreerd partnerschap voor lhbti-stellen mogelijk te maken. Het Sloveens Constitutioneel Hof verklaarde deze zomer het onderscheid tussen hetero- en homostellen in het huwelijksrecht onverenigbaar met de grondwet. Hierdoor doorbreekt Slovenië het ‘regenbooggordijn’ en wordt het het eerste land aan de oostkant van het voormalige IJzeren Gordijn waar het homohuwelijk legaal is. Het Tsjechisch parlement gaat in de komende maanden eveneens stemmen over het legaliseren van het homohuwelijk. ‘Natuurlijk zijn er veel negatieve ontwikkelingen op wetgevingsgebied in Oost-Europa, maar de acceptatie van lhbti’ers stijgt alleen maar’, zegt Rémy Bonny. De Belg, directeur van de Europese lhbti-organisatie Forbidden Colours, richt zich onder meer op het steunen van lhbti-bewegingen in Oost-Europa. ‘Sinds Orbán met die wetten is begonnen, is de opkomst bij de Budapest Pride verdubbeld’, zegt Bonny. ‘Ook in Polen zijn 25 Prides per jaar, door het hele land. Op optredens van homoseksuele zangers komen tienduizenden Poolse fans af.’ Opinieonderzoeken onderschrijven Bonny’s stelling. Een recente peiling toonde aan dat 64 procent van de Polen voor het homohuwelijk is. In Orbáns Hongarije was homo-acceptatie lang tanende, maar in een peiling van vorig jaar steunt 60 procent het homohuwelijk, ten opzichte van 33 procent in 2019. Bonny: ‘Er is een duidelijke tegenbeweging en die is nog nooit zo sterk geweest.’ Bonny bezoekt Prides in verscheidende landen waar lbhti-rechten onder druk staan, maandag vertrekt hij tevens naar Belgrado. ‘Maar de EuroPride heeft in mijn herinnering nog nooit zo onder druk gestaan door uitspraken van een staatshoofd.’ ‘Geweld en discriminatie tegen lhbti’ers is een van Servië’s grootste problemen’, zegt Serviër Goran Miletic, organisator van de EuroPride. Lhbti’ers en lhbti-organisaties hebben regelmatig te maken met geweld en vandalisme van met name orthodoxe christenen, nationalisten en voetbalhooligans. Een belangrijke orthodoxe bisschop riep eind augustus op tot geweld tegen deelnemers van de EuroPride en zei dat hij de deelnemers wil vervloeken. ‘Ik verwacht zo’n twintigduizend bezoekers deze week en het zal spannend worden of de tegendemonstranten met meer zijn’, zegt Rémy Bonny. ‘Dat zou een unicum zijn.’ Na de woorden van president Vucic eind augustus trokken duizend mensen door de straten van Belgrado. De demonstranten, voornamelijk nationalisten en orthodoxen, keerden zich met borden als ‘Red onze kinderen en families’ tegen de EuroPride. De evenementen, die maandag beginnen met lezingen, theatervoorstellingen en een muziekfestival, gaan gewoon door, zegt organisator Miletic: ‘De president heeft de bevoegdheid niet om de evenementen te annuleren, hij kan ze alleen verbieden. Maar daar hebben we niets van gehoord. Ik snap niet waar zijn opmerkingen vandaan komen.’ Ook het hoogtepunt van de EuroPride, de parade op zaterdag, gaat gewoon door. ‘We hebben alleen na overleg met de politie de route iets ingekort. Verder vertrouwen we erop dat de politie ons zal beschermen.’ Volgens Bonny maakt Servië in elk geval geen goede sier. ‘We hebben al genoeg problemen met Polen en Hongarije, omdat bij hun toetreding tot de EU in 2004 niet genoeg eisen zijn gesteld. Servië is kandidaat-lid, maar komt zo geen stap dichterbij.’||https://www.volkskrant.nl/nieuws-achtergrond/europride-in-servie-onder-druk-na-uitlatingen-president-lhbti-activisten-wijken-niet~b725031a/
2022-09-12||Spectaculaire Alcaraz wint US Open en is jongste nummer één van de wereld||De pijlsnelle opmars van wonderkind Alcaraz, aan het begin van het jaar nog 32ste op de ATP-ranking, kwam zondag tot een (voorlopig) hoogtepunt met winst op de Noor Casper Ruud: 6-4, 2-6, 7-6, 6-3. Behalve de titel, en de bijbehorende 2,6 miljoen dollar, stond in New York de koppositie van de wereldranglijst op het spel. De winnaar van de partij zou maandag koploper zijn. Het werd Alcaraz. In zijn overwinningsspeech stond hij stil bij de slachtoffers van de aanslagen van 9/11, op de finaledag 21 jaar geleden. De nieuwe nummer één van de wereld moest nog worden geboren toen de Twin Towers instortten. Met zijn negentien jaar, vier maanden en zes dagen oud is de Spanjaard de jongste nummer één van de wereld sinds de ranking in 1973 in het leven werd geroepen. De vorige recordhouder heette Lleyton Hewitt: de Australiër was in 2001 twintig jaar oud toen hij voor het eerst de macht greep. Hij is tevens de jongste grandslamwinnaar sinds Rafael Nadal als 19-jarige Roland Garros won, in 2005. Dat Alcaraz de potentie heeft om in de voetsporen van Nadal te treden, toonde hij de afgelopen twee weken. De spectaculaire tennistiener speelde zich in de harten van het New Yorkse publiek. Bijna 24 uur stond hij op de baan, het gevolg van drie opeenvolgende, zwaarbevochten vijfsetters op zijn pad naar de finale. Eindelijk wilde hij zondag toegeven dat hij moe was geweest. ‘Een beetje’, zei de ontwapenende jongeling, om vervolgens het mantra te herhalen dat hij tijdens het toernooi regelmatig aanhaalde: ‘Op de baan heb je geen tijd om moe te zijn.’ Niet alleen met zijn leeftijd speelde Alcaraz zich in de recordboeken. In de kwartfinale tegen het Italiaanse toptalent Jannik Sinner stond hij tot 02:50 uur op de baan, in een partij die vijf uur en vijftien minuten duurde, en waarin hij een matchpoint tegen overleefde. Nooit gingen de lichten in het Arthur Ashe Stadium later uit na een tennispartij. Een ronde eerder was hij pas om 02:23 klaar geweest tegen de Kroaat Marin Cilic. Alcaraz, zijn pikzwarte, korte haren gladgestreken richting zijn voorhoofd, oogstte in New York bewondering met zijn werklust, maar vooral zijn betoverende speelstijl. De energieke Spanjaard haalt ballen die voor anderen onbereikbaar zijn, glijdend en sprintend over het hardcourt. Tegenstanders moeten hem in een rally vaak meerdere keren verslaan. Met zijn rug tegen de muur schakelt hij bovendien pijlsnel van verdediging naar aanval. ‘Ik heb nog nooit tegen iemand gespeeld die zo goed beweegt als hij’, zei de Amerikaan Frances Tiafoe nadat Alcaraz hem in de halve finale had verslagen. Vaak leidde zijn punten in New York tot staande ovaties. In de kwartfinale tegen Sinner sloeg hij een bal achter zijn rug om naar de overkant. Alcaraz won het punt. In de finale gingen de meeste lange, spectaculaire slagenwisselingen opvallend genoeg naar de 23-jarige Ruud, die had geleerd van zijn debuut in de eindstrijd van Roland Garros van eerder dit jaar. Toen was hij kansloos geweest tegen Rafael Nadal, dit keer weerde hij zich kraniger. De Noor miste twee breakpunten om de derde set op zijn naam te schrijven, maar liet Alcaraz ontsnappen. Die won vervolgens de tie-break (7-1), en daarna ook de vierde set. Het onderlinge verschil was in punten uitgedrukt kleiner dan de score doet vermoeden: 127 versus 122. ‘Ik heb hier hard voor gewerkt’, zei de Spaanse sensatie nadat hij iedereen in zijn gevolg op de tribune had in de armen was gevallen. De laatste omhelzing bewaarde hij voor coach Juan Carlos Ferrero, zelf ooit de nummer één van de wereld. Bij aanvang van de US Open maakten liefst vijf tennissers - Alcaraz, Ruud, Daniil Medvedev, Stefanos Tsitsipas en Nadal - kans op de koppositie van de ATP-ranking. Medvedev, tot maandag lijstaanvoerder, verloor in de achtste finale, net als nummer twee Nadal. Uiteindelijk waren het Alcaraz en Ruud die het langst overeind bleven. ‘Het was mooi dat we het in een onderling duel konden beslissen’, zei Ruud, die zich schoorvoetend neerlegde bij zijn tweede plek. ‘Ik heb nu in elk geval nog wat om op te jagen.’ De nieuwe ATP-ranglijst is enigszins vertekend, mede door het veelbesproken seizoen van Novak Djokovic. In New York ontbrak de Serviër vanwege zijn weigering de coronarpik te nemen, waardoor hij eerder al de Australian Open miste. Djokovic won Wimbledon, maar daar waren geen punten te verdienen na de verbanning van Russische en Belarussische spelers. Nadal, winnaar van de Australian Open en Roland Garros, moest door blessures veel toernooien aan zich voorbij laten gaan. Het deed niets af aan de prestatie van Alcaraz. De US Open trok dit jaar een recordaantal van 776.120 bezoekers, zo werd na afloop van het toernooi bekendgemaakt. In de eerste week kwamen ze met name voor het afscheid van Serena Williams, in de tweede werden ze verwend door een dynamische, jonge Spanjaard die maandag wakker wordt als de beste tennisser van het moment. Alcaraz is net begonnen. Voor zijn concurrenten moet het een beangstigende gedachte zijn.||https://www.volkskrant.nl/sport/spectaculaire-alcaraz-wint-us-open-en-is-jongste-nummer-een-van-de-wereld~be65332b/
2022-09-12||De Volkskrant tv-selectie voor maandag 12 september||NPO 2, 20.25 uur De agent die een rondje door de wijk loopt is in Nederland een uitgestorven fenomeen. Waar de overheid zich terugtrekt, nemen burgers het initiatief. Met buurtpreventiegroepjes op sociale media of patrouilles door de straten houden ze een oogje op verloedering en verdachte zaken als diefstal en vandalisme. In zijn documentaire De burgerwacht loopt Frans Bromet mee met Hans Huijgen en de leden van Buurtpreventie Noord-Rhoon. Met felgekleurde hesjes en walkietalkies gaan ze op pad. Maar waar ligt precies de grens tussen oplettendheid en bemoeizucht? NPO 3, 20.25 uur Het zware trainingsregime van Idris Elba’s Fight School begint zich na een maand te wreken. Het is tijd voor een nieuwe oefenbokspartij, maar de leerlingen kampen met blessures en er zijn nogal wat spanningen binnen de groep. Blijkbaar eist het samenleven onder één dak zijn tol, en de stress loopt zo hoog op dat Chanika en Kerryn niet langer in dezelfde boksring willen oefenen. Idris Elba, de acteur en initiatiefnemer achter het project, besluit dat het tijd is voor ontspanning. Hij neemt het hele stel mee naar de vip-première van zijn nieuwste film. RTL 8, 20.25 uur (Romkom, Antoinette Beumer, 2013) Er is ruimte voor verbetering in het leven van Soof (Lies Visschedijk). Het runnen van haar cateringbedrijf gaat moeizaam samen met de zorg voor huishouding, obstinate puberdochter en jongenstweeling. En dan is er nog de langs het gezin heen levende echtgenoot (Fedja van Huêt). Antoinette Beumer regisseert de losjes op de columns van Sylvia Witteman gebaseerde romkom kundig. Zus Marjolein Beumer, die het script schreef, houdt de dialoog scherp en dankzij Visschedijk blijft Soof een vrouw van vlees en bloed. Het onvermijdelijke Soof 2 (2016) wordt dinsdag op tv vertoond, opdat u volledig bent warmgedraaid voor de lancering van Soof 3, aanstaande donderdag in de bioscoop. SBS 9, 20.30 uur (Komedie, Paul Feig, 2011) Nooit eerder vertoond: een vrouw in haar bruidsjurk die midden op straat gaat zitten poepen. Hoe Lilian (Maya Rudolph) in deze benarde situatie is terechtgekomen? Het lijkt allemaal de schuld van haar beste vriendin annex onzekere dertiger Annie (Kristen Wiig), die samen met Lilians andere beste vriendin, Helen Harris III, als bruidsmeisje is uitverkoren. Regisseur Feig, schrijver Wiig en producer Judd Apatow laten de voor het comedygenre gebruikelijke smerigheid nu eens volledig aan de vrouwen over, met fantastisch resultaat. Oscarnominaties voor het script en voor de bijrol van Melissa McCarthy. NPO 3, 22.05 uur In de laatste week van Dertigers is de grote dag aangebroken voor Alex en Elias. Babs heeft zich op het huwelijk verheugd, maar kan zich niet beheersen en vertelt Saar flink de waarheid. Dat blijft niet onopgemerkt. Dertigers is gebaseerd op een Vlaamse origineel en volgt grotendeels dezelfde verhaallijn. Het is waarschijnlijk dat de serie bij ons volgend jaar een vierde seizoen krijgt, maar wat er daarna gebeurt is onzeker. De Vlaamse versie is namelijk na vier seizoenen gestopt, om binnenkort een herstart te maken met nieuwe acteurs en personages. NPO 2, 22.20 uur Het huidige chiptekort maakt pijnlijk duidelijk hoezeer de wereld afhankelijk is geworden van micro-elektronica. Chips worden gemaakt met geavanceerde lithografiemachines, afkomstig van een handvol bedrijven die daarmee een sleutelrol vervullen in de wereldeconomie. Een van de grootste spelers op dit gebied is ASML, een onopvallend bedrijf in Veldhoven dat ooit begon als Philips-dochter en uitgroeide tot een speler van mondiaal belang. Tegenlicht onderzoekt hoe ASML zijn positie heeft veroverd en spreekt de mensen die deze machtige machines bouwen. Net 5, 22.20 uur (Fantasy, Joe Wright, 2015) Regisseur Wright (Anna Karenina, Atonement) gaat dit keer onbekommerd aan de haal met J.M. Barries beroemde Peter Pan-personage. WOII-weeskind Peter (Levi Miller) wordt naar Neverland ontvoerd om net als duizenden anderen voor piratenleider Blackbeard (Hugh Jackman) naar elfenstof te gaan graven. Zo ontmoet hij Tiger Lily (Rooney Mara) en zijn toekomstige rivaal Hook (Garrett Hedlund). Van de eenvoudige charme van het Peter Pan-verhaal blijft weinig over, maar Jackman is plezierig maf als Blackbeard en de WOII-situering zorgt voor charmant surrealisme (vliegende piratenschepen die door Spitfires worden beschoten).||https://www.volkskrant.nl/cultuur-media/de-volkskrant-tv-selectie-voor-maandag-12-september~b7467bb0/
2022-09-12||De aanslagen van 11 september  kenden we al uit slechte films||‘Freedom has been attacked; Freedom must be defended.’ (George W. Bush) Ian McEwan in The Guardian: ‘These were the kind of events that Hollywood had been imagining these past decades in the worst of movies. But American reality ­always outstrips the imagination.’ Of anders gezegd: we hadden het allemaal al in slechte films gezien, maar in Amerika is de werkelijkheid altijd sterker dan fictie. En Simon Reeve over de terroristen Ramzi Yousef en Osama bin ­Laden: ‘They want nothing less than the overthrow of the west, and since that’s not going to happen, they just want to punish – the more casualties the better.’ Een Amerikaanse security chief zat zich op te winden over hoe die vliegtuigen ooit hadden kunnen worden gekaapt. ‘I thought we had dealt with that.’ Zo’n veel­zeggend zinnetje. O blind arrogance! ‘It’s a war against civilization.’ (Colin Powell) No, Mr. Powell, it’s a war about definitions of civilization, about people’s right to define what civilization amounts to. Your civilization against theirs. Maar voor hen is het eenvoudig: US = freedom = civilization = ­democracy, en daar valt geen speld tussen te krijgen. God heeft het zelf gezegd. De rest van de wereld is klootjesvolk, zeker de Arabieren.||https://www.volkskrant.nl/cultuur-media/de-aanslagen-van-11-september-kenden-we-al-uit-slechte-films~b4f40921/
