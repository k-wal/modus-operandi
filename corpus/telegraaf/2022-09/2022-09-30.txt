2022-09-30||Nederlands Dans Theater wint de Zwaan voor indrukwekkendste dansvoorstelling||Toen Dalton Jansen (29) vorig jaar 10 duizend euro won (de Prijs van de Nederlandse Dansdagen Maastricht 2021) verraste de Rotterdamse choreograaf publiek en jury door tijdens zijn dankwoord te beloven het prijzengeld met de twee overige genomineerden te delen. De burgemeester van Maastricht verhoogde het bedrag met de helft, zodat alle drie met een werkbaar productiebedrag naar huis gingen. De eervolle prijs die Jansen vrijdagavond kreeg tijdens het Gala van de Nederlandse Dans in Maastricht valt echter niet te delen. De Jonge Zwaan voor de indrukwekkendste dansproductie 2022, voor het eerst uitgereikt op initiatief van de jeugddanssector en de Vereniging van Schouwburg- en Concertgebouwdirecties, is een bronzen beeld, ontworpen door kunstenaar en choreograaf Toer van Schayk. De onderscheiding krijgt Jansen voor zijn deels autobiografische jongerenvoorstelling Birds (12+, 2022), gemaakt bij jongerenproductiehuis Dox en Productiehuis Theater Rotterdam. Het is een eerlijke, rauwe choreografie (vier sterren van de Volkskrant) over zijn ‘abonnement op eenzaamheid’, zoals Jansen zijn vijftienjarig verblijf in de jeugdzorg noemde. In een emotioneel dankwoord droeg hij de Jonge Zwaan op aan alle jongeren in de jeugdzorg. De andere Jonge Zwaan, voor de indrukwekkendste dansprestatie in een jeugd- of jongerenvoorstelling uit afgelopen seizoen, ging naar ‘eersteklas entertainer’ Dietrich Pott (36) voor zijn ‘ingewikkeldste breakdancecombinaties’ in de voorstelling B-Boy / XL (12+) van Maas Theater en Dans. ‘De zwaartekracht lijkt geen vat op hem te krijgen’, aldus de jury over deze eveneens nieuw ingestelde jeugddansprijs. Ook de Rotterdamse hiphoppionier Lloyd Marengo (49) viel tijdens het openingsgala van de Nederlandse Dansdagen in de prijzen: hem werd de Gouden Zwaan toegekend voor zijn ‘voortrekkersrol in de tweede breakdancegolf in de jaren negentig in Nederland’, ‘zijn onmiskenbaar grote inzet voor de community’ en ‘de bijzondere wijze waarop hij hiphop op het podium brengt, zonder de schoonheid en rauwheid van de cultuur te verliezen’, zo schrijft de jury. Nog meer winst voor de breakdancegemeenschap: danser Simon Bus (33) won de Innovatieprijs Nederlandse Dansdagen Maastricht van 25 duizend euro (mede gefinancierd door de Gemeente Maastricht) voor een nieuw dansstuk, dat volgend jaar tijdens de Dansdagen in première gaat. Balletdanser Young Gyu Choi (32) won de prestigieuze Zwaan voor de indrukwekkendste dansprestatie 2022 voor de ‘fenomenale technische beheersing en bevlogen virtuositeit’ van zijn rol in de 7e Symfonie van Toer van Schayk bij Het Nationale Ballet. De jury roemt zijn uitzonderlijke sprongkracht: ‘Schijnbaar moeiteloos schakelt Young Gyu Choi tussen de verschillende werelden van moderne klassiekers en eigentijdse balletten en schittert hij in de werken van wereldvermaarde choreografen.’ De Zuid-Koreaan, die elf jaar bij Het Nationale Ballet danst, waarvan zes als eerste solist, liet hiermee de genomineerde dansers Kris Mohammed Adem (in Storm van LeineRoebana) en Shailesh Bahoran (in Kishan door zijn IRC Company) nipt achter zich. Uiteindelijk maakte Figures in Extinction [1.0], gecreëerd bij Nederlands Dans Theater door de Canadese choreograaf Crystal Pite en Engelse theaterregisseur Simon McBurney, een onuitwisbare indruk op de VSCD-jury. De Zwaan voor de indrukwekkendste dansproductie 2022 werd onder luid tromgeroffel uitgereikt aan artistiek directeur Emily Molnar van NDT. De jury roemde de dansers die ‘in de huid kruipen van uitgestorven diersoorten en op fenomenale wijze smeltende ijskappen en het onderwaterleven in beeld brengen. Een overrompelende totaalervaring die blijft nadreunen.’||https://www.volkskrant.nl/cultuur-media/nederlands-dans-theater-wint-de-zwaan-voor-indrukwekkendste-dansvoorstelling~bbad9870/
2022-09-30||Biggetje Knor gaat er met drie Gouden Kalveren vandoor, beste hoofdrol voor Thekla Reuten||Knor triomfeerde vrijdagavond bij het gala van de Nederlandse film. De Dutch Academy For Film (DAFF) eerde de allereerste Nederlandse stop-motion animatiespeelfilm met Gouden Kalveren in de categorieën beste film, beste regie en beste production design, waarvan de laatste twee op persoonlijke titel werden toegekend aan regisseur Mascha Halberstad. In de door Marleen Slot (Viking Film) geproduceerde familiefilm krijgt het meisje Babs een eigenwijs biggetje cadeau van haar opa, maar die heeft snode plannen met Knor: het winnen van de plaatselijke worstenwedstrijd. De beeldje voor beeldje geschoten poppenanimatiefilm kwam tot stand tijdens de pandemie, toen alle filmopnamen met levende acteurs noodgedwongen stil vielen. In de gloednieuwe Arnhemse animatiestudio Holy Motion kon wel veilig worden doorgewerkt. Knor ging begin dit jaar in wereldpremière op het filmfestival van Berlijn en draait nog altijd in de Nederlandse bioscopen, nu met de onlangs toegevoegde 20 minuten durende ‘prequel’ Koning worst. Ook Do Not Hesitate, het oorlogsdrama van Shariff Korver dat voor de meeste kalveren (acht) werd genomineerd, viel meermaals in de prijzen. De Nederlandse Oscarinzending (in 2021) over een groepje militairen op drift in Afghanistan werd bekroond met Kalveren voor beste scenario (Jolein Laarman), beste bijrol (Tobias Kersloot) en beste montage (Ruben van der Hammen). Het rouwdrama Narcosis, de onlangs gekozen Oscarinzending van dit jaar, won Kalveren in drie categorieën. In het speelfilmdebuut van regisseur Martijn de Jong, binnenkort te zien in de bioscoop, komt de vader van het gezin, een beroepsduiker, niet meer boven. Thekla Reuten, die als de moeder na die dreun overeind probeert te blijven, won in de categorie beste hoofdrol. Het is pas het eerste Gouden Kalf voor de actrice, die na haar rol in het Oscargenomineerde De tweeling (2002) veelvuldig in buitenlandse films en series speelde. Ook de cameraman (Martijn van Broekhuizen) en kostuumontwerper (Manon Blom) van Narcosis werden bekroond. Het Gouden Kalf voor de beste documentaire ging naar Shabu van Shamira Raphaëla, voor haar innemende portret van de Rotterdamse puber Sharonio. Ook de jeugd-sciencefiction Captain Nova werd bekroond, in de categorie beste geluidsontwerp (Evelien van der Molen). De horrorfilm Moloch kreeg het Kalf voor beste muziek (Ella van der Woude). Bij de televisie-kalveren, die niet door de Academy worden gekozen maar door een jury, won de nieuwe serie Rampvlucht als ‘beste drama’. En kreeg Jeroen Spitzenberger een Kalf voor zijn hoofdrol als Pim Fortuyn in Het jaar van Fortuyn. De beste bijrol in een dramaserie was die van Charlie Chan Dagelet in Dirty Lines. Het Gouden Kalf van het Publiek, waarvoor online kon worden gestemd, ging naar Bon Bini Holland 3 De prijzen werden uitgereikt in de Utrechtse schouwburg, op de slotavond van het 42ste Nederlands Film Festival. Het Gouden Kalf voor de filmcultuur was eerder al uitgereikt aan regisseur Will Koopman, tijdens de openingsavond van het festival.||https://www.volkskrant.nl/cultuur-media/biggetje-knor-gaat-er-met-drie-gouden-kalveren-vandoor-beste-hoofdrol-voor-thekla-reuten~b27cb399/
2022-09-30||Volleybalsters krijgen op WK dreun van België||De Nederlandse volleybalsters hebben op het WK in eigen land een dreun gekregen van België. In het uitverkochte Gelredome won het buurland met 3-1. Na een dramatisch begin van Nederland ging de wedstrijd gelijk op, maar de Belgen trokken toch aan het langste eind. Aanvallend, blokkerend en verdedigend, op alle vlakken waren de volleybalsters in de eerste set de mindere van de Belgen. Aan de hand van aanvaller Britt Herbots wonnen ze de eerste set met 16-25. Het leek dezelfde kant op te gaan in de tweede set, waarin België vlot uitliep naar 13-5, maar daarna greep coach Avital Selinger in. Hij wisselde spelverdeler Britt Bongaerts voor routinier Laura Dijkema en daarna kwam de vechtlust in de ploeg terug. Met steun van de 10 duizend Nederlanders op de tribune kwamen de volleybalsters terug tot 22-23, maar de Belgen hielden het hoofd koel en trokken de set toch naar zich toe (23-25). In de derde set trok Nederland de goede lijn door en vielen de ballen de goede kant op. Door de 26-24 winst hield de ploeg zichzelf in leven, maar in de vierde set bleek de aanvallende kracht van België toch net sterker. Herbots scoorde in de hele wedstrijd maar liefst 41 punten. Onder haar leiding werd ook de vierde set, en daarmee de wedstrijd, nipt (25-27) gewonnen. Door de nederlaag is het doel van Nederland om minstens de kwartfinale te halen een stuk verder weg. Nederland heeft zich na de overwinningen in de eerste drie wedstrijden al wel geplaatst voor de tweede ronde, die dinsdag begint. Daarin strijdt de ploeg met acht landen om vier plekken in de kwartfinale, waarbij de punten uit de eerste fase worden meegenomen. De volleybalsters moeten het daarin opnemen tegen drie landen uit de absolute top: Italië, Brazilië en China. Die landen heeft de Nederlandse ploeg niet eerder verslagen. Tegen Japan en België leken er op voorhand kansen, maar van België is nu dus al verloren. Van Japan, dat flink hoger staat op de wereldranglijst en verrassend won van Brazilië, zal dus sowieso gewonnen moeten worden. Daarnaast is het hopen dat andere landen nog punten morsen. Zo niet, dan moet Nederland zelf winnen van een van de toplanden en daar is niet alleen vechtlust voor nodig, maar ook een betere vorm dan de ploeg tot nu toe heeft laten zien. De eerste kans op herstel is zondag als Nederland tegen Italië speelt.||https://www.volkskrant.nl/sport/volleybalsters-krijgen-op-wk-dreun-van-belgie~bb17484b/
2022-09-30||Lloyd Marengo is een coach, mentor en vaderfiguur voor hiphoppend Nederland||Hoe kom je aan een eigen tegel op de Nieuwe Binnenweg in Rotterdam? In 1996 nam Lloyd Marengo met een neef en vriend coffeeshop Twilight over. ‘Je kon er sigaretjes kopen’, zegt hij met een knipoog in een documentaire over veertig jaar breakdance in Rotterdam. Zelf hield hij niet van drank en roken, wel van dans, rap en graffiti. Dus stopte hij de jukebox vol met hiphopmuziek en maakte ruimte vrij voor crews om te repeteren. Twilight werd een hang-out voor creatievelingen van de straat, een broedplaats voor hiphop. Niet veel later liet de jonge Marengo zijn coachende kwaliteiten zien, toen hij tijdens de voorbereiding voor de jaarlijkse City vs City Battle, vaste finale van de danswedstrijd The Floor is Yours, de bonje tussen Rotterdamse breakdancecrews wist te sussen. Met vereende krachten wisten ze de bokaal naar Rotterdam te halen. De coffeeshop ging van de hand. Toen de havenstad ‘onbekende bekende Rotterdammers’ wilde eren met een tegel, was Marengo de eerste. Op de Nieuwe Binnenweg ligt zijn naam in steen gebeiteld, voor de deur waar Twilight was. Vrijdagavond ontving Marengo tijdens het openingsgala van de Nederlandse Dansdagen in Maastricht de Gouden Zwaan voor zijn voortrekkersrol in de danswereld en zijn onvermoeibare inzet om straatcultuur naar het podium te tillen. Met één been staat de hiphoppionier nog steeds in de underground, met het andere inmiddels stevig in het theater. De kweekvijver aan de Binnenweg werd de voorloper van wat nu het HipHopHuis is, twintig jaar geleden door Marengo mede opgericht. Hij formeerde met Tyrone van der Meer en Alee Rock in 1998 de crew 010Bboyz (een Bboy is een mannelijke breakdanser) liet overal zijn skills zien, van miljonairsfairs tot townships in Zuid-Afrika. En maakte rond de millenniumwisseling de sprong naar Scapino Ballet Rotterdam en Conny Janssen Danst. Daar ontdekte hij hoe je ook kunt choreograferen voor publiek in een theaterzaal. Zijn doorbraak als podiumchoreograaf kwam in 2012, toen hij bij dansgezelschap Don’t Hit Mama de avondvullende show Father Father maakte, met vier Bboys en een percussionist, over de rol die een (afwezige) vader speelt in je leven. Marengo werd geboren in Rotterdam en verhuisde als baby naar zijn oma in Suriname, omdat zijn moeder Esselien zich in Nederland een slag in de rondte werkte om rond te komen. Voor de kleuterschool kwam hij terug naar Rotterdam. Hij groeide op met een oudere en jongere zus, twee jongere broers en stiefvader Gilbert. Zijn biologische vader ontmoette hij pas op zijn vijftiende. De tweede keer was in het mortuarium. Vlak voor Lloyds 16de verjaardag – zijn vader had hem een bijdrage voor een Zündapp-brommer beloofd – werd de eigenaar van een Surinaams eethuis na een ruzie in zijn zaak vermoord. Het delict is nooit opgelost. De liefde voor dans heeft Marengo van zijn moeder. Die doet altijd graag de shuffles van James Brown. Maar dat dans je broodwinning kan zijn, geloofde niemand. Vanaf zijn achtste leerde Marengo zichzelf dansen op straat. Op zijn witte basisschool maakte hij met zijn moves de blits. Iedereen wilde hem thuis komen ophalen, om van hem te leren. Tijdens de middelbare school ontdekte Marengo Rotterdam als hiphopstad via beroemde voorgangers uit de eerste generatie ‘breakers’. Hij kocht een dure videoband van The Battle of the Year, een topevenement in Duitsland, om te oefenen, oefenen, oefenen om dat niveau ook te halen. Dat lukte. 010Bboyz danste overal, in clubs, op festivals, bij liveshows van muziekzenders, voor het Koninklijk Huis. En zoals dat hoort in hiphop, volgens het principe each one teach one, ging hij lesgeven. Dat nam hij bloedserieus. Jonge gasten die wilden breaken, haalde hij op van school, ging in gesprek met ouders om ze mee te nemen naar wedstrijden, ze kwamen bij hem eten, hij liet ze de wereld zien. Half hiphoppend Nederland ziet in Marengo een vaderfiguur, coach en mentor. Vooral in Rotterdam zijn nieuwe generaties breakdancers schatplichtig aan hem. Nog steeds neemt hij protegés onder zijn hoede; het veld is hongerig en de vaderrol ligt hem, ook voor zijn drie kinderen: zoon Sharif (23), dochter Chayenne (21) en nakomertje Xaviera (12), door Marengo liefkozend Mona genoemd, omdat hij haar komst als toetje beschouwt. Nu is hij met zijn Lloydscompany voor het eerst een 4+-hiphopvoorstelling aan het maken: Sribi Switi (Surinaams voor slaap lekker) over kinderverhalen en -liedjes uit Nederlands en Surinaams erfgoed. Daarna haalt hij vijf Soweto Skeleton Movers naar Nederland, gespecialiseerd in de komische, syncopische dansstappen en energieke zang van de Zuid-Afrikaanse pantsula, voor de voorstelling Unbreakable, een ode aan de verwantschap tussen westerse hiphop en Afrikaanse tradities, over persoonlijke verhalen van dansers die ondanks tegenslag nooit breken. ‘Als je investeert in een groep die weinig tot niets heeft, kun je hele mooie dingen doen’, zei hij twee jaar geleden in dagblad Metro. ‘Door dans ben ik rijker geworden als mens. Ik heb anderen met mijn danslessen vertrouwen gegeven.’ Marengo noemt de mens, zijn strijd en de maatschappij de drie pijlers onder zijn werk. ‘Als ik kijk naar de wereld en hoe we met elkaar omgaan, dat staat er niet best voor. Maar ik zie het alsof we aan het verhuizen zijn. Met elkaar, religies, culturen, mensen, iedereen moet zijn plek hervinden. De eerste periode is je huis een rommel. Maar als je huis eenmaal op orde is, kun je er prettig wonen. Het komt wel goed.’||https://www.volkskrant.nl/cultuur-media/lloyd-marengo-is-een-coach-mentor-en-vaderfiguur-voor-hiphoppend-nederland~bc41736f/
2022-09-30||Gemeenten moeten ruim 21 duizend statushouders een huis geven in de eerste helft van volgend jaar||De doelstelling is gebaseerd op het verwachte aantal asielzoekers dat tussen 1 juli van dit jaar en 1 maart van volgend jaar een verblijfsvergunning krijgt. Ook honderd Afghaanse evacués maken onderdeel uit van de groep die een huis moet krijgen. In maart bekijkt het kabinet of de doelstelling moet worden bijgesteld. Het houdt er rekening mee dat er meer woningen nodig zijn als er vanwege de oorlog in Oekraïne meer Oekraïners naar Nederland komen. In de tweede helft van dit jaar is de doelstelling min of meer gelijk aan die van begin volgend jaar. Gemeenten hebben echter veel moeite om de beoogde aantallen te halen. Op 1 september was er in 315 van de 344 gemeenten een achterstand van in totaal 10.343 te huisvesten statushouders. De moeite die gemeenten hebben om huizen te vinden voor asielzoekers die een verblijfsvergunning hebben gekregen, is mede de oorzaak van de huidige asielcrisis. Omdat statushouders in reguliere asielzoekerscentra moeten wachten op een woning, is er daar te weinig plek om nieuwe asielzoekers op te nemen. Daardoor is onder meer het opvangcentrum in Ter Apel overbelast. Intussen probeert de overheid om met verschillende maatregelen de opvangcrisis beheersbaar te maken. In de asieldeal uit augustus is opgenomen dat gezinshereniging pas mogelijk is als een gemeente een woning beschikbaar heeft voor een statushouder met zijn familie. Ook zoekt het kabinet naar nieuwe opvanglocaties. Daarbij stuit het regelmatig op weerstand van gemeenten, zoals de gemeente Noordoostpolder. Een tweede aanmeldcentrum in het dorp Bant had Ter Apel moeten ontlasten, maar komt er niet vanwege een gebrek aan draagvlak. Het kabinet werkt aan een wet om gemeenten te kunnen dwingen asielzoekers op te vangen.||https://www.volkskrant.nl/nieuws-achtergrond/gemeenten-moeten-ruim-21-duizend-statushouders-een-huis-geven-in-de-eerste-helft-van-volgend-jaar~ba797079/
2022-09-30||Thaise couppleger mag aanblijven als premier, tot grote woede van de bevolking||Prayuth Chan-o-Cha pleegde in 2014 een coup, waarop de zittende premier het land moest ontvluchtten. Acht jaar later heeft de ex-generaal de touwtjes nog altijd in handen. Volgens de Thaise oppositie heeft hij daarmee de in de grondwet vastgelegde maximale termijn overschreden. Vorige maand besloten de rechters om de premier te schorsen terwijl zij zich over de kwestie bogen. ‘De meerderheid heeft geoordeeld dat de termijn van de beklaagde als minister-president nog niet is afgelopen’, luidde vrijdag het vonnis van het constitutioneel hof. Zes van de negen rechters zijn van mening dat de ambtstermijn moet worden geteld vanaf 2017, toen de meest recente grondwet in werking trad. Dat betekent dat de impopulaire Prayuth Chan-o-cha mag terugkeren op zijn post en daar tot uiterlijk april 2025 kan blijven zitten. Het vonnis is een klinkende overwinning voor de premier van de koningshuisgezinde Palang Pracharath-partij. Niet alleen kan Prayuth gewoon weer deelnemen aan de verkiezingen van volgend jaar, hij heeft ook alle macht en middelen om die naar zijn hand te zetten. Daarmee is de kans ineens weer klein dat Pheu Thai terugkeert, de populaire partij die in de afgelopen twintig jaar alle democratische verkiezingen heeft gewonnen. Direct na de bekendmaking verzamelden tientallen woedende demonstranten zich in het centrum van Bangkok. Ze riepen de oppositiepartijen en pro-democratische groepen op om hun krachten te bundelen. ‘We kunnen niet langer vertrouwen op de rechtbank en anderen, het is nu de plicht van het volk om te beslissen over de toekomst van het land’, zei activist Somyot Pruksakasemsuk tegenover de menigte. ‘Samen kunnen we Prayuth verdrijven.’ In een gezamenlijke verklaring nemen de oppositiepartijen afstand van het vonnis. ‘De uitspraak zuivert Prayuth niet. De oppositie ziet hem als iemand die op elke mogelijke manier aan de macht wil blijven’, aldus de oppositie, die verwees naar de gebroken belofte van de ex-generaal, die kort na de coup had gezegd dat hij het land niet wilde leiden en maar kort aan de macht zou blijven. Ook op sociale media is de onvrede voelbaar. Verschillende pro-democratische groepen roepen mensen op om zich hier niet bij neer te leggen en dreigen met massale demonstraties. Protestgroep Ratsadon moedigt mensen aan om volgende week in het zwart gekleed te gaan om ‘te rouwen om de dood van de toekomst van Thailand’. De gespannen sfeer doet denken aan de politieke onrust die in 2020 leidde tot een reeks enorme protesten tegen het establishment. De overwegend jonge demonstranten gingen met een waslijst aan gewenste hervormingen de straat op: de vrijlating van gearresteerde activisten, het aftreden Prayuth Chan-o-cha, het beëindigen van de invloed van het Thaise leger op de politiek en inperking van de macht van het Thaise koningshuis. Dat laatste was ongekend in een land waar de steenrijke leden van de koninklijke familie worden vereerd als goden. De 68-jarige Prayuth Chan-o-cha is een van de langstzittende premiers in de Thaise geschiedenis. Door de jaren heen overleefde hij al vele tegenslagen. In 2019 wist hij zelfs de verloren premiersverkiezingen om te zetten in een overwinning. Prayuth weet zich misschien niet verzekerd van de liefde van het volk, maar onderhoudt nauwe banden met het leger en het oppermachtige koningshuis. Alles wees erop dat Prayuth dit jaar of uiterlijk begin volgend jaar dan toch het veld zou moeten ruimen. Zijn termijn eindigt en zijn populariteit bevindt zich op een dieptepunt. Politieke analisten zien dat ook conservatieve kiezers ontevreden zijn over het slechte optreden tijdens de coronacrisis en de economische problemen van het land. Volgens een opiniepeiling vond tweederde van de bevolking begin augustus dat Prayuth moest aftreden. Paetongtarn Shinawatra van de Pheu Thai-partij is verreweg de populairste premierskandidaat. Zij is de jongste dochter van telecommiljardair Thaksin Shinawatra, een linkse populist die premier was van 2001 tot 2006, toen hij in een militaire coup werd afgezet. Bij de volgende verkiezingen, die in 2011 plaatsvonden, bleek hij nog altijd immens populair. Zijn zus won de verkiezingen en diende als premier, tot Prayuth de macht greep. De ex-generaal heeft zelf nog alle vertrouwen in zijn eigen premierschap. In een verklaring op Facebook zegt Prayuth dat de schorsing hem tijd heeft gegeven om te reflecteren. ‘Ik heb me gerealiseerd dat ik mijn beperkte tijd moet gebruiken om de belangrijkste projecten die ik ben begonnen af te maken, voor de vooruitgang van het land en voor de toekomst van onze kinderen.’ Hij belooft grote infrastructurele verbeteringen en meer welvaart.||https://www.volkskrant.nl/nieuws-achtergrond/thaise-couppleger-mag-aanblijven-als-premier-tot-grote-woede-van-de-bevolking~bfbbc835/
2022-09-30||Verkiezingen in Bulgarije: tegen de oorlog, maar gek op Rusland||Op een Bulgaarse bergweide vol platgetrapte koeienpoep dansen een man of vijftig de horo, een traditionele rondedans. Ze draaien rond op de volksmuziek, armen in elkaar gehaakt, terwijl een solerende klarinettist koortsachtig over de toonladders glijdt. De bijeenkomst aan de voet van het Balkangebergte heeft alles weg van een traditioneel Bulgaars feest. Maar de deelnemers zwaaien naast Bulgaarse ook met Russische vlaggen. Foto’s van Poetin en Stalin sieren banieren en T-shirts. Een enkeling houdt demonstratief de letter ‘Z’ omhoog. Symbolen die elders in Europa worden geassocieerd met oorlogsgeweld, vernietiging en genocide, wapperen vrolijk op de jaarlijkse bijeenkomst van de Nationale Beweging van russofielen vlakbij het plaatsje Kalofer. Een stuk of duizend mensen (volgens de organisatie zijn het er drie keer zoveel) vieren vandaag de Russisch-Bulgaarse relatie. ‘Ik ben hier omdat ik van Rusland houd’, zegt de 44-jarige Sonja Vaseva, gekleed in een slobbertrui met Goofy erop. Ze heeft de Russische en de Bulgaarse vlag bij zich. ‘Rusland heeft alles voor ons gegeven. Waar zou Bulgarije zijn zonder Rusland?’ Op een bijeenkomst van russofielen neemt de liefde voor Rusland, weinig verrassend, een hoge vlucht. Daarbuiten is de Bulgaarse samenleving verdeeld over het thema. Bij de verkiezingen komende zondag is Rusland de olifant in de kamer: geen van de grotere partijen wil haar vingers aan het polariserende onderwerp branden. In het versplinterde politieke landschap telt iedere stem. Bulgaren gaan bovendien met frisse tegenzin naar de stembus. Het zijn de vierde verkiezingen in twee jaar tijd, nadat twee formaties op de klippen liepen en een pro-Europese regering in juni ten val kwam. Ongeveer eenderde van de Bulgaren heeft sterke sympathieën voor Rusland, zegt Todor Galev, directeur van het Centre for the Study of Democracy in Sofia. Vóór de Russische invasie van Oekraïne was dit aandeel van de bevolking groter. ‘Na 24 februari daalde de populariteit van Rusland snel. Maar deze ontwikkeling lijkt afgelopen maanden weer te keren.’ Galev wijt dit aan de ‘golf van Russische desinformatie’ die het land overspoelt en inspeelt op pro-Russische sentimenten onder de bevolking. De historische verbondenheid van beide landen is een gemeenplaats in Bulgarije. ‘We zijn allebei Slavische volkeren, takken aan dezelfde boom’, zegt de 65-jarige Valina Georgieva. Ze heeft een Russisch vlaggetje en draagt een T-shirt met de tekst Dream your way. ‘Ik voel me diep verbonden met Rusland. De taal, het alfabet, de literatuur...’ En vergeet de orthodoxe kerk niet. ‘Russen denken zoals wij.’ Ze is net als de meeste bezoekers tegen de oorlog in Oekraïne. ‘Het is een politieke aangelegenheid’, zegt Georgieva, terwijl de volksmuziek wordt ingeruild voor een zanger die Russische smartlappen ten gehore brengt. ‘Ik voel me verbonden met de mensen.’ Het idee van deze volkerenvriendschap stamt uit de 19de eeuw. Rusland wilde zijn invloed op de Balkan vergroten en de Ottomanen verdrijven. Dat ging met soft power – het aanhalen van banden met nationale bewegingen op de Balkan, zoals de Bulgaren – en met hard power: oorlog. Tijdens een van deze veldtochten tegen de Turkse sultan, in 1877-1878, wist Bulgarije zich met Russische hulp los te maken van het Ottomaanse Rijk. Sindsdien is de Russisch-Bulgaarse vriendschap een feit, zeggen veel Bulgaren. De werkelijkheid was rommeliger. De net onafhankelijk geworden Bulgaarse elites voelden er weinig voor om het Ottomaanse juk in te ruilen voor het Russische. Tot aan de Tweede Wereldoorlog was de relatie tussen beide landen een proces van aantrekken en afstoten, waarbij Bulgarije zowel naar het oosten als naar het westen keek. Maar onder het communisme (1944-1989) werd deze complexe geschiedenis uitgewist. Bulgarije viel binnen de invloedssfeer van de Sovjet-Unie, dus was er enkel plek voor de positieve kanten van Rusland. De goedheid van de ‘grote broer’ groeide uit tot mythische proporties. In sommige schoolboeken is dit nog steeds terug te vinden. Na de val van het communisme keek Bulgarije opnieuw met één oog naar het westen en met het andere naar het oosten. Door deze geschiedenis vinden pro-Russische sympathieën een vruchtbare bodem in Bulgarije, zegt Dimitar Bechev, politicoloog aan Harvard. Hij publiceerde in 2017 het boek Rival Power over de Russische invloed op de Balkan. ‘Een substantieel deel van de bevolking steunt Rusland. Maar dit zijn vooral de oudere mensen. Er is ook een sterke, pro-Europese beweging in het land.’ Na demonstraties voor Rusland dit voorjaar, gingen in mei duizenden Bulgaren juist uit solidariteit met Oekraïne de straat op. Toen Rusland raketten afvuurde op Kyiv, zat in Sofia een premier die kritisch was over Rusland: Kiril Petkov. Hij ontsloeg een defensieminister die de oorlog een ‘speciale operatie’ noemde, reisde naar Kyiv, steunde sancties en zette als klap op de vuurpijl nog zeventig Russische diplomaten uit voordat zijn regering viel. ‘Petkov vormt zeker een breuk met het verleden’, zegt Bechev. Eerdere regeringen aten vaak van twee walletjes. ‘Bojko Borissov (tussen 2009 en 2021 driemaal premier, red.) toonde de EU zijn meest westerse gezicht, maar gaf tegelijk Russische zakelijke belangen vrij spel.’ De verdeeldheid over Rusland uit zich ook in de discussie over de vele Sovjetmonumenten in Bulgarije, die sinds de invasie opnieuw is opgelaaid. Zoals het grote monument voor het Rode Leger in Sofia, een imposante zuil met daarop een Russische soldaat. ‘Weg met Poetin’, staat er in rode letters op gekalkt, het zoveelste teken van de graffitiguerrilla in de Bulgaarse hoofdstad – elders zijn Oekraïense vlaggen bekalkt met de letter Z. ‘Dat is toch geen beschaafde manier om je mening te uiten’, zegt Svetanka Nesjkova (71) afkeurend over de leus op het standbeeld. De soldaat mag trouwens blijven. ‘Geschiedenis is geschiedenis. Daar verander je toch niets aan.’ De oorlog, die haar echtgenoot met een kuchje een ‘speciale operatie’ noemt, doet haar verdriet, zegt ze. ‘Maar als Bulgarije moeten we ons er niet in mengen, we zijn maar een klein land.’ Dat de vorige regering zo fel van leer trok tegen Rusland, vindt ze daarom verkeerd. De 24-jarige Ivan Ivanov zit met twee vriendinnen in de schaduw van het standbeeld. De student Internationale Betrekkingen vindt dat de Bulgaarse relatie met Rusland losstaat van het conflict in Oekraïne. ‘Ze hebben ons bevrijd van vijf eeuwen overheersing door de Turken.’ Hij is tegen de oorlog, die volgens hem helemaal niet om Oekraïne draait. ‘Het is een strijd tussen de Verenigde Staten, de Navo en Rusland.’ Dat concludeert hij op basis van zijn eigen onderzoek op internet, want ‘de media vertellen lang niet alles’. Bulgarije is bevangen door russofobie, hoor je ook op het russofielenfeest in Kalofer. En uitgelaten als de bezoekers zijn over Rusland, zo somber zijn ze over Bulgarije. ‘Op alle lijstje bungelen we onderaan. Het enige waar Bulgarije in uitblinkt, is het aantal stuwdammen per hoofd van de bevolking’, klaagt de 65-jarige Georgieva. Bulgarije wil een rijk ontwikkeld land worden, zegt ze. ‘Maar de EU en Amerika houden dat tegen, ze willen ons afhankelijk maken van hun westerse bedrijven. Ze behandelen ons als tweederangsburgers. Maar bij Rusland heb ik me altijd gelijkwaardig gevoeld.’ Bulgarije is een low-trust society, legt Galev van het Centre for the Study of Democracy uit. Het vertrouwen in de instituties en de media is laag. Russische desinformatie heeft hierdoor vrij spel: de cynische boodschappen vergroten bestaande tegenstellingen in de maatschappij uit en richten zich op een publiek dat nergens meer in gelooft. Terug het hart van Sofia verkoopt Paraskieva Fortoenkova (71) broches en sieraden op een rommelmarkt. Haar kraampje kijkt uit op de Aleksander Nevski-kathedraal, die werd gebouwd ter ere van de 200 duizend Russische soldaten die stierven tijdens de veldtocht van 1878 waarbij Bulgarije onafhankelijk werd – Russische machthebbers waren altijd al kwistig met soldatenlevens. Over Rusland heeft ze sinds begin dit jaar geen goed woord over. ‘Hoe kan ik iets positiefs over dat land zeggen, als je ziet wat ze aanrichten in Oekraïne?’||https://www.volkskrant.nl/nieuws-achtergrond/verkiezingen-in-bulgarije-tegen-de-oorlog-maar-gek-op-rusland~b27a4c5a/
2022-09-30||De ambities van Poetin stellen de Russische bevolking op de proef||Na de oorlogsmisdaden die Poetins troepen de afgelopen zeven maanden hebben begaan, de tienduizenden doden en de enorme verwoestingen is het ondenkbaar dat de Oekraïense president Zelensky ooit zal instemmen met het opgeven van de gebieden die Poetin vrijdag aan Rusland heeft toegevoegd. Dat zou niet alleen voor hem, maar ook voor iedere andere Oekraïense leider op politieke zelfmoord neerkomen. Andersom is het ook uitgesloten dat Rusland de inlijving zal terugdraaien, zeker zolang deze president aan de macht is. De Russische grondwet verbiedt bovendien sinds kort iedere overdracht van Russisch grondgebied, ook al gaat het om geannexeerde gebieden. Met de annexatie heeft Poetin kortom het zaad gezaaid voor een conflict zonder einde, en dat terwijl de oorlog tot nog toe voor Rusland veel moeizamer is verlopen dan het Kremlin had verwacht. Ondanks alle fanfare rond de ‘terugkeer van de historisch Russische gronden’, zoals Poetin het noemt, lijkt de annexatie veel minder enthousiasme los te maken onder de Russische bevolking dan de inlijving van de Krim in 2014. Daarmee hebben de Russen een veel diepere emotionele band. Tot nog toe was de ‘speciale militaire operatie’ in Oekraïne – het woord ‘oorlog’ is verboden – voor de meeste Russen iets dat zich buiten hun leven afspeelde. Wegkijken was makkelijker, en ook het zwaaien met het Russische oorlogsteken ‘Z’ kostte niets. De oorlog werd door beroepsmilitairen uitgevochten en sukkels die vrijwillig een contract met het leger hadden getekend. Maar nu president Poetin onder druk van recente successen van het Oekraïense leger een ‘gedeeltelijke’ mobilisatie heeft afgekondigd, iets dat hij maandenlang heeft geprobeerd te vermijden, verandert de stemming in het land. Met het oproepen van 300 duizend (mogelijk zelfs een miljoen) reservisten pleegt Poetin inbreuk op het stilzwijgende ‘contract’ dat hij met de Russen heeft: jullie bemoeien je niet met de politiek, in ruil daarvoor zorg ik voor welvaart, stabiliteit en veiligheid. Na de woelige jaren onder president Jeltsin waren veel Russen graag bereid een deel van hun vrijheid op te offeren voor orde en welvaart, maar het is wat anders om je leven of je kinderen te offeren aan de ambities van een president om de geschiedenis in te gaan als een nieuwe tsaar Peter de Grote. Hoe gering de bereidheid van de Russen is om in de praktijk bij te dragen aan de imperiale ambities van hun president, blijkt wel uit de uittocht die meteen op gang kwam nadat Poetin de mobilisatie vorige week afkondigde. Ruim een kwart miljoen Russen, vooral jonge, hoogopgeleide mannen, heeft de benen genomen naar het buitenland uit vrees dat ze naar het front worden gestuurd. De oorlog is een splijtzwam geworden tussen de Sovjetgeneratie en jonge Russen die geen toekomst meer zien in hun eigen land. Zorgwekkend voor het Kremlin zijn ook de anti-Russische sentimenten die opleven in deelrepublieken als Dagestan, die al veel contractmilitairen hebben verloren in Oekraïne. Nu blijkt dat zij weer onevenredig veel reservisten moeten leveren onder de afgekondigde mobilisatie. Het grootste risico voor Poetin is dat de eerste mobilisatiegolf op het slagveld weinig of niets oplevert. Gezien de gedemoraliseerde sfeer in het leger en het chaotische verloop van de mobilisatie is dat niet ondenkbaar. Nu al blijkt het leger over volstrekt onvoldoende voorraden te beschikken om de opgeroepen reservisten uit te rusten. Tenten, slaapzakken, warme kleding, medicijnen, soms zelfs wapens: daaraan moeten ze zelf maar zien te komen. Vanuit de frontlinie klagen soldaten ook dat zij zonder voedsel en munitie zitten, terwijl hun commandanten hem ‘gesmeerd zijn’. Als de mobilisatie uitloopt op een nieuwe stroom lijkzakken uit Oekraïne – ‘lading 200’ luidt de verhullende Russische term – zal dat ongetwijfeld nog veel meer gemor veroorzaken onder de bevolking. Om dat te voorkomen zinspeelt Poetin nu zelfs op de inzet van nucleaire wapens als Oekraïne de geannexeerde gebieden probeert te heroveren. In hoeverre de wereld dat buitensporige dreigement serieus moet nemen is onduidelijk. Zelfs al blijft het bij woorden, het laat zien hoe ver Poetin durft te gaan om zijn politieke overleven te verzekeren. In eigen land heeft hij de repressie flink opgevoerd. Wie zich openlijk uitspreekt tegen de oorlog, wordt meteen gearresteerd. Deze week werd een jonge dichter na een manifestatie tegen de oorlog opgepakt en door de politie afgetuigd en verkracht met een staaf, terwijl zijn vriendin in de kamer ernaast werd mishandeld. Dat de politie dergelijke wreedheden ongestraft kan bedrijven is een stille waarschuwing aan de Russen bij wie onderhuids nog steeds de herinnering leeft aan de terreur onder Sovjetdictator Stalin. Zover is het nog niet, maar om het deksel op de pruttelende pot met onvrede te houden lijkt Poetin wel bereid zijn land steeds verder terug te voeren op weg naar het duistere Sovjetverleden.||https://www.volkskrant.nl/nieuws-achtergrond/de-ambities-van-poetin-stellen-de-russische-bevolking-op-de-proef~bc0dd0b3/
2022-09-30||Exodus naar buurlanden: dit weten we nu over het aantal gevluchte Russen||Ruim 260 duizend Russen zijn gevlucht vanwege de mobilisatie, meldt de krant Novaja Gazeta op basis van bronnen binnen de Russische inlichtingendienst. Dit aantal valt niet onafhankelijk te bevestigen, maar uit rapportages van onder andere Finland, Georgië en Kazachstan blijkt dat ruim 200 duizend Russen het land hebben verlaten. Let wel: in de grensregio’s is er altijd veel oversteek. Er keren ook Russen terug naar Rusland. Netto zijn zo’n 82 duizend meer Russen vertrokken dan er het land binnenkwamen, maar dit zal het topje van de ijsberg zijn. Landen als Turkije, Mongolië en Oezbekistan, naar verluidt ook populaire bestemmingen, hebben geen recente cijfers gepubliceerd. De gerapporteerde 260 duizend personen zijn dan ook niet onwaarschijnlijk. In Kazachstan zijn de afgelopen week 98 duizend Russen het land binnengekomen, maar 64 duizend van hen vertrokken ook weer. Per saldo gaat het dus om 34 duizend Russische burgers die het land verlaten. Russische bronnen in Istanbul spreken van zo’n 60 duizend Russen die naar Turkije kwamen in de afgelopen anderhalve week, vooral jonge mannen. Mongolië telde bij één van de vele grensovergangen al 3 duizend Russen. Naar Georgië vertrekken dagelijks ruim 10 duizend Russische staatsburgers, een duidelijke trendbreuk sinds de aankondiging van de mobilisatie. Rusland heeft bij Kazachstaanse, Georgische en Finse grensovergangen rekruteringsbureaus geopend om burgers alsnog bij het het leger in te lijven. Het Europese grensbewakingsagentschap Frontex meldt dat in de week tot 25 september 66 duizend Russen de EU-grenzen zijn overgestoken, 30 procent meer dan de week ervoor. Het gaat vooral om Russen met een visum of een dubbele nationaliteit. Estland, Letland, Litouwen en Polen verstrekken sinds 19 september geen Schengenvisa meer. In de nacht van donderdag op vrijdag sloot ook Finland de grenzen grotendeels voor Russen.||https://www.volkskrant.nl/nieuws-achtergrond/exodus-naar-buurlanden-dit-weten-we-nu-over-het-aantal-gevluchte-russen~bc31e841/
2022-09-30||‘Als ik niet aan het werk ben, ben ik alleen. Altijd’||Leegte in je leven ervaren, geen hechte banden, het gevoel geïsoleerd te zijn van alles en iedereen. Mensen lijden onder eenzaamheid. Steeds meer. De recente CBS-cijfers liegen er niet om: eenderde van de Nederlandse bevolking voelt zich enigszins eenzaam en 11 procent zelfs heel erg. Vooral onder jongeren en alleenstaande ouders is de eenzaamheid schrikbarend toegenomen. Dus trekt het kabinet in deze Week van de Eenzaamheid 40 miljoen uit voor eenzaamheidsbestrijding. Volgens Anja Machielse, hoogleraar humanisme en sociale weerbaarheid, is eenzaamheid een normaal en onvermijdelijk onderdeel van het leven, net als rouw en liefdesverdriet. Het heeft zelfs een functie. Zoals je zoekt naar drinken als je dorst hebt, zet het gevoel van eenzaamheid aan tot sociaal contact: vitamine S. Het maakt ons weerbaar en sterk. Maar als je lange tijd geen toegang hebt tot vitamine S, wordt eenzaamheid chronisch. Begraven in jezelf, aan huis gekluisterd, waar na de dood van je echtgenote de deurbel niet meer gaat. Gevangen in de kooi van een ongelukkig huwelijk, smachtend naar bevrijding. Of swipend op de bank, met alleen je mobiel als metgezel, omdat – door jarenlang gepest op school – contact buiten het blauwe schijnsel te beangstigend is. Dan is eenzaamheid een verschrikkelijke mentale last. En ook fysiek ongezond. Chronische eenzaamheid staat gelijk aan het roken van vijftien sigaretten per dag. Rianne is een leuke, alleenstaande vrouw van een jaar of 30, met een eigen nagelstudio. Ondanks het contact met haar vele trouwe klanten voelt ze zich ontzettend eenzaam. Haar familie spreekt ze niet meer. Het vinden van een levenspartner, of gewoon een vriendin om mee af te spreken, wil ook maar niet lukken. ‘Als ik niet aan het werk ben, ben ik alleen. Altijd’, vertelt ze me. Soms belt Rianne op zondagmiddag met de vraag wat ik ga koken. Ze zegt wat zij op het menu heeft. Daarna eindigt het gesprek, steevast met dezelfde woorden: ‘Dank je dat ik je mocht storen. Heb ik tenminste even mijn stem gebruikt dit weekend.’ We leven in de eenzaamste eeuw ooit, schreef de invloedrijke econoom Noreena Hertz in haar boek De eenzame eeuw. Niet alleen missen steeds meer mensen volgens Hertz het gevoel van verbinding met anderen, maar ook met de overheid. Het neoliberalisme – het heilige geloof in de vrije markt, sinds de jaren tachtig de heersende opvatting in westerse economieën – wijst zij als hoofdschuldige aan. Een terugtrekkende overheid die collectieve zorg en publieke diensten klakkeloos inruilt voor snoeiharde competitie en een geïdealiseerde vorm van zelfredzaamheid. Dat leidt volgens Hertz onherroepelijk tot een hyper-individualistische wereld waarin ‘ik’ belangrijker is dan ‘wij’. Een wereld van winnaars en verliezers, waarin grote groepen zich in de steek gelaten voelen en hun vertrouwen in de democratie en haar instanties zijn verloren. Tel daarbij de gestage afbraak van ontmoetingsplekken als bibliotheken en wijkcentra en de voedingsbodem voor een eenzaamheidscrisis is geboren. ‘De dagen van het neoliberalisme zijn geteld’, kopte de Volkskrant naar aanleiding van de recente ingrepen van de Europese lidstaten in de vrije energiemarkt. Wensdenken? Misschien. Toch kies ik ervoor te geloven dat het begin gloort van een nieuwe tijd. Niet langer ‘de eenzaamste eeuw’, maar de eeuw waarin het ons lukt om onze narcistische veren af te schudden en de verbinding met elkaar te herstellen. En dat boek van Hertz dan? Ach dat blijkt dan goed geschreven fictie, net als die andere klassieker over honderd jaar eenzaamheid.||https://www.volkskrant.nl/nieuws-achtergrond/als-ik-niet-aan-het-werk-ben-ben-ik-alleen-altijd~b2e7ee53/
2022-09-30||Poetin beveelt het Westen om weg te blijven uit ‘Russische’ provincies Oost-Oekraïne||Poetin leidde de ceremonie in het Kremlin voor de officiële annexatie van de vier provincies in Oost-Oekraïne vrijdagmiddag in met een toespraak die in de buurt kwam van een oorlogsverklaring aan de Verenigde Staten. Hij beloofde dat Rusland een ‘antikoloniale beweging’ zal leiden tegen Amerikaanse hegemonie. De nederlagen in Oekraïne – Ruslands grootste militaire nederlagen sinds het uiteenvallen van de Sovjet-Unie – lijken bij Poetin te hebben geleid tot een nog diepere haat tegen het Westen. Een halfuur lang somde hij al het kwaad op waarvoor hij de VS verantwoordelijk houdt – van de bombardementen op Nagasaki en Hiroshima in 1945 tot genderoperaties, van de oorlogen in Korea en Vietnam tot racisme en russofobie. ‘Het Westen is altijd bezig met nieuwe mogelijkheden om Rusland te verzwakken en te vernietigen en onze mensen tegen elkaar uit te spelen’, zei Poetin. ‘Dit is verreweg de meest anti-Amerikaanse toespraak die Vladimir Poetin ooit heeft gegeven’, zei Jelena Tsjernenko, defensieanalist bij de Russische zakenkrant Kommersant. ‘München 2007’ is kinderpraat vergeleken met dit’, zei ze, verwijzend naar de historische speech waarin Poetin zich tegen het Westen keerde. In een gezamenlijke reactie direct na de toespraak verklaarden de 27 regeringsleiders van de Europese Unie de annexatie ‘nooit te erkennen’. Ook kondigden ze direct extra sancties tegen Rusland aan, net als de VS deden. De patriottische feestvreugde in het Kremlin staat in schril contrast met de stemming onder de Russische militairen op het slagveld. Na zware nederlagen in het noordoosten van Oekraïne werd een grote groep Russische militairen vrijdag omsingeld in de stad Lyman. Als het Oekraïense leger die stad inneemt, kan het doorstoten naar de provincie Loehansk. Ondertussen slaat Rusland hard terug. Bij een aanval op een Oekraïens humanitair konvooi bij Zaporizja kwamen minstens 25 burgers om het leven. Geen van de vier provincies is volledig in Russische handen. Alleen Cherson en Loehansk zijn bijna volledig bezet, maar Rusland verliest er terrein. Eenderde van Zaporizja en bijna de helft van Donetsk is in handen van het Oekraïense leger. Dat betekent dat in de Russisch geopolitieke werkelijkheid Oekraïense legermachten nu Russisch grondgebied domineren. Toch heeft Poetin Oekraïne (nog) niet officieel de oorlog verklaard. In het begin van zijn toespraak legde Poetin de nadruk op de referenda in de geannexeerde provincies van de afgelopen dagen, die door vrijwel de hele wereld als een schijnvertoning werden beschouwd. ‘De machthebbers in Kyiv moeten de wil van het volk accepteren. Hun keuze staat vast.’ Poetin zei de vier provincies ‘met alle beschikbare middelen die tot onze beschikking staan’ te verdedigen, waarmee hij opnieuw hintte op het gebruik van kernwapens. Door zijn pijlen op het Westen te richten, probeerde Poetin de aandacht af te leiden van binnenlandse aangelegenheden. Over de ongekende protesten en vluchtende Russen zei hij niets. Over de huidige mobilisatie en of die al dan niet uitgebreid moet worden: geen woord. Ook de gevreesde sluiting van de landsgrenzen blijft (voorlopig) uit. Poetin riep op tot een staakt-het-vuren en zei bereid te zijn om plaats te nemen aan de onderhandelingstafel, als Oekraïne de annexatie erkent. Maar vredesonderhandelingen zijn verder weg dan ooit. De Russische grondwet verbiedt de president om Russisch grondgebied uit handen te geven. ‘De burgers in de vier provincies zullen onze burgers worden en voor altijd blijven’, zei Poetin in zijn toespraak. In de vier provincies wonen iets minder dan 9 miljoen mensen. De Oekraïense president Volodymyr Zelensky heeft meermaals aangegeven niet van plan te zijn ook maar een centimeter grondgebied op te geven. In een videoboodschap aan de VN-Veiligheidsraad zei Zelensky dinsdagavond nog dat de schijnreferenda onderhandelingen onmogelijk maken. Zelensky reageerde op Poetins toespraak door versneld toegang tot de Navo aan te vragen. ‘De facto hebben we onze weg naar de Navo al gevonden’, zei hij op Telegram. ‘Dit is een beslissende stap.’ Het lijkt onwaarschijnlijk dat het verzoek wordt geaccepteerd: door artikel 5 in het Navo-verdrag betekent een aanval op een lidstaat een aanval op alle lidstaten. Zodoende zou Rusland in oorlog zijn met alle Navo-landen. Ook haalde Zelensky woedend uit naar Poetin. ‘De vijand zoekt wraak voor onze standvastigheid en zijn mislukkingen. Bloeddorstig uitschot! Elk verloren Oekraïens leven zal beantwoord worden.’||https://www.volkskrant.nl/nieuws-achtergrond/poetin-beveelt-het-westen-om-weg-te-blijven-uit-russische-provincies-oost-oekraine~b6a44d6c/
2022-09-30||In half jaar tijd bijna half miljard euro online vergokt: ‘Met een smartphone heb je altijd een mobiel casino in je hand’||Dat blijkt uit cijfers die toezichthouder de Kansspelautoriteit verzamelde. Voor het openstellen van de onlinegokmarkt, in oktober vorig jaar, werd er uitgegaan van ongeveer 800 miljoen euro aan jaarlijkse omzet. In de eerste helft van dit jaar werd echter al 486 miljoen euro vergokt en de kans is bovendien aanwezig dat het totaalbedrag over heel 2022 boven het miljard uitkomt. Er zijn immers steeds meer gokbedrijven actief in Nederland – toen de markt afgelopen oktober openging, waren er tien bedrijven met een vergunning, nu zijn dat er 22 – en vooral: later dit jaar vindt het WK voetbal plaats, een evenement waarop doorgaans veel gegokt wordt. Jongvolwassenen zijn bovengemiddeld actief, blijkt ook uit de cijfers van de Kansspelautoriteit. Ruim 1 op de 5 van de in totaal 563 duizend actieve, legale accounts is in het bezit van een jongvolwassene tussen de 18 en 24 jaar. Gemiddeld verliest een onlinegokker 153 euro per maand, en het is vooral dat bedrag dat vrijdag door het hoofd van Feite Hofman bleef spoken. Hofman, die zelf ruim 23 jaar gokte, is voorzitter van de Anonieme Gokkers Omgeving Gokkers (Agog). Ook geeft hij voorlichting aan scholen en casinopersoneel, bijvoorbeeld over hoe je een verslaving herkent en hoe je een probleemgokker het beste aan kunt spreken. ‘De nieuwe cijfers zijn zorgelijk’, vindt hij. ‘Het laat zien dat het nog belangrijker is om voorlichting op scholen te geven. Van gokken word je niet rijk. Integendeel: het kost je geld, alleen online al gemiddeld 153 euro per maand.’ Overigens is het volgens Hofman nog maar de vraag of dit een representatieve weergave is. ‘Er zijn nog altijd veel illegale partijen die geen cijfers naar buiten brengen. Het bedrag waarmee de Kansspelautoriteit nu komt, is dus slechts een gemiddelde van de legale partijen.’ ‘Ik denk dat er voorheen al veel meer online werd gegokt dan werd aangenomen’, zegt ook Peter-Paul de Goeij, directeur van Noga, een branchevereniging van onlinegokpartijen. ‘Je kunt op basis van deze cijfers dus niet stellen dat het is toegenomen. Feit is wel dat het nu controleerbaarder is geworden. Daar is de hele wetgevingsoperatie om begonnen, om mensen weg te halen uit het illegale aanbod. Er zijn tienduizenden illegale gokwebsites actief. Als je daarop terechtkomt, ben je aan de goden overgeleverd.’ Toch maakt Hofman van Agog zich zorgen over de grote hoeveelheid jongvolwassenen die actief zijn op goksites. Vooral omdat er al werd gevreesd dat het legaliseren van de gokmarkt, inclusief de enorme toename aan reclames die daarmee gepaard ging, verslaving onder jongeren in de hand zou werken. Nu al ziet Hofman een lichte stijging in het aantal aanmeldingen bij Agog, net als een verjonging onder de aanmeldingen. ‘De klassieke gokautomatenspeler is een man van boven de 40, de jeugd gokt eerder op het internet. Ik zeg altijd: met een smartphone heb je een mobiel casino in je hand.’ De nieuwe wet Kansspelen werd vorig jaar ingevoerd als poging de naar schatting 1,5 miljoen Nederlandse gokliefhebbers uit het illegale circuit te trekken. Bovendien leveren gokkers de Nederlandse schatkist extra geld op. Zo werd in de eerste zes maanden van 2022 jaar kwam bijna 400 miljoen euro aan kansspelbelasting geïnd. Toen de wet werd ingevoerd, werd afgesproken kwetsbare groepen, waaronder jongvolwassenen, zo veel mogelijk te beschermen en werden die regels in de loop van dit jaar al verder aangescherpt vanwege een reeks Kamermoties. Zo is het sinds april niet langer toegestaan reclame voor gokken te maken met bekende Nederlanders en is het vanaf volgend jaar verboden zogenoemde ‘ongerichte reclame’ te maken, zoals gokreclames op radio, tv, en bushokjes. Reclames via internet en via directe mailing zijn nog wel toegestaan. Ook bepalen aanbieders nog altijd zelf wanneer gokgedrag op hun site problematisch is en dus hun zorgplicht in werking treedt. Daar mag wel wat strenger op worden gehandhaafd, vindt Hofman. ‘Wat mij betreft worden de tegoeden van een gokker meteen bevroren zodra er reden is tot zorg.’||https://www.volkskrant.nl/nieuws-achtergrond/in-half-jaar-tijd-bijna-half-miljard-euro-online-vergokt-met-een-smartphone-heb-je-altijd-een-mobiel-casino-in-je-hand~bd440ddf/
2022-09-30||Europa kijkt het beest weer in de bek. En moet niet zwichten ||‘Rusland escaleert op de meest serieuze manier sinds 24 februari. Het is annexatie, landjepik, diefstal – en zal nooit worden erkend. We moeten antwoorden met concrete besluiten. Energie is hoofdzaak. Er moet een prijsplafond komen op Russisch olie en gas. We moeten de steun aan Oekraïne verhogen, inclusief wapens.’ Het zijn de woorden van Kaja Kallas. Zij is president van Estland, een klein land oostwaarts van Berlijn, Parijs en Londen. Maar een van Europa’s nieuwe leiders. De Russische agressie verandert ook de Europese politiek. Tot voor kort werd leiderschap hier geassocieerd met Duitsland en Frankrijk. Niet meer. Beide landen maakten grote inschattingsfouten inzake Poetins Rusland – waarvan ze nog aan het herstellen zijn. Weinigen hielden er vooraf rekening mee, maar weer is een moment aangebroken waarop Europa – toch weer! – het beest in de bek kijkt. Het beest van de agressie, van de imperiale geldingsdrang, van de bereidheid het bloed van vele onschuldige mensen te offeren op het altaar van persoonlijke en nationale grootheidswaan. Het wordt verbeeld door president Poetin, maar gesteund door veel Russen. Gelukkig is Europa, onder Amerikaanse leiding, tot dusver verenigd. Woorden die hier lang vergeten waren, krijgen nieuwe urgentie: eenheid, vermetelheid, standvastigheid. Ook kalmte is belangrijk. Poetins hysterie is zeker gevaarlijk, maar paniek is niet het antwoord. Sommigen willen dat wel. De sabotage van de Nord Stream-pijpleidingen – die Europa’s kwetsbaarheid onderstreept – valt op door het asymmetrische karakter ervan, de timing, en de ‘onbewijsbaarheid’ van de misdaad, die dus plausibel te ontkennen valt. De daad vertoont kenmerken van Ruslands hybride strijd tegen het Westen. Eerst wijzen naar Oekraïne en de VS – die met tienduizenden militairen de Europese oostflank verdedigen – getuigt in de huidige context wellicht van strategische bijziendheid. Poetins lange antiwesterse tirade vrijdag stond stijf van revisionistische frustratie, ressentiment en westerse complotten tegen moedertje Rusland. Altijd even schrikken, maar bekende opsmuk voor de echte boodschap: Rusland is klaar om te onderhandelen, maar de nieuwe gebieden zijn en blijven voor altijd Russisch en worden ‘met alle middelen’ verdedigd. De opzet? Angst inboezemen en tijd winnen om militair aan te sterken. Kyiv verslaan door de Europese steun voor Oekraïne te breken. Voor Europeanen klinkt vrede altijd goed, en Poetin hoopt dat hoge energierekeningen en inflatie de roep om een vergelijk met Rusland steeds luider zal doen weerklinken. Dan kan hij winst nemen, en later weer verder gaan. Europa kan en mag hiervoor niet buigen. De publieke steun daarvoor is er. Maar leiders moeten harder werken die overeind te houden, door uit te leggen wat op het spel staat en hun burgers waar nodig te helpen. In Nederland zie je rechts van de VVD de steun verbrokkelen, terwijl op links de SP nu zegt ‘dat er een keer een grens kan komen’. Nu gaan schuiven, is niet de weg. Gelukkig begrijpen verreweg de meeste Europeanen dat ook. Terwijl Poetin vrijdag sprak moesten zijn soldaten vluchten rond Lyman – in gebied dat door Poetin tot ‘Russisch’ is gebombardeerd. Dat is de realiteit. Een genocidale oorlog tegen een Europees land, dát is de realiteit. Europa moet niet zwichten voor Poetins dreigementen, maar juist de steun aan Kyiv – militair én economisch – opvoeren.||https://www.volkskrant.nl/columns-opinie/europa-kijkt-het-beest-weer-in-de-bek-en-moet-niet-zwichten~b77b29b9/
2022-09-30||Iran: negen buitenlanders gearresteerd bij demonstraties, één Nederlander vast||De andere arrestanten komen uit Duitsland, Polen, Italië, Frankrijk en Zweden. Volgens Iran zijn de buitenlanders opgepakt ‘tijdens de rellen of terwijl ze op de achtergrond betrokken waren bij het maken van plannen’. De Nederlandse man zit vast sinds 21 september, zegt Buitenlandse Zaken. Er is geprobeerd contact met hem op te nemen om hem consulaire hulp te verlenen, maar Iran heeft niet op het Nederlandse verzoek gereageerd. Het ministerie zegt druk te blijven uitoefenen op Iran om alsnog contact met de man te kunnen krijgen. Al twee weken lang gaan demonstranten in Iran de straat op vanwege de dood van de Iraans-Koerdische Mahsa Amini. Zij stierf volgens ooggetuigen door geweld van de Iraanse zedenpolitie, nadat ze was opgepakt omdat ze niet voldeed aan de strenge hoofddoekregels van het islamitische land. Bij de demonstraties na haar dood zijn nog eens tientallen doden gevallen als gevolg van hardhandig optreden van Iraanse ordetroepen. Iran wijst daarbij naar het Westen, en in het bijzonder de Verenigde Staten; dat land zou de demonstranten steunen om Iran te destabiliseren, luidt de beschuldiging. Westerse landen hebben de dood van Mahsa Amini en de Iraanse reactie op de demonstraties scherp veroordeeld. Met het oppakken van de buitenlanders zou Iran mogelijk willen bewijzen dat er inderdaad andere landen betrokken zijn bij het organiseren van demonstraties tegen het regime. In het verleden heeft Iran ook buitenlanders, of mensen met een dubbele nationaliteit, opgepakt om ze als diplomatiek wisselgeld in te zetten. In maart kwamen bijvoorbeeld twee Brits-Iraanse vrouwen vrij na jarenlang vast te hebben gezeten, nadat de Britse overheid een volgens Iran achterstallige betaling van bijna 500 miljoen euro had voldaan.||https://www.volkskrant.nl/nieuws-achtergrond/iran-negen-buitenlanders-gearresteerd-bij-demonstraties-een-nederlander-vast~b72b7cd9/
2022-09-30||‘Wat de Tories ook doen, het zijn altijd de mensen met veel geld die profiteren’||‘De rijken rijker maken terwijl de rest van de bevolking het financieel moeilijk heeft. Hoe bedenken ze het?’ Op het terras van zijn cafetaria in de Londense wijk Bethnal Green heeft Nevio Pellicci geen goed woord over voor het economische beleid van de Britse regering. ‘Zelfs de financiële markten moesten er niets van hebben, kun je nagaan. De mensen die ons besturen leven in een andere wereld, ze hebben geen idee van kleine ondernemers die de ruggegraat van het land vormen.’ Sinds de Conservatieve regering van premier Liz Truss ruim een week geleden een radicaal neoliberale mini-begroting presenteerde, is het land het toneel van morele verontwaardiging en economische onrust. Zorgen over de energierekening gaan nu gepaard met zorgen over de staat van de economie in het algemeen. De inflatie hikt tegen de dubbele cijfers aan en de rente gaat stijgen, al zal het astronomische niveau van de jaren negentig niet snel worden bereikt. Het voortbestaan van zijn zaak aan de Bethnal Green Road komt niet zo snel in gevaar, vertelt de 46-jarige uitbater, een vader van twee kinderen wiens overgrootouders de cafetaria 122 jaar geleden zijn begonnen. ‘Mijn oma was zo slim om het pand te kopen, maar als we huurders waren geweest, had het er minder florissant uitgezien. Want onze elektriciteitsrekening is wel vier keer zo hoog geworden, al schijnen we daar compensatie voor te krijgen.’ ‘Met die compensatie worden de rijken gefinancierd!’ zo mengt een van zijn klanten, Chris Newry, zich in het gesprek. De 63-jarige vakbondsactivist is halverwege zijn full English breakfast, maar legt zijn mes en vork graag even neer voor een uitleg van de situatie. ‘Die compensatie klinkt aardig, maar in wezen financier je daarmee bedrijven die woekerwinsten maken, en hun aandeelhouders. Je moet de nutsbedrijven nationaliseren. Die horen in het bezit te zijn van ons, het volk.’ Newry voorspelt een toenemende arbeidsonrust. ‘Sinds de financiële crisis van 2008 zijn de lonen voor gewone mensen amper gestegen, terwijl diezelfde burgers wel hebben meebetaald aan het redden van de banken. En wie krijgen er nu een belastingvoordeel? Het zijn altijd de rijken die goed wegkomen. Het voelt een beetje als de jaren tachtig, maar indertijd had de Conservatieve Partij meer dan een miljoen leden. Nu zijn het er amper 160.000, maar die schepen ons wel op met Truss.’ Hoe slecht de mini-begroting bij de bevolking is gevallen, komt ook naar voren uit een opiniepeiling van YouGov. Daaruit blijkt dat de Labour-oppositie liefst 33 procentpunt voor staat op de Conservatieven. Dat zijn cijfers waarvan Tony Blair, die de Tories in 1997 wegvaagde, zou hebben gedroomd. Zelfs Truss en haar minister van Financiën Kwasi Kwarteng zouden hun zetel verliezen als er nu verkiezingen waren, alsmede oud-premier Boris Johnson. Slechts één op de tien Britten vindt dat de economie nu in veilige handen is. Truss en Kwarteng hebben vrijdagochtend overleg gevoerd met het hoofd van de Office for Budget Responsibility, het onafhankelijke instituut dat toezicht houdt op rijksbegrotingen. Deze toezichthouder was aanvankelijk gepasseerd. Truss liet na afloop weten niets aan haar begroting te zullen aanpassen, ondanks de oproep daartoe vanuit haar eigen partij. Sterker, ze besloot de economische analyse van deze toezichthouder tot november geheim te houden, wat het vertrouwen in haar regering niet heeft vergroot. ‘De economische plannen druisen in tegen elk rechtvaardigheidsgevoel’, zegt Karon (59), administratief medewerker op een basisschool in de wijk Hackney. ‘Ik zie mijn nieuwe energierekening met angst en beven tegemoet. Maar meer zorgen maar ik me over mijn kinderen. Twee hebben er een hypotheek waarvan het vaste rentetarief binnenkort afloopt. Die kunnen zomaar in de financiële problemen komen. Het idee dat elk generatie het beter heeft dan de vorige, is achterhaald.’ ‘Het heeft er alle schijn van’, vermoedt ze, ‘dat Truss doet wat haar rijke maatjes willen.’ Haar gepensioneerde kameraad Norman Davis, met wie ze koffie drinkt in Ion Square Gardens, sluit zich daarbij aan. ‘Wat de Tories ook doen, het zijn altijd de mensen met veel geld die ervan profiteren’, zegt de oud-docent. ‘Dat was in de jaren tachtig al zo. Ik woon in een sociale huurflat, maar de meeste flats zijn in handen van huisjesmelkers die hebben geprofiteerd van Thatchers uitverkoop van de sociale woningbouw.’ Truss heeft duidelijk afstand genomen van Johnson, wiens electorale succes was gebaseerd op het idee dat de gemiddelde kiezer economisch iets links en cultureel rechts van het midden staat. Haar economische goeroe is dezelfde als die van Thatcher: Patrick Minford. Deze econoom heeft de premier opgeroepen kalm te blijven en de vrije markt zijn werk te laten doen. ‘Als ze dat doet, hebben we over een jaar 5 procent inflatie, 3 procent rente en ruim 2 procent groei’, voorspelt hij. Terwijl het op de financiële markten druk is, is het op de gewone markt uitgestorven. Zo ook op Petticoat Lane, een kledingmarkt in de schaduw van de City. Daar hangt Kumar Sharma zijn jurken, jeans en jassen nog maar eens recht, vergeefs wachtend op klandizie. ‘Ik heb het nooit zo rustig meegemaakt’, zegt de Britse Punjabi die hier al een kwart eeuw een kraampje heeft. ‘De mensen lijken geen geld meer te kunnen uitgeven.’ Of hij wel vertrouwen heeft in de regering? ‘Nee, we zijn aan de goden overgeleverd.’||https://www.volkskrant.nl/nieuws-achtergrond/wat-de-tories-ook-doen-het-zijn-altijd-de-mensen-met-veel-geld-die-profiteren~b3920a65/
2022-09-30||Eutrofiërende lagune wordt rechtspersoon: opmaat naar een biocentrische ecocratie?||‘Europese primeur’, kopte de Volkskrant woensdag, ‘Spanje geeft rechten aan lagune om vervuiling halt toe te roepen’. Mar Menor kreeg de status van rechtspersoon toegewezen. Welke woorden vallen op in de berichtgeving over deze juridische waterscheiding? Is iets een rechtspersoon, dan kan het – net zoals een ‘natuurlijk persoon’ (een mens) – aan het rechtsverkeer deelnemen. Het idee van niet-menselijke rechtspersonen stamt uit het Romeinse recht, persona ficta genoemd. Voorbeelden van rechtspersonen zijn verenigingen, bedrijven en kerkgenootschappen, en ook sommige goden. Sommige niet-menselijke levensvormen zijn inmiddels ook rechtspersonen, niet alleen Mar Menor (‘Kleine Zee’) maar – het is een mondiale trend – ook de Indiase rivieren Ganges en Yamuna en bossen, bergen en waterwegen in Nieuw-Zeeland en Zuid-Amerika. Natuurbeschermers hebben door zulke toekenningen veel meer mogelijkheden om vervuilers aan te klagen. Een Nederlandse petitie voor het toekennen van rechten aan de Maas heette wonderwel ‘Maas in de Wet’. Mar Menor is een lagune, ook strandmeer of binnenzee genoemd. Oorspronkelijk werd het woord hier alleen gebruikt voor de lagunen bij Venetië (laguna in het Italiaans), later ook voor andere kustmeren. Lacus betekent ‘meer’ (vergelijk lake, lac, Loch Ness), en lijkt verwant aan het woord lac, ‘melk’ (denk aan lactose-intolerantie). Lacuna stond in het Latijn al voor ‘poel’ of ‘moeras’. Het afsterven van Mar Menor komt volgens een onderzoeker in Trouw door de ophoping van nitraten en fosfaten in het water, restproducten van de intensieve landbouw. Dat leidt tot eutrofiëring: een toename in voedselrijkdom (eutrofie) en veralging (eutrofieziekte). De overmatige algenbloei, bekend als groene soep, leidde in oktober 2019 en augustus 2021 tot massale vissterfte. Het algenrijke water lijkt dan ‘op erwtensoep zonder worst’, zoals NRC het omschreef toen het IJsselmeer in 1995 groen kleurde. Eutrophia in het Grieks staat voor ‘goede voeding’, maar deze snert kun je beter versmaden. Over de filosofische rechtvaardiging van rechten voor bomen, bergen en rivieren valt te twisten, schrijft NRC. Het kan biocentrisch onderbouwd worden, vanuit het idee dat alles wat leeft van zichzelf rechten heeft. Het kan ecocentrisch beargumenteerd worden, uitgaande van het ecosysteem als geheel. En antropocentrisch, met een centrale plaats voor de mens – nog altijd een populaire manier om naar de wereld te kijken. Het op grote schaal vernietigen van de natuur heet ecocide. Het achtervoegsel -cide staat voor ‘het doden’. Internationale ecocidewetgeving kan in 2024 in werking treden, zo verkondigde mensenrechtenjurist Philippe Sands anderhalf jaar geleden. Als die wetgeving er is, kunnen misdaden zoals die tegen Mar Menor worden berecht bij het Internationaal Strafhof in Den Haag. Het zal bedrijven aansporen tot due diligence, ‘gepaste zorgvuldigheid’, om schade aan het ecosysteem te voorkomen. ‘Als je aanneemt dat dingen, dieren, mensen en planten belangen kunnen uitwisselen,’ schrijft Thijs Middeldorp van De Correspondent, ‘kan nagedacht worden over een systeem dat je een natuurdemocratie of ecocratie kunt noemen.’ Niet alleen menselijk volk (de demos), maar de gehele ecologie is vertegenwoordigd in dat regeermodel. Ik stem alvast voor.||https://www.volkskrant.nl/cultuur-media/eutrofierende-lagune-wordt-rechtspersoon-opmaat-naar-een-biocentrische-ecocratie~ba0acf74/
2022-09-30||Westen reageert met veroordeling en sancties op illegale Russische annexatie van Oekraïense gebieden||De Verenigde Staten hadden maar een paar uur nodig om een nieuw sanctiepakket af te kondigen in reactie op de illegale annexatie door Rusland van vier Oekraïense gebieden. Minister Janet Yellen van Financiën maakte bekend dat ongeveer duizend Russen en Russische bedrijven die betrokken zijn bij de oorlog in Oekraïne worden bestraft. Het gaat onder meer om twee hooggeplaatste functionarissen van de Russische centrale bank, 278 Russische parlementariërs en familieleden van prominente Russen. Zo zijn de vrouw en dochters van minister Sjojgoe van Defensie op de sanctielijst geplaatst. Ook leggen de VS sancties op aan Russische bedrijven in bijvoorbeeld de militaire industrie. De EU bereidt ook een nieuw sanctiepakket voor, maar details daarover zijn nog niet bekend. Premier Rutte heeft al gezegd voorstander te zijn van nieuwe maatregelen. Hij sprak ook veroordelende woorden over Rusland en president Poetin: ‘De wereld zal nooit accepteren dat Poetin met een paar pennestreken de grenzen verlegt.’ Daarnaast noemde Rutte de annexatie een ‘zoveelste escalatie’ en verweet hij Poetin ‘een cynische methode’ te gebruiken om zijn mobilisatie te rechtvaardigen. Andere westerse leiders lieten zich in vergelijkbare bewoordingen uit. Voorzitter Ursula von der Leyen van de Europese Commissie zei dat ‘de illegale annexatie die door Poetin is afgekondigd niets zal veranderen. Alle territoria die illegaal bezet zijn door Russische indringers zijn Oekraïens en zullen altijd onderdeel zijn van dat soevereine land.’ De Amerikaanse president Joe Biden zei dat de Russische actie geen enkele legitimiteit heeft. Ook wil hij Oekraïne steunen met een nieuw pakket van 12 miljard dollar. De VS zullen ook landen en niet-Russische individuen en bedrijven straffen als die ‘economische of politieke steun’ geven aan de Russische annexatie. Oekraïne zegt in reactie op de annexatie van 15 procent van zijn grondgebied een ‘versnelde aanvraag’ tot lidmaatschap van de Navo te hebben ingediend. Wat president Zelensky daarmee bedoelt, is niet duidelijk. Toetreding tot de Navo is een langdurig proces, waarbij staten aan verschillende criteria moeten voldoen, van een functionerende democratische rechtsstaat tot aan een liberale markteconomie. Daarnaast is het zeer onwaarschijnlijk dat de lidstaten van de Navo akkoord zullen gaan met een Oekraïens lidmaatschap. Artikel 5 van het handvest van de Navo stelt dat een aanval op een van de lidstaten een aanval op alle lidstaten inhoudt. Dat betekent dat de rest van het bondgenootschap een lidstaat die wordt aangevallen te hulp moet komen. Aangezien Oekraïne in oorlog is met Rusland, zou dat betekenen dat de Navo ook direct betrokken raakt bij het conflict, mocht Oekraïne nu lid worden. Desondanks zegt Zelensky dat Oekraïne ‘de facto’ al is toegetreden tot het bondgenootschap, daarmee doelend op de westerse wapenleveranties. ‘We vertrouwen elkaar, we helpen elkaar, we beschermen elkaar. Dat is de alliantie.’ Met het aanvragen van het Navo-lidmaatschap wil hij de feitelijke realiteit ook tot een juridische realiteit maken, aldus Zelensky. Navo-secretaris-generaal Jens Stoltenberg liet zich slechts in algemene bewoordingen uit over de Oekraïense lidmaatschapsaanvraag: ‘Elke democratie in Europa heeft het recht een aanvraag te doen voor lidmaatschap van de Navo, en we hebben keer op keer gezegd dat de deur open blijft.’ De beslissing ligt echter bij de dertig lidstaten, die unaniem akkoord moeten gaan met een nieuw lid. Ondanks de annexatie zegt Zelensky een voorstander te blijven van onderhandelingen met Rusland – met één grote ‘maar’: niet met president Poetin. ‘Het is duidelijk dat het onmogelijk is met deze Russische president. Hij weet niet wat waardigheid en eerlijkheid zijn.’ Zelensky voelt zich bij het dichtgooien van de deur naar onderhandelingen met Poetin ongetwijfeld gesterkt door de recente successen van Oekraïne op militair gebied. Het land boekt terreinwinst in het oosten rond de regio’s Donetsk en Loehansk, en in het zuiden bij Cherson, terwijl Rusland met een chaotische mobilisatie moet proberen de verliezen te beperken. Daarbij is het waarschijnlijk dat westerse bondgenoten in reactie op de Russische annexatie nog meer wapens zullen leveren aan Oekraïne.||https://www.volkskrant.nl/nieuws-achtergrond/westen-reageert-met-veroordeling-en-sancties-op-illegale-russische-annexatie-van-oekraiense-gebieden~b73d3f24/
2022-09-30||EU roomt miljarden af van energiebedrijven voor kwetsbare huishoudens en bedrijven||‘We leven in uitzonderlijke tijden en werken uitzonderlijk snel’, zei de Tsjechische minister Jozef Síkela (Industrie), die het spoedberaad van zijn EU-collega’s leidde. Volgens Síkela kan en mag de EU geen dag meer verliezen. ‘We zitten in een energieoorlog met Rusland en deze winter is de beslissende slag.’ Het noodpakket om burgers en bedrijven te helpen met hun exploderende energierekeningen werd op 14 september door de Europese Commissie gepresenteerd. Dat het twee weken later door de 27 EU-landen is goedgekeurd om nog dit jaar in te gaan, is voor Europese en nationale begrippen buitengewoon. De ministers voelen dan ook de hete adem in hun nek van wanhopige burgers die de rekeningen niet meer kunnen betalen. Het tijdelijke noodpakket (in principe voor een jaar) levert volgens de Commissie 140 miljard euro op, door te geven aan kwetsbare huishoudens en bedrijven. Veel EU-landen, waaronder Nederland, zijn al bezig met dit soort compensatieplannen. De miljarden worden vooral gevonden bij de producenten van zonne-, wind- en kernenergie. Die maken nauwelijks extra kosten, maar profiteren volop van de hoge elektraprijs die wordt bepaald door het ook benodigde dure gas. De onverwachte meevaller wordt nu ten dele afgeroomd. De Commissie raamt de opbrengst hiervan op 117 miljard euro. Nog eens 25 tot 30 miljard euro komt uit een extra winstbelasting voor fossiele-energiebedrijven als Shell en BP. Ook die profiteren van de hoge energieprijzen. De ministers legden zich verder vast op een verplichte vermindering van het elektriciteitsverbruik met 5 procent tijdens de piekuren. Juist dan is het dure gas nodig om voldoende elektra op te wekken. Hoe de landen deze besparing bereiken, bepalen ze zelf. Síkela benadrukte na afloop van het overleg dat het noodpakket ‘niet het laatste stukje van de puzzel’ mag zijn. De voorzitter wil, net als vijftien lidstaten, dat er een maximumprijs voor gas komt. Nederland en Duitsland voelen niets voor zo’n prijslimiet, uit vrees voor energietekorten als producenten hun gas elders in de wereld tegen een hogere prijs verkopen. De Commissie gaf Den Haag en Berlijn eerder deze week gelijk: een maximumprijs zou tot ‘grote verstoringen’ van de energiezekerheid leiden. De EU is volgens de Commissie ook niet in staat het werk van de gasmarkt over te nemen, met centraal vastgestelde maximumprijzen en verdeling over de lidstaten van het beschikbare gas. Het overleg vrijdag bracht de partijen niet tot elkaar. Commissaris Simson (Energie) waarschuwde dat een prijsplafond gepaard zou moeten gaan met een veel grote gasbesparing dan de vrijwillige 15 procent waarmee de lidstaten eind juli na veel gesteggel instemden. Volgens de Commissie moet gekozen worden voor onderhandelingen met betrouwbare gasleveranciers als Noorwegen over prijsverlaging. Dat kost echter tijd. De Commissie meent dat als de EU gezamenlijk gas inkoopt, ze als grote speler lagere prijzen kan bedingen. De animo bij de lidstaten hiervoor is vooralsnog niet groot. De ministers werden het ook niet eens over een maximumprijs voor gas uit Rusland. Simson beloofde de ministers volgende week met meer uitgewerkte voorstellen te komen om de gasprijs te verlagen en stabiliseren. Die worden dan besproken door de regeringsleiders die elkaar donderdag en vrijdag in Praag ontmoeten.||https://www.volkskrant.nl/nieuws-achtergrond/eu-roomt-miljarden-af-van-energiebedrijven-voor-kwetsbare-huishoudens-en-bedrijven~ba9b67d7/
2022-09-30||De Volkskrant tv-selectie voor zondag 2 oktober||NPO 3, 10.00 uur (Roadmovie, Lourens Blok, 2011) Onderhoudende, oprechte Telefilm waarin twee 11-jarigen plotsklaps in een spannend roadmovie-avontuur belanden. Lieke (Mexx Nachbar) leest een brief van haar onbekende Brusselse vader en zou best eens naar hem toe willen. Haar beste vriend Milad (Ezzaldeen F. Ali) duikt onder wanneer zijn van oorsprong Iraanse familie wordt opgehaald om het land te worden uitgezet. De twee smeren ‘m. Hoewel een beetje horkerig (let op hoe de politieagenten rennen) heeft Blijf! het hart op de goede plaats. Met een fijn Hollywoodiaans happy end. NPO 2, 19.27 uur Deze week is P.F. Thomése te gast bij Ruth Joos en Wilfried de Jong. Hij vertelt over zijn nieuwste boek Swansdale, een verhaal over de prille liefde tussen Elsa en Percy. Beiden zijn afkomstig uit een gebroken gezin en hebben fantasieën over de ouders die ze nooit gekend hebben. Ook Inge Schilperoord schuift aan in Brommer op zee. De forensisch psycholoog en auteur die debuteerde met Muidhond onderzocht de belevingswereld van bekeerlingen. Ze schreef de roman Het licht in de stad over een 16-jarige die gefascineerd raakt door de islam. NPO 1, 20.24 uur De muzikale talentenshow Aria is terug met een tweede seizoen. Dionne Stax ontvangt tien talentvolle amateur-operazangers die strijden om de hoofdprijs: een opleiding aan de Opera Studio van de Nationale Opera. In elke aflevering krijgen ze een nieuwe uitdaging waarmee ze zich moeten bewijzen als allround operazanger. Daarbij komen aria’s aan bod uit beroemde opera’s als Carmen, La bohème en Don Giovanni. Leonard Evers en het Nationaal Jeugdorkest zorgen voor de begeleiding en de jury bestaat uit Rosemary Joshua, Tania Kross en Floris Kortie. TV 5, 21.00 uur (Jaco Van Dormael, 1995) Alweer zeven jaar geleden is het dat Le tout nouveau testament verscheen, pas de vierde speelfilm van Jaco Van Dormael, die in 1991 debuteerde met Toto le Héros. De Waalse regisseur neemt de tijd voor zijn gedetailleerde en zorgvuldig gestileerde films, waaronder ook nog zijn Amerikaanse uitstapje Mr. Nobody (2010). In zijn tweede speelfilm Le huitième jour combineert hij sentimentaliteit met geslepenheid, in een verhaal over de vriendschap tussen een zakenman (Daniel Auteuil) en een aan syndroom van Down lijdende jongen (Pascal Duquenne, ook zelf een persoon met het syndroom van Down). De weelderige vormgeving leidt perfect de aandacht af van de onevenwichtige plot. Nederlands ondertiteld. SBS 6, 21.30 uur Linda de Mol legde begin dit jaar na de onthullingen over The Voice of Holland haar werk neer, maar is bezig aan een voorzichtige comeback. Vanavond zet ze een volgende stap met de hoofdrol in een de nieuwe komische dramaserie Five Live. Sara Bannink (De Mol) presenteert samen met haar ex Roderik van Zuylen (Waldemar Torenstra) een ochtendshow voor een tv-station. Het koppel heeft hun Gooise villa na de scheiding in tweeën gesplitst en moet duidelijk nog veel oud zeer verwerken. Andere rollen zijn voor Abbey Hoes, Dan Schuurmans en Lies Visschedijk. NPO 1, 22.16 uur Het bruisende centrum van Amsterdam is een magneet voor toeristen, die er in zulke groten getale neerstrijken dat het ten koste gaat van de leefbaarheid. Ondernemers doen goede zaken, maar bewoners klagen over drukte, rolkoffers, overlast en torenhoge vastgoedprijzen waardoor een woning onbetaalbaar is geworden. Het probleem speelt behalve in de hoofdstad ook op plekken als Renesse, Giethoorn en Zuid-Limburg. In Nederland is vol becijferen Jeroen Pauw en Sander Heijne wat het toerisme ons land oplevert, maar ook wat de maatschappelijke kosten zijn. Arte, 00.45 uur (Horror, Amat Escalante, 2016) Seks die alle grenzen uitwist en dan ook nog eens met onmenselijk wezen. Een octopus from outer space, eigenlijk, die onderdak vindt in de schuur van een welwillend boerenechtpaar: laat het maar aan de Mexicaanse cineast Escalante over om dit bizarre gegeven als uitgangspunt te nemen voor een volstrekt vrije, als een droom aanvoelende ervaring, die zich op omfloerste wijze vastsnoert aan het Mexicaanse bendegeweld, en waarbij je gaandeweg het gevoel krijgt dat ook je eigen brein door dat hitsige monster wordt gepenetreerd. Ook met een weergaloze dierenorgie.||https://www.volkskrant.nl/cultuur-media/de-volkskrant-tv-selectie-voor-zondag-2-oktober~b24b0592/
2022-09-30||Bij de offshore van ONE-Dyas ligt het geld in zee, bij scheepswerf IHC verdwijnen banen ||Geschrokken van de kapotgeblazen Nord Stream, veegde menig journalist het stof van een rapport dat het Haagse Centrum voor Strategische Studies een jaar geleden uitgaf. High Value of the North Sea heet het. Het beschrijft de miljarden kostende pijpen, installaties en kabels die relatief onbeschermd voor de kust liggen of nog worden aangelegd. Het geld ligt in zee, zo blijkt maar. Dat weten ze allang bij ONE-Dyas, de grootste particuliere Nederlandse maatschappij die offshore olie en gas zoekt en ontwikkelt. Onder de aandeelhouders van ONE-Dyas enkele prominenten uit de Nederlandse zakenelite: de familie Fentener van Vlissingen zit erin, net als Rijkman Groenink. Aan het roer staat iemand met een klinkende admiraalsnaam: Chris de Ruyter van Steveninck. Hij kon deze week aankondigen dat er schot zit in de ontwikkeling van het gasveld dat ONE-Dyas al een aantal jaren tot ontwikkeling probeert te brengen. Enkele tientallen kilometers boven Schiermonnikoog ligt diep onder de grond veld N05-A, ook wel ‘Ruby’ genoemd. Tussen de 4,5- en 13 miljard kubieke meter aardgas, schat ONE-Dyas er te winnen. Dankzij verzet van milieugroepen werd de winning telkens vertraagd. Maar nu Poetin zo huishoudt, weegt het lot van de zwarte zee-eend toch wat minder zwaar. De Ruyter van Steveninck kon tevreden melden dat het papierwerk rond is en dat het gas zou in 2024 uit Ruby moet stromen. Samen met onder meer staatsbedrijf Energie Beheer Nederland (EBN) wordt er een half miljoen euro geïnvesteerd. Het kan haast niet anders of dat gaat zich dubbel en dwars terugverdienen. Ondernemen op zee brengt risico’s met zich mee. Dat bewees deze week niet alleen Nord Stream. Op kleinere schaal was het flink schrikken bij scheepswerf Koninklijke IHC. Dat bedrijf beschikt in Krimpen aan den IJssel naar eigen zeggen over de grootste overdekte scheepshelling van Europa. Die moet voorlopig dicht, zo kondigde bestuursvoorzitter Jan-Pieter Klaver deze week aan. Het aantal orders voor de bouw van grote bagger- en offshore-schepen valt tegen. Mede door de economische onzekerheid en concurrentie uit Azië komt de omzet niet uit op de gehoopte 700 miljoen euro, maar rond de 450 miljoen. Er moeten nu volgens de regionale krant PZC zo’n 250 banen verdwijnen. De andere werf van IHC in Kinderdijk blijft voorlopig wel open. Een domper, zeker nadat er bij een grote saneringsronde vorig jaar ook al zo’n duizend banen verdwenen. Die sanering maakte onderdeel uit van een reddingsoperatie waarbij de overheid, banken en een consortium van bedrijven betrokken was. Onder die bedrijven trouwens ook weer namen van Nederlandse zeevaartmiljardairs: de families Van Oord en Van der Vorm. Grappig genoeg duikt die laatste naam ook weer op bij de mogelijke redding voor IHC. De werf is namelijk in onderhandeling met Boskalis over de bouw van twee schepen. Nou wil het toeval dat Boskalis van de beurs wordt gehaald door HAL, de voormalige Holland Amerika Lijn die inmiddels is omgevormd tot de in Monaco gevestigde investeringsmaatschappij van de familie Van der Vorm. Dat biedt kansen, zou je zeggen.||https://www.volkskrant.nl/economie/bij-de-offshore-van-one-dyas-ligt-het-geld-in-zee-bij-scheepswerf-ihc-verdwijnen-banen~b1f21de0/
2022-09-30||Milieuorganisaties: Shell negeert klimaatvonnis||In een rapport becijferen ze dat tien olie- en gasprojecten waarin Shell heeft besloten te investeren sinds het vonnis zullen leiden tot 325 miljoen ton extra CO2-uitstoot. Dat is ongeveer twee keer zoveel als de uitstoot van heel Nederland in een jaar tijd. Campagneleider Nine de Pater van Milieudefensie noemt het in een verklaring ‘onvoorstelbaar dat Shell willens en wetens mensenlevens zo in gevaar blijft brengen’. Ze verwijst naar ernstige gevolgen van klimaatverandering, zoals de extreme droogte in Europa van afgelopen zomer, overstromingen in Pakistan en intense hittegolven in India. Shell werpt de conclusies verre van zich. Het concern stelt dat het juist ‘een leidende rol in de energietransitie’ wil spelen. ‘Milieudefensie schetst een verkeerd beeld’, vindt het bedrijf, dat zichzelf ten doel heeft gesteld om in 2050 netto geen broeikasgassen meer uit te stoten. Om dat doel te bereiken, wil het een oplopend bedrag in duurzame energie investeren. De rechtbank in Den Haag bepaalde in mei vorig jaar dat Shell de CO2-uitstoot drastisch moet verminderen. In 2030 moet die zeker 45 procent zijn afgenomen. Dat geldt zowel voor de eigen activiteiten van het bedrijf als voor de CO2-uitstoot die voortkomt uit het gebruik van de brandstoffen die Shell verkoopt. Op dat laatste punt is de uitspraak wel iets zachter; dat gaat om een inspanningsverplichting. De zaak was aangespannen door Milieudefensie. In het rapport schrijven de organisaties dat Shell op nog eens 750 plaatsen wereldwijd over olie- en gasreserves beschikt. Als het die allemaal in ontwikkeling brengt, zal dat volgens het rapport leiden tot 4,3 miljard ton CO2-uitstoot extra. ‘Als dit rapport iets duidelijk maakt is het dat Shell geen enkele intentie heeft de uitspraak van de rechter serieus te nemen’, stelt De Pater. Volgens haar moet bij het bedrijf ‘het roer echt rigoureus om als we de klimaatcrisis willen stoppen.’||https://www.volkskrant.nl/economie/milieuorganisaties-shell-negeert-klimaatvonnis~bab46b89/
2022-09-30||ING: vertrouwen in woningmarkt verder omlaag||ING deed onderzoek onder huizenbezitters, huurders en thuiswonenden die van plan zijn in de komende twee jaar een woning te kopen. In totaal werden voor de peiling 1.071 personen ondervraagd. Volgens de bank denkt een steeds groter deel van de mensen dat de huizenprijzen gaan afvlakken. Mede daarom is de graadmeter die de bank hanteert voor zijn woonindex weer wat verslechterd. ‘Je ziet in ons onderzoek duidelijk dat woningbezitters, vooral diegenen die willen verhuizen, zich zorgen maken over de toekomstige waarde van hun woning’, zegt Wim Flikweert, manager wonen bij ING. Of die zorg terecht is valt volgens hem te bezien. De woningmarkt koelt weliswaar wat af, maar er zijn ook nog een paar belangrijke factoren die de woningmarkt stutten, geeft hij aan. ‘Bijvoorbeeld het grote woningtekort en de arbeidsmarktkrapte. Bovendien laten de afspraken in de cao’s de nominale inkomens stijgen. Een grote daling van de woningprijzen zie ik daarom nog niet zo snel gebeuren’, aldus Flikweert.||https://www.volkskrant.nl/economie/ing-vertrouwen-in-woningmarkt-verder-omlaag~b2ec6b60/
2022-09-30||Voedselbanken moeten schrapen om alle klanten te helpen: ‘We kunnen de kratten stapelen, zo leeg zijn ze’||‘Het is voor ons doen een lege boel hier’, zegt Ton Sleeking, voorzitter van de Voedselbank Zuidoost Drenthe, terwijl hij gebaart naar de stellingkast die ooit uitpuilde van de pakken pasta. Door inflatie en stijgende energie- en gasprijzen groeit het aantal mensen dat in aanmerking komt voor een voedselpakket, waardoor vrijwilligers in het depot in Emmen de schaarse waren over steeds meer klanten moeten verdelen. Niet alleen in Emmen zijn de schappen vrijwel leeg. Eerder trokken voedselbanken in onder meer de regio’s Haaglanden, Zeeland, Utrecht en Brabant aan de bel, maar hoeveel van de 171 voedselbanken in Nederland met tekorten kampen, wordt niet bijgehouden. Al die voedselbanken samen helpen bijna 100 duizend Nederlanders. ‘Landelijk neemt het aantal klanten toe, terwijl het voedselaanbod afneemt,’ zegt Tom Hillemans, vicevoorzitter van Voedselbanken Nederland. ‘Onze pakketten bestaan veelal uit producten die tegen de houdbaarheidsdatum lopen, afkomstig van supermarkten en bedrijven als Unilever en Hak. Maar omdat zij hun inkoopprocessen de laatste jaren optimaliseren om verspilling tegen te gaan, blijft er steeds minder voedsel over voor ons.’ In Drenthe grijpt Provinciale Staten daarom in. De partijen stemden woensdag unaniem in met een motie van de PvdA om de Drentse voedselbanken 100 duizend euro te schenken. Met dat geld hoopt voorzitter Sleeking sneller producten te kunnen inkopen waaraan op dat moment behoefte is, zodat de voedselbank minder afhankelijk is van grillige donaties. Later op de dag zijn de producten uit het depot in Emmen uitgewaaierd over uitgiftepunten in de stad. In een protestantse kerk in de naoorlogse wijk Emmerhout verdelen gepensioneerde vrijwilligers de levensmiddelen haastig over ruim vijftig kratten. ‘We kunnen de kratten vandaag stapelen,’ zegt vrijwilliger Bep. ‘Zo leeg zijn ze.’ Buiten staan tientallen wachtenden, allemaal houden ze een boodschappentas van een budgetsuper vast om die binnen te laten vullen. De sfeer is gelaten. Niemand staat er graag, maar een vrouw die niet met haar naam in de krant wil om haar drie puberdochters niet in verlegenheid te brengen, zegt dat ze dankbaar is dat de voedselbank bestaat. In een half jaar tijd is het aantal gezinnen in de rij bijna verdubbeld. ‘Als dit doorzet, moeten lokale voedselbanken binnenkort kiezen’, zegt Hillemans, de vicevoorzitter van Voedselbanken Nederland. ‘Of een klantenstop, of minder voedsel in de pakketten.’ In Emmerhout is het al zover: bezoekers krijgen al minder dan de beoogde vijf à zes voedzame maaltijden per twee weken. Een 63-jarige man, zijn grijze haren in een staartje gebonden, kwam door de hoge energiekosten deze maand 80 euro te kort om zijn rekeningen te betalen. ‘Na vier dagen was bijna alles uit het pakket op, dus at ik tien dagen restjes macaroni. Ik heb alles geprobeerd, zelfs macaronisoep.’ ‘We zitten nu in een rondkomcrisis’, zegt Arjan Vliegenthart, directeur van het Nibud (Nationaal Instituut voor Budgetvoorlichting). ‘Mensen zijn aan het puzzelen: hoe kom ik de maand door? Ik ben bang dat het binnenkort omslaat in een schuldencrisis.’ De inkomensnormen om in aanmerking te komen voor een voedselpakket zijn onlangs al opgerekt, maar volgens Vliegenthart is dat niet genoeg. ‘Het is bijna onmogelijk om de inflatie van dit moment bij te houden.’ De gedachte aan de stijgende prijzen maakt de mensen in de rij bij de voedselbank wanhopig. Een 42-jarige vrouw moet het hoofd boven water houden van 16 euro per week, nadat ze afgelopen jaar in de ziektewet was beland. Ze is radeloos, vertelt ze. Haar thuiswonende dochter van 18 moet het geld van haar bijbaantje afstaan, de spijkerbroek die ze draagt kreeg ze van haar 22-jarige studerende zoon. Haar groene ogen staan vermoeid achter haar brillenglazen. ‘Als je niks hebt, dan kan je niet nóg meer inleveren.’ ‘Ik houd er rekening mee dat de inflatie de komende maanden nog verder stijgt’, zegt Hillemans. ‘We kunnen niets anders dan ons uiterste best doen om meer donaties binnen te hengelen, via bedrijven of particulieren die iets kunnen missen.’ Terug in het voedseldepot worden de restjes ingepakt voor een jonge vrouw, die bij hoge uitzondering zonder zich vooraf te hebben aangemeld een noodpakket mag ophalen, nadat de school van haar dochter de voedselbank had gebeld omdat er nú iets moest gebeuren voor het gezin. De frambozenjam, eieren, pannenkoekenmix en andere levensmiddelen in het noodvoedselpakket zijn zo welkom, dat de vrouw volschiet zodra ze de boodschappentas ziet. ‘Vind je kaas lekker?’, vraagt magazijnmanager Margareth troostend. ‘Dan doen we dat er ook nog bij.’ Fred de Jong (61), weduwnaar zonder kinderen, voormalig vrachtwagenchauffeur, nu in de bijstand vanwege langdurige ziekte. ‘Ik heb mijn hele leven gewerkt, tot ik voor een uitzendbureau aan de slag ging, in het buitenland mijn heup brak en vanwege hart- en vaatziekten een onderbeen en een paar tenen kwijtraakte. Ik heb ruim dertig jaar premie betaald, maar ik kan niet worden afgekeurd. Ik leef van duizend euro bijstand. Daarvan betaal ik maandelijks 170 euro zorgpremie en elk jaar die eigen bijdrage. Elke twee weken haal ik een voedselpakket bij de voedselbank. Dat is bij lange na niet genoeg, de rest scharrel ik bij elkaar. ‘Ik heb net gehoord dat ik vanaf volgend jaar driehonderd euro per maand aan gas en licht kwijt ben. Ik heb geen idee hoe ik dat moet betalen. Ik kijk altijd aan het eind van de maand welke rekeningen ik moet voldoen. De ene keer betaal ik de tv niet, de andere maand laat ik de huur liggen. Dat probeer ik een beetje af te wisselen. Pas na drie maanden niet betalen kan de corporatie je uit je huis zetten, wist je dat? Maar bij je zorgverzekering moet je opletten, die leggen je meteen een boete op. ‘De tijd dat ik wakker lag van deze situatie, ben ik voorbij. Het enige wat ik kan doen, is erom lachen. Het is gewoonweg belachelijk, maar je doet er niets aan.’ ‘Ik had jarenlang een eigen bedrijf in de grond-, weg- en wegenbouw, ik stuurde 24 medewerkers aan. In het begin ging dat goed, maar toen kwam corona. De opdrachten droogden op, maar ik moest mijn werknemers doorbetalen. Dan gaat het heel hard. Ik ging failliet en raakte overspannen. Mijn boerderij moest weg en ik verhuisde naar een heel klein huisje. In die periode moest ik bij mijn ouders aankloppen voor geld. Dat is niet leuk. Als mijn vier kinderen in het weekend langskwamen, sloeg ik die week een maaltijd over zodat ik chippies voor hen kon kopen.’ ‘Ik haal sinds een jaar eens in de veertien dagen een pakket bij de voedselbank. De eerste keer dat ik in de rij stond, voelde ik me ongemakkelijk. Ik had mezelf altijd kunnen redden, maar nu was ik plotseling afhankelijk. Als de huur is afgeschreven, heb ik nog 275 euro over om de rest van de maand door te komen. Elke euro drie keer omdraaien dus. Voorheen hield ik nog wel eens 10 of 20 euro over om extra boodschappen te doen in het kortingschap van de Jumbo, maar dat zit er niet meer in nu alles duurder wordt. Vorige week had ik een nieuwe tandenborstel en tandpasta nodig. Dat was wéér 20 cent duurder dan de vorige keer. En dat is met alles zo. Hopelijk wordt het snel beter. Ik probeer een opleiding tot vrachtwagenchauffeur af te ronden; ik moet nog twee examens halen. Als de drie jaar die ik nog in de schuldsanering zit dan ook voorbij zijn, klaart de lucht eindelijk op.’||https://www.volkskrant.nl/nieuws-achtergrond/voedselbanken-moeten-schrapen-om-alle-klanten-te-helpen-we-kunnen-de-kratten-stapelen-zo-leeg-zijn-ze~b49b2e14/
2022-09-30||Apathische kinderen, wanhopige ouders: ‘Mijn zoon komt al zes jaar zijn slaapkamer niet meer uit’||De gordijnen zijn dicht als Milou de kamer van haar 23-jarige zoon in loopt. Het is eind 2019 en hij zit in het donker achter zijn twee beeldschermen, ondergedompeld in een oneindige wereld van youtubefilmpjes. Zoals bijna altijd. De afgelopen dagen heeft Milou haar zoon een brief geschreven waarin ze vertelt dat ze zich zorgen maakt. Want haar zoon komt zijn slaapkamer vrijwel niet meer uit. Al jarenlang niet. Drieëntwintig uur per dag zit hij binnen. Elke dag brengt hij door met op bed liggen, gamen, tv kijken of spelletjes spelen op zijn telefoon. ‘Heb je mijn brief gelezen?’, vraagt ze. Haar zoon zwijgt lang. ‘Nee’, zegt hij uiteindelijk. ‘En ik ga hem ook niet lezen.’ Milou begint haar brief voor te dragen. Ze vertelt hoe eerlijk, zorgzaam en slim ze hem vindt. Maar ze zegt ook dat hij in actie moet komen. Dat ze zijn passieve gedrag niet langer tolereert, dat hij iets moet gaan dóen. ‘Ik hou van jou, altijd’, zegt ze tenslotte, als ze het papier neerlegt op zijn bed. Haar zoon doet net alsof hij haar niet hoort. Een paar maanden geleden nam een moeder in haar wanhoop contact op met de Volkskrant. ‘Mijn zoon van 25 komt het huis zelden nog uit’, schreef ze. ‘Al een jaar of zes.’ Terwijl haar zoon een paar kilometer verderop zit, in het huis waarin hij opgroeide, vertelt ze in een café haar verhaal. Om zijn privacy te beschermen, wil ze niet met haar eigen naam in de krant. Haar zoon is een intelligente jongen die zonder iets te doen een havodiploma haalde. Daarna kwam zijn leven vrijwel volledig tot stilstand. Hij is vele kilo’s te zwaar en weigert al jaren om naar de tandarts te gaan. Hij ziet of spreekt vrijwel niemand meer. Of het moeten de paar jongens zijn met wie hij online gamet. Hij speelt spelletjes op zijn telefoon alsof hij in een wachtkamer zit. ‘Het is’, zegt Milou, ‘alsof hij de tijd aan het doden is.’ Zij kookt zijn eten, al haalt hij liever diepvriespizza of goedkope koek en chips bij de supermarkt – zo’n beetje de enige keren dat hij buiten komt. Elke ochtend maakt ze met moeite haar zoon wakker. ‘Dan gaat hij van de liggende naar de zittende positie op zijn bed’, zegt ze. ‘Hij doucht misschien één keer per week. Meestal loopt hij in een joggingbroek. Zijn kamer vervuilt steeds verder. Als ik de gelige laag op zijn tanden zie, kan ik huilen en schreeuwen tegelijk. Ik weet niet wat ik moet doen. Hij is een beer van een jongen. Ik kan het internet eruit trekken, maar de mensen met wie hij gamet, zijn z’n enige contacten met de buitenwereld.’ Soms komt ze op straat moeders van de basisschool tegen. ‘Die vragen me dan: hee, hoe is het met je zoon? Dan geef ik een ontwijkend antwoord en loop ik zo snel mogelijk door.’ Zijn gedrag lijkt op een fenomeen dat in Japan al tientallen jaren bekend is: hikikomori, Japans voor ‘terugtrekking’. In de jaren negentig signaleert een Japanse psychiater, Saito Tamaki, dat hij steeds vaker wordt geraadpleegd door radeloze ouders over hun kinderen - tieners en jongvolwassenen - die niet naar school gaan, niet werken, zich opsluiten op hun slaapkamers en weigeren om naar buiten te komen. Ze hebben nauwelijks sociale contacten meer. Velen blijven jarenlang binnen. Aanvankelijk denkt Tamaki dat ze depressief zijn, maar als hij zich in hen verdiept, constateert hij dat er geen eenduidige psychiatrische ziekte op hen te plakken valt. De psychiater besluit hen te beschouwen als apart fenomeen, noemt hen hikikomori, en schrijft in 1998 een boek dat een bestseller wordt: Hikikomori, adolescentie zonder einde. Daarin waarschuwt hij dat de aantallen toenemen. Media, die er bovenop duiken, tonen beelden van ouders die borden eten voor slaapkamerdeuren zetten. Met zijn boek legt Tamaki een probleem bloot dat tot dan toe onzichtbaar was: teruggetrokken jongeren zoeken geen hulp, en ouders schamen zich zo erg dat ze er met niemand over praten. Maar nu krijgt dit ondergrondse verschijnsel voor het eerst een naam. En dat zorgt voor erkenning, ook door de Japanse overheid. Deze schat de hoeveelheid hikikomori tussen de 15 en 39 jaar inmiddels op ruim een half miljoen en financiert meer dan vijftig hulpcentra. Wetenschappers doen onderzoek naar de ‘moderne kluizenaars’ die gemiddeld bijna tien jaar op hun kamers blijken te zitten. Lange tijd worden hikikomori gezien als een Japans verschijnsel. Maar dat blijkt niet te kloppen. Uit gesprekken van de Volkskrant met veertien Nederlandse hulpverleners, onder wie psychiaters, psychologen en maatschappelijk werkers van tien verschillende instellingen blijkt dat zij allemaal signalen krijgen over ‘hikikomori’ vanuit hun praktijk, al noemen ze hen niet zo. Volgens hen stijgen de aantallen. Veel gevallen zijn ernstig en spelen langdurig. Hulpverleners vertellen over jongeren die acht jaar geïsoleerd op hun kamer zitten. In Frankrijk genieten hikikomori inmiddels meer bekendheid. Dat komt door psychiater Marie-Jeanne Guedj, voormalig hoofd van de spoedeisende hulp van het psychiatrische ziekenhuis Hôpital Sainte-Anne in Parijs. Ze is een Europese autoriteit op het gebied van hikikomori en behandelt dagelijks jongeren en jongvolwassenen die zich terugtrekken. Ook doet ze onderzoek en organiseert ze internationale congressen. In de documentaire Hikikomori: les reclus volontaires? uit 2020 wordt Guedj gevolgd. Sommige hikikomori blijken zo schuw dat ze hun behoefte doen in flessen op hun kamer. Ook wordt een 34-jarige man gefilmd die al veertien jaar in een tuinhuisje bij zijn vader bivakkeert. Zijn kamer noemt hij een ‘vlucht, een ontsnapping’. ‘Ik wilde geen deel meer uitmaken van de samenleving’, zegt hij. In één scène wordt psychiater Guedj ontvangen door radeloze ouders die al jaren proberen hun zoon uit zijn isolement te halen. Zijn moeder is uitgeput. Haar zoon leeft, maar daar is dan ook alles mee gezegd. ‘Het is’, zegt zijn moeder, ‘alsof hij is verdwenen.’ Even later benadert Guedj de jongen. Hij ligt met zijn rug naar haar toe op bed, in onderbroek en vuil T-shirt. ‘Ik heb geen zin om te praten’, zegt hij onwillig. De psychiater zegt dat hij toch een beetje moet proberen te communiceren. ‘Bovendien weet ik dat jij hier op bepaalde momenten heel, heel erg onder lijdt. Klopt dat?’ Even is het stil. ‘Dat klopt’, geeft de jongen uiteindelijk toe. Zijn gezicht laat hij geen enkele maal zien. ‘Na de uitzending kreeg ik 400 mails met reacties’, zegt Guedj. ‘Zodra je hierover praat, merk je pas hoe zeer dit leeft.’ Ze vertelt dat dit een wereldwijd fenomeen is. ‘Van Brazilië tot de VS, van Engeland tot Frankrijk, van Canada tot India’. Overal signaleren wetenschappers ‘hikikomori’, al weet niemand nog precies om hoeveel mensen dit gaat. De zoon van Milou weet niet dat ze haar verhaal met de krant deelt. ‘Hij gelooft hier niet in’, zegt ze. ‘Hij vindt zelf absoluut niet dat er iets met hem aan de hand is. Ik heb dit tot nu toe alleen verteld aan hulpverleners en goede vrienden. Maar nu ben ik de schaamte voorbij. Ik voel me machteloos. Ik heb al zo vaak hulp gezocht, maar ik word van het kastje naar de muur gestuurd. Omdat hij volwassen is, valt hij overal buiten. Ik wil gewoon dat dit probleem in de openbaarheid komt.’ In overleg met Milou heeft de krant besloten alleen haar verhaal op te tekenen en niet haar zoon te benaderen – vader is buiten beeld – om het precaire evenwicht in huis niet te verstoren. Enkele details zijn daarom niet vermeld. Wel is gesproken met een goede vriendin en een therapeut, die haar verhaal bevestigen. Daarnaast heeft Milou meerdere bewijzen overlegd. ‘Ik heb lang gedacht dat hij de enige was. Nu hoop ik dat andere mensen zich herkennen in mijn verhaal, zodat we samen iets kunnen ondernemen. Maar ik hoop vooral dat er iemand opstaat die zegt: dit kan zo niet, ik ga jullie helpen.’ Op de basisschool is haar zoon dromerig, gevoelig, stil. Een zachtaardige, lieve jongen. Hij heeft vaak buikpijn en dan wil hij niet naar school, maar verder is er weinig aan de hand. Met een vwo-advies vertrekt hij naar de middelbare school. Daar haakt hij geleidelijk af. ‘Mijn zoon was niet vooruit te branden’, zegt ze. ‘Hij was altijd moe. Thuis ging hij meteen op bed liggen. Als het even kon, meldde hij zich ziek. Leraren vonden hem ongemotiveerd. Maar ik zag ook een jongen die het allemaal niet overzag, en die het vertikte om hulp te vragen. Eén keer zei een leraar dat hij hem ‘depressievig’ vond. Hij zei: ik zie een jongen die een grote glimlach opzet, maar die niet echt meedoet.’ De leraar vraagt of ze hem langs wil sturen om eens te komen praten. Maar haar zoon komt niet. ‘Als ik op school om hulp vroeg, zeiden ze: hij moet het zélf willen. Maar hij deed niks, wilde niks. Er kwam een remedial teacher, ook daar kwam hij niet opdagen. Om hem heen veranderde iedereen: er kwamen meisjes, feestjes, biertjes – daar had hij niets mee. Mijn onderbuik zei me dat er iets niet goed zat, maar andere jongens waren óók niet vooruit te branden. Ik hield me vast aan de gedachte dat hij gewoon lui was. Een puber.’ Het knaagt. Ze vraagt zich af of hij misschien autisme heeft. Op zijn 16de sleept ze hem mee naar een zorginstelling. ‘Hij ging mee, voor mij. Maar toen de psychiater daar hem wilde onderzoeken, weigerde hij. Hij zei: met mij is niks raars aan de hand.’ Met hangen en wurgen haalt hij uiteindelijk de havo, zonder ooit een boek open te slaan. ‘Daarna kwam het onvermijdelijke tussenjaar’, zegt Milou. ‘Of in zijn geval: het bedjaar. Hij zei dat hij wilde reizen, maar uiteindelijk zat hij vrijwel het hele jaar thuis.’ Zijn vrienden appen hem dat jaar nog wel. ‘Maar hij reageerde nergens op’, zegt Milou. ‘En op een gegeven moment stopten ze met vragen.’ In Nederland is het onbekend hoeveel jongvolwassenen zich op deze manier terugtrekken. Navraag bij de ministeries van VWS en OCW levert niets op. Het probleem heeft hier geen naam. Maar zorgverleners signaleren hen wel degelijk. Kinder- en jeugdpsychiater Marja van ’t Spijker, bestuurslid van de Nederlandse Vereniging voor Psychiatrie, heeft bij Kenter Jeugdhulp in Haarlem momenteel twintig jongeren onder de 23 jaar uit de regio onder behandeling die al maanden of jaren alleen bij hun ouders op een kamer zitten. Ze zien of spreken niemand meer. Haar jeugdteam doet aan ‘bemoeizorg’: zorg voor jonge patiënten die daar niet op zitten te wachten. ‘Soms krijgen we ze binnen via de crisisdienst’, zegt ze. ‘Dan is het thuis uit de hand gelopen omdat ouders in hun machteloosheid hun kind uit bed hebben getrokken. Sommige jongeren voelen zich daardoor zo in het nauw gedreven dat ze op de vuist gaan of zichzelf iets aan proberen te doen.’ ‘Dit is absoluut een probleem’, stelt klinisch psycholoog Audri Lamers van de Opvoedpoli in Amsterdam. ‘Wij herkennen dit zeker’, zegt directeur Jasmijn Verhage van De Nieuwe Kans, dat Rotterdamse jongens (18-27 jaar) helpt die vastlopen. ‘Ik krijg geregeld wanhopige ouders aan de telefoon’, zegt ook onderwijsconsulent Rineke Barendregt, directeur van Educé in Rotterdam. ‘Hun kinderen willen niets meer. Ramen dicht, deuren dicht, borden eten voor de deur – dat soort dingen. Corona heeft dit versterkt. Onderwijsconsulenten zien een hausse aan dit soort kinderen.’ ‘Op dit moment hebben we meerdere cliënten bij wie dit speelt’, zegt kinder- en jeugdpsychiater Nico Beuk (54), directeur behandelzaken bij Arkin Jeugd & Gezin in Amsterdam. Hij zegt ‘nogal eens’ geconsulteerd te worden door collega-psychiaters, met name als er suïcide dreigt. ‘De aantallen zijn zeker toegenomen door corona’, stelt hij. ‘Jongeren die toch al angstig waren, hebben nu nog meer moeite om weer aan te haken bij de maatschappij.’ Beuk komt op kamers waar de gordijnen altijd dicht zijn, bij jongeren die hun ouders niet meer binnen laten en sterk vervuilen. ‘Soms zien we de maden door het eten lopen’, zegt de psychiater. Hoe ze hun dagen vullen? ‘Sommigen gamen, sommigen slapen veertien uur per dag.’ Maar dat hulpverleners hen kennen, betekent niet dat iedereen ook hulp krijgt. Integendeel. Onder zware druk van Milou begint haar zoon tot drie keer toe een studie, maar daar houdt hij soms al na een paar weken mee op. ‘We hadden er vreselijke ruzie over. Maar hij wílde gewoon niet. Hij was zo lethargisch.’ Maandenlang gooit ze elke dag de gordijnen open, roept ze opgewekt ‘goedemorgen’. ‘Ik heb honderdduizenden dingen voorgesteld: reizen, studies, baantjes, een taal leren, naar het buitenland, defensie, een zorgboerderij. Hij vond mijn ideeën niets. Al kwam hij zelf ook nergens mee.’ ‘Ik heb hem maanden in zijn bed laten rotten. Ik ben directief geweest. Ik ben gestopt hem financieel te ondersteunen, gestopt met pamperen. Hij heeft nu een lening, omdat het hem tijdens corona lukte om online wat studiepunten te halen. Ik krijg nauwelijks contact. Soms word ik er gek van en sta ik tegenover hem te schreeuwen: wat wíl je met je leven? Dan zegt hij: ja, dat is voor mij om te weten, ik heb een plan. Hij wil niet zeggen wat dat dan is. Hij ontkent het probleem gewoon. Als ik emotioneel word, zegt hij: ‘Doe rustig, ontspan.’ Als ik hem vraag of hij geen behoefte heeft aan contact met andere mensen, zegt hij: ‘Dat vraag je elke dag. Hoezo?’ Het is een no-go-area.’ ‘Ik denk dagelijks dat dit mijn schuld is. Faciliteer ik dit? Hou ík dit probleem in stand? Mensen denken vaak dat dit hen niet zou overkomen. Hoe vaak ik dát al niet heb gehoord: kom op, geef hem een schop onder zijn kont, zet hem gewoon het huis uit. En dat zou ik inderdaad nog kunnen doen: hem uit huis zetten.’ Ze is even stil. ‘Ik heb er vaak aan gedacht. Maar wie doet dat nu met iemand die zo kwetsbaar is? Eigenlijk ben ik bang dat hij dan dakloos wordt. Of dat hij zich voor een trein gooit.’ Veel teruggetrokken jongeren zijn nu niet in beeld bij de ggz, denken hulpverleners. Psychiater Beuk van Arkin is ervan overtuigd dat hij slechts het topje van de ijsberg ziet. ‘Onlangs behandelden we een meisje met problemen. Bleek ze ineens een oudere broer te hebben die al twee jaar op zijn kamer zat.’ Dit speelt zich af in stilte: door onbekendheid, door schaamte, door ontkenning. De jongeren vallen onder ‘zorgwekkende zorgmijders’: mensen met ernstige psychiatrische aandoeningen die alle zorg weigeren. ‘Als je rechtstreeks vraagt of ze een probleem hebben, dan zeggen ze allemaal nee’, zegt Beuk. Maar dat is niet het enige. Want zodra kinderen volwassen zijn, is hulp nauwelijks meer te krijgen. Milou werkt in de ggz. Ze weet hoe de zorg in elkaar zit. Als ouder van een volwassen kind krijgt ze te maken met de catch 22 van het hikikomori-probleem. ‘Ik kreeg te horen dat ik hem moest motiveren om te komen. Dat hij het echt zélf moest willen. Maar hij beweert zelf dat er niets aan de hand is. En dus is er geen hulpvraag. En gebeurt er niets.’ Als kinderen minderjarig zijn, kunnen ouders of andere zorgverleners hulp voor hen aanvragen. Maar als ze onder de volwassen ggz vallen, gaan ze zélf over de zorg. Bemoeizorg of dwang komt er dan alleen in zeer ernstige situaties. Aan de Volkskrant stuurt Milou bewijzen van haar vele, vruchteloze pogingen om hulpverleners in te schakelen. Ze bezoekt de huisarts, de praktijkondersteuner, ggz-instellingen, het buurtteam, psychologen, psychiaters, systeemtherapeuten, een zorgcoach, het jongerenloket, maar de patstelling blijft: hij is volwassen en moet zelf willen en komen. In totaal benadert ze ten minste vijftien instanties, zegt ze. ‘Ik heb mijn ‘casus’ meermaals ingebracht bij de FACT-teams (teams voor ambulante zorg, red.) voor volwassenen bij mijn eigen instelling. Maar mijn zoon is gewoon niet ‘erg’ genoeg voor hen. Hij veroorzaakt geen overlast, hij staat niet op de rand van een hoge flat, hij is niet crimineel, niet aan de drugs, niet ernstig vervuild, niet dakloos en niet psychotisch. Omdat hij niet naar een psychiater wil, heeft hij geen diagnose. Daardoor ben ik machteloos. Hulp komt er alleen als er een acute, levensbedreigende crisis is. En dat moet je heel letterlijk nemen.’ Even overwoog ze om hem niet meer te dwingen etensresten op te ruimen, zodat hij vanwege het criterium ‘maatschappelijke teloorgang’ alsnog in aanmerking zou komen voor bemoeizorg. ‘Maar zoiets kan jaren duren en dan moeten de ratten door het huis gaan lopen. Daar ligt bij mij de grens.’ ‘Als we er in Nederland geen last van hebben, dan is het heel moeilijk om iets voor elkaar te krijgen’, zegt directeur Jasmijn Verhage van De Nieuwe Kans. ‘Wij mogen deze jongeren in onze instelling tot 23 jaar behandelen’, zegt kinder- en jeugdpsychiater Van ‘t Spijker van Kenter. ‘Sommige instellingen zetten die ‘knip’ al bij 18 jaar. Ik ben een groot pleitbezorger van het verder verhogen van die leeftijd.’ Ook in het onderwijs zijn er boven de 18 weinig mogelijkheden meer om jongeren te activeren. ‘Zij vallen niet meer onder de leerplicht en zo raken ze langzaam uit het zicht’, zegt directeur Rineke Barendregt van Educé. ‘Een ouder verwoordde het onlangs treffend: dit zijn de kinderen die niemand mist. ’ Toch lukt het – bij hoge uitzondering – soms wél om volwassen kinderen te helpen die zich hebben teruggetrokken. Zes jaar geleden richtte de Haagse maatschappelijk werker Tineke Pannebakker samen met een collega het project Hotelouders op vanuit welzijnsorganisatie Wijkz , toen ze merkten dat ze steeds vaker wanhopige ouders moesten afwijzen. Ze vermoedt dat ze momenteel de enige zijn die hulp bieden aan ouders met volwassen kinderen. ‘We werken in Haagse wijken, maar we krijgen telefoontjes vanuit het hele land.’ Deze verzoeken wijzen ze nu af, omdat ze een lokale organisatie zijn. Wetenschappers proberen wereldwijd te ontrafelen waarom hikikomori zich afsluiten. En hoe ze eruit kunnen komen. Volgens de Japanse psychiater Tamaki willen deze jongeren bijna allemaal ontsnappen uit hun isolement. ‘Maar ze weten simpelweg niet hoe’, schrijft hij. Er is nog geen geen consensus over de vraag wat dit is. Een ziekte? Een sociaal fenomeen? De Nederlandse psychiater Van ’t Spijker denkt dat de oorzaken divers zijn en dat dit een gevolg is van andere stoornissen, angsten of trauma’s Sommige wetenschappers opperen daarentegen om hikikomori op te nemen in de DSM-5, het handboek voor psychische stoornissen. ‘Het helpt in elk geval om dit een naam te geven’, aldus de Franse psychiater Guedj. ‘Daardoor krijgen ouders meer grip. Ze kunnen afrekenen met de schaamte, omdat ze uit kunnen leggen dat hun kind iets heeft wat bestaat.’ Het gedrag van hikikomori wordt vaak gezien als een vlucht voor de toenemende prestatiedruk in de maatschappij. Guedj: ‘Veel jongeren hebben gedurende langere tijd het gevoel dat ze falen. Daardoor trekken ze zich steeds verder terug.’ ‘Dit zijn regelmatig mensen die als hoogbegaafd zijn gediagnosticeerd’, zegt Guedj. ‘Ongeveer de helft is als kind gepest. Veel van hen hebben veeleisende ouders. Ze komen vaak uit de hogere middenklasse. In Japan zien onderzoekers dat relatief veel mensen kampen met een autismespectrumstoornis, zoals asperger. Ook angststoornissen, depressie en sociale fobieën komen vaak voor. Maar wat vooral opvalt is het negatieve zelfbeeld. Zo negatief dat het tegen een depressie aanschurkt.’ ‘Dit zijn jongeren die niet goed mee kunnen doen met de steeds complexer wordende maatschappij’, zegt ook psychiater Van ’t Spijker. ‘De verwachtingen zijn hoog, de snelheid is hoog, de druk is hoog. De Vlaamse psychiater Dirk de Wachter zei eerder: we zitten met zijn allen op een speedboot die steeds harder vaart, maar daardoor vallen er dus wel mensen vanaf.’ Het is geen toeval dat dit vaak na de middelbare school of bij een andere overgang gebeurt. Dit wordt ‘growing into deficit’ genoemd, stelt ze. ‘Op de basisschool redden kinderen zich nog wel, zeker als ze begaafd zijn. Maar bij kantelpunten – de middelbare school, de universiteit – vallen de kaders weg en komen kwetsbaarheden steeds meer naar boven.’ Uit Japans onderzoek blijkt dat meer dan driekwart van de hikikomori man is. Guedj: ‘Het is een manier van doen die je vooral bij jongens ziet: heel passief: geen opstand, geen gevecht, geen schreeuw om hulp.’ Veel teruggetrokken jongeren zijn in hun ontwikkeling blijven steken, stelt Tineke Pannebakker van Hotelouders. Vaak komen er meerdere problemen samen, zegt ze. Zo is bij veel jongeren sprake van autisme of adhd, en hebben ze daarnaast ook nog heftige ervaringen, zoals een vechtscheiding, rouw, pesten of langdurig falen op school. ‘Deze jongeren zijn angstig, durven niet meer naar buiten om vrienden te maken, om relaties aan te gaan. Ze vermijden dit. Terwijl ze het wél willen en dat ook nodig is voor hun ontwikkeling. Hun frustratie daarover richten ze op hun ouders, want dat zijn de enigen die ze nog zien. Binnenshuis heerst daardoor vaak ongelooflijke spanning en stress. Soms loopt het zo hoog op dat de politie eraan te pas moet komen. Ouders, die vaak murw zijn, reageren hierop door óók te vermijden, zegt ze. ‘Hun kind heeft tenslotte net een nare periode meegemaakt. Ze gaan de confrontatie uit de weg en neigen te compenseren door steeds verder mee te gaan in het terugtrekgedrag, waardoor hun huis uiteindelijk een soort hotel wordt – ook omdat er soms andere kinderen in huis zijn. Ouders denken dan: nou, láát hem dan ook maar gamen op zijn kamer.’ ‘De buitenwereld weet hier vaak niet van’, zegt ze. ‘Dit is niet iets wat mensen op Facebook zetten.’ Als het wél lukt om in te grijpen, is eigenlijk iedereen het erover eens: de ouders hebben als eerste hulp nodig. ‘Wij starten altijd met twee trajecten: één voor de ouders en één voor het kind’, zegt sociaal-psychiatrisch verpleegkundige Paul Faber van Kenter Jeugdhulp, dat tot 23 jaar behandelt. ‘Bij ouders zit dit zo hoog. Ze zijn gefrustreerd, verdrietig, machteloos. Ze hebben jarenlang alles geprobeerd: loslaten, confronteren, negeren, het internet eruit trekken. Wij pluizen samen met hen uit hoe ze het contact met hun kind kunnen herstellen en tegelijk kunnen zeggen: dit accepteer ik niet meer.’ ‘Wij helpen ouders om weer een sterke, stevige ouderrol aan te nemen’, zegt Pannebakker van Hotelouders. Dat vergt moed, want het wekt weerstand op.’ Maar hoe benader je vervolgens een kind dat de deur stevig dicht houdt? ‘Je krijgt heel vaak nee te horen’, zegt psychiater Beuk van Arkin. Hij klopte eens aan bij een meisje dat opendeed, maar weigerde om te praten. ‘Zittend op haar bed beschreef ik hardop wat er volgens mij in haar hoofd omging. Uiteindelijk zei ze: wat weet jíj er nou van? Kijk, dan heb je dus een gesprek. Ik heb ook eens een jongen zo pissig gemaakt dat hij de kamer uitstormde. Uiteindelijk is het gelukt hen uit hun kamers te krijgen, maar je moet weten wat je doet, want je kunt het contact ook totaal verliezen.’ Faber: ‘Het helpt om niet meteen te doen wat iederéén al doet: op het probleem focussen. Vaak zeg ik: ‘Luister, ik weet dat jij niet op me zit te wachten, maar in jouw omgeving trekt iedereen aan de bel. Laten we de tijd nemen om elkaar te leren kennen.’ Meestal komt er dan een grom. Dan klets je een beetje over andere dingen. Of je zit daar gewoon rustig. En dan zeg ik: nou, ik kom morgen weer. En dat doe je dan ook, desnoods elke dag.’ Psychiater Van ‘t Spijker: ‘Dit is een marathon, geen sprint. Soms komen we een jaar lang niet binnen. Daarbij moet je steeds afwegen wat het risico is op suïcide. Een al dan niet gedwongen opname helpt lang niet altijd, en soms duwt het de jongere juist nog verder weg. Dat zijn lastige afwegingen die je met elkaar als team maakt en waarbij je moet accepteren dat je niet alles in de hand hebt. We slagen er niet altijd in om tot iemand door te dringen.’ Als er wél contact komt, vragen we niet: goh, hoe komt dit nou?, zegt Van ‘t Spijker. ‘Maar: wat wíl jij eigenlijk? Heel praktisch. Daar komt altijd iets uit. Een baantje, geld, een uitkering, een opleiding, vrijwilligerswerk. Want in iedereen zit een wens. Altijd. Het is alleen soms wat anders dan wat de ouders willen.’ En soms lukt het dan, met kleine stappen, om iemand weer naar buiten te krijgen. Nadat Milou in 2019 de brief aan haar zoon heeft voorgelezen, wacht ze. Ze wil net zo lang blijven zitten tot hij praat. Ze zit er misschien wel een uur. ‘Ik wil dat je nu weggaat’, zegt haar zoon boos. ‘Nee, ik blijf’, zegt ze. Hij gaat staan, wil haar wegduwen. Maar ze geeft niet mee. Totdat hij haar met kracht uit de kamer werkt. Dagen later vindt ze de brief in stukjes gescheurd terug. Naast de vuilnisbak. ‘Eigenlijk zegt mijn zoon gewoon tegen de maatschappij: ik doe niet mee’, zegt Milou. ‘Kijk, hij mag alles worden van mij. Ik ben allang over mijn dromen heen. Als hij maar een beetje gelukkig kan zijn en zijn plek in de maatschappij in durft te nemen. Ik denk dat ieder mens dat wil. Hij ook. Hij weet alleen niet hoe.’ De laatste weken, sinds het contact met de Volkskrant, lijkt er voor het eerst sinds zes jaar iets te veranderen. Na lang aandringen is haar zoon onverwachts naar een stage gegaan die zij heeft geregeld. ‘Het is nog pril’, zegt ze. ‘Hij heeft het al een paar keer opgegeven.’ Ze kan nog niet helemaal duiden waarom dit nu gebeurt. ‘Maar doordat ik mijn verhaal heb gedaan, weet ik dat wij niet de enigen zijn. De noodzaak om te veranderen is groot. Anders gaan we hier allebei aan onderdoor.’ Met medewerking van Eline Huisman.Wilt u reageren? tips@volkskrant.nl||https://www.volkskrant.nl/nieuws-achtergrond/apathische-kinderen-wanhopige-ouders-mijn-zoon-komt-al-zes-jaar-zijn-slaapkamer-niet-meer-uit~b2e8c170/
2022-09-30||Verdediging Willem Engel hoort getuigen over vermeende opruiing: ‘Wij hebben niets fout gedaan’||Voorman van Viruswaarheid Willem Engel heeft zich in de ogen van zijn jurist niet schuldig gemaakt aan opruiing. ‘Ons valt niets te verwijten’, zegt Jeroen Pols vrijdagochtend in de rechtbank in Rotterdam. Pols is door de verdediging opgeroepen als getuige in een zaak die draait om tweets waarin Engel zich volgens het Openbaar Ministerie (OM) schuldig maakte aan opruiing tot strafbare feiten. Zo schreef de verdachte in september 2021 op Twitter dat de Nijmeegse burgemeester Hubert Bruls zich gedroeg als een ‘mini-dictatortje’, door een restaurant te sluiten dat zich niet aan coronamaatregelen hield. ‘Morgen koffie drinken bij de ambtswoning’, voegde hij eraan toe. Koffie drinken is demonstreren, legt Pols de rechters uit. Wie dat als bedreigend ziet, begrijpt niets van Viruswaarheid, dat hij met Engel heeft opgericht: ‘Als Holleeder zegt: ‘Zullen we ergens koffie drinken’, dan kun je dat wellicht anders interpreteren. Bij een organisatie als die van ons, die tegen geweld is, niet.’ ‘Hebben jullie nagedacht over de vraag: stel dat het uit de hand loopt in de straat, dat er heel veel mensen komen?’, vraagt rechtbankvoorzitter Jacco Jansen. Pols: ‘Nee. Het is altijd ons doel dat er zoveel mogelijk mensen komen, omdat een demonstratie dan meer impact heeft.’ In de loop van de ochtend legt Jansen de getuige meer tweets van Engel voor. Zoals deze, uit juni 2020, vlak nadat demonstraties van Viruswaarheid op het Malieveld in Den Haag waren verboden: ‘Vanzelfsprekend kunnen wij je niet tegenhouden om, zoals je dat van plan was, gewoon naar het Malieveld te komen! Als je komt, kom dan in liefde.’ Ruim vierhonderd mensen werden zondag 21 juni gearresteerd, na ongeregeldheden. Was dat reden de berichtgeving te evalueren? Dat doen we altijd, zegt Pols, ‘maar we vinden niet dat we iets fout hebben gedaan’. En wat te denken van dit bericht? ‘Even een doe-opdracht. Er is toch weer een verzorgingshuis op slot gegaan. De Guldenakker in Goirle’, gevolgd door het telefoonnummer. ‘Dit kun je zien als een belopdracht’, erkent Pols uiteindelijk. ‘Maar er staat nergens: scheld ze verrot.’ Dat medewerkers met de dood zijn bedreigd, is volgens de jurist niet de schuld van Engel. Het zou namelijk kunnen dat mensen spontaan besloten te bellen. Jacco Jansen, die bekendstaat als amicale rechter, geeft Pols en andere getuigen de nodige ruimte om hun verhaal te doen. Dat komt de sfeer ten goede. Maar als een van hen, een vrouw uit Nijmegen, uiteenzet waarom PCR-tests onbetrouwbaar zouden zijn, onderbreekt de voorzitter haar. ‘U bent toch geen deskundige?’ Nee, zegt ze, ‘maar ik heb zelf onderzoek gedaan’. Opvallend is dat getuigen beweren dat Engels Twitteraccount soms door anderen werd gebruikt. Er zou zelfs een team achter zitten, met acht juristen en meerdere marketingdeskundigen, dat over berichten overlegde via Zoom. Die gesprekken zijn opgenomen, zegt een betrokkene. ‘Dat is juridisch van belang’, vertelt Engels advocaat Michael Ruperti na de zitting. ‘Het OM vervolgt hem als individu. Maar je kunt niet alle berichten van Viruswaarheid aan Engel toeschrijven.’ De strategie wordt sceptisch ontvangen door Norbert Dikkeboom, die een door 22 duizend mensen ondertekende aangifte indiende tegen Engel en de zaak op de publieke tribune volgt. ‘Alles zegt me dat het verhaal over dat zogenaamde team niet klopt’, zegt Dikkeboom. ‘Er is één manier om daarachter te komen: de opnames opvragen. Maar ik denk dat het OM dat niet nodig vindt, want de tweets zijn hoe dan ook gepubliceerd in naam van Engel.’ De strafeis van het OM wordt verwacht op 21 november.||https://www.volkskrant.nl/nieuws-achtergrond/verdediging-willem-engel-hoort-getuigen-over-vermeende-opruiing-wij-hebben-niets-fout-gedaan~bfc87446/
2022-09-30||Ministers doen aangifte tegen Kamerlid Van Houwelingen (FvD) na nazitweet||Dat heeft het kabinet vrijdag in de ministerraad besloten. Kuipers spreekt van ‘een duidelijke markering van een grens’. Van Gennip benadrukt dat de vrijheid van meningsuiting een groot goed is. ‘Maar er zijn grenzen in Nederland in hoe je met elkaar omgaat. En die zijn wat ons betreft overschreden.’ Afgelopen zaterdag plaatste Van Houwelingen de gewraakte foto. Het Kamerlid had een foto waarop Kuipers de vlag van de van de VN-doelen hees bewerkt en vervangen met een nazivlag. Naast Kuipers stond ook Van Gennip op de foto. Na kritiek op de tweet verwijderde de FvD’er de foto, maar het kabinet maakte al snel duidelijk zich op vervolgstappen te beraden. Kuipers en Van Gennip noemden de tweet ‘stuitend’ en ‘een nieuw dieptepunt in de bejegening van bestuurders en politici’. Na beraad in de ministerraad heeft het kabinet nu besloten aangifte te doen tegen het Kamerlid. Het besluit volgt kort nadat het kabinet bij de Algemene Politieke Beschouwingen ook al een grens trok. Bij de inbreng van Thierry Baudet stapte het stapte het voltallige kabinet op nadat de FVD-leider insinuaties in richting minister van Financiën Kaag maakte. ‘Ik moet de grenzen van mijn integriteit bewaren. Dit is mijn grens’, zei Kaag daar destijds over. Het Binnenhof leek lange tijd de uitingen van FvD enkel via het debat te bestrijden, maar na enkele radicale uitspraken onderzoekt Den Haag hoe politici beschermd kunnen worden tegen uitlatingen van de partij. Donderdag debatteerde de Kamer nog over een voorstel dat de Kamervoorzitter de bevoegdheid geeft in te grijpen bij bedreigingen.||https://www.volkskrant.nl/nieuws-achtergrond/ministers-doen-aangifte-tegen-kamerlid-van-houwelingen-fvd-na-nazitweet~bcbf8fe0/
2022-09-30||Voetballen voor Napoli is passie bij elke ademteug. Vraag het maar aan Ruud Krol ||Nooit meer kan Ajax wat Ruud Krol en co deden in hun koninkrijk in Amsterdam: drie keer op rij de Europa Cup I winnen, de huidige Champions League, van 1971 tot en met 1973. De (financiële) verhoudingen in het voetbal zijn veranderd. Laat het een troost zijn: voetbal gaat om meer dan winnen. Net als het leven zelf. ‘Van het verleden kun je niet leven’, zegt Krol. ‘We leven ons leven vandaag en morgen, daarop kunnen we ons richten.’ De eerste herinnering van Krol aan Ajax, verteld op een terras in Málaga, dicht bij zijn Spaanse huis: ‘De stijl van spelen, meer dan de successen. Het plezier om zo te voetballen als wij deden. Het was alleen niet altijd een kwestie van genieten, want we dachten dat het normaal was. Het was alleen niet normaal.’ Krol (73) oogt zoals hij voortleeft als voetballer. Verzorgd. Gebruind. Een blauwe korte broek met een bijpassend, veelkleurig hemd en natuurlijk, schoenen zonder sokken. Aan de arm zijn vrouw Maria Fe, zes jaar geleden in Napels ontmoet. Krol adviseert pil pil, garnaaltjes in pittige saus met veel knoflook. Het is eenvoudig om in hem de libero van toen te zien. Rechtop, elegant, lang haar, wijzend, de aanvoerdersband. Meetrekken ten aanval. De pass over veertig, vijftig meter. Ajacieden van destijds waren rockers op kicksen. Hij luistert nog steeds naar muziek van toen. The Who, Rolling Stones, Animals, Beatles. ‘Van de week nog even naar The Kinks zitten luisteren.’ Krol was mode. Bij Napoli reisde hij van het vliegveld eens meteen naar de zaak van een bestuurder, die hem een pak aanmat. Hij is liefhebber van kunst. ‘Ik ga nog weleens een galerietje in.’ Het is ongelooflijk zoals hij situaties uit het verre verleden tot in detail terughaalt (‘Tardelli van Juventus breekt door op links, trekt met zijn linkerbeen voor, de middenvelder die met hem moet meelopen komt een pas te laat. Via zijn scheenbeen gaat de bal in de goal’). Als de borden allang zijn afgeruimd, schuift hij met glazen en servetten over tafel, dankbaar voor het frietje dat is blijven liggen. ‘Ik heb alles goed opgeslagen. Ik ben geen mannetje van het verleden, maar ik heb er veel plezier aan overgehouden.’ Tegenwoordig spreken de kenners nog over het totaalvoetbal van de Hollanders, het spel waarin iedereen meedeed, verdedigers aanvallers waren en aanvallers verdedigers, met het karakteristieke afjagen, dat nu druk zetten heet. De totaalvoetballers van toen wisten alleen niet dat ze totaalvoetbal speelden. ‘Ik kreeg dat pas door in mijn eerste wedstrijd in Vancouver, in 1980, tegen New York Cosmos. We hadden aardige internationale voetballers in ons elftal, maar het was ander voetbal. Wat voor ons normaal was, was voor hen abnormaal. Ze konden onze opvattingen, onze ideeën over voetbal niet begrijpen. Dan zei ik tegen Alan Ball (een beroemde Engelsman, red.): waarom doe je dat niet? Oh ja, zei hij dan. Een stationnetje overslaan, altijd diepte zoeken, dat zie je zelfs nu vaak de mist ingaan. Het gaat maar breed, breed, terug. Als je dat bij Rinus Michels deed, floot hij af op de training.’ Michels was de trainer met wie de reis begon. ‘We speelden op dinsdag tegen amateurs uit de vierde klasse, om de buitenspelval in te slijpen. Wat is het signaal als we op de buitenspelval spelen? Al die automatismen. De oriëntatie. Waar moet je staan? Daar is de bal, daar de tegenstander. Openstaan. Bal én tegenstander zien. Michels zei altijd: dek als basketballers. Voelen.’ Hij was de centrale verdediger die van Michels eerst linksback moest zijn. Op dinsdag en donderdag trainde hij het mindere linkerbeen, met assistent Bobby Haarms. ‘Ik had twee fantastische linkspoten voor me. Gerrit Mühren en Piet Keizer. En Johan (Cruijff) kon ook aardig overweg met zijn linkerpoot. Als wij een oefening deden, moest ik alles doen met links, Mühren en Keizer met rechts. Als het misging, werden we gedold. Daarom waren we ook zo sterk. Van de achttien spelers kwamen er tien of elf uit Amsterdam. Het was onze humor.’ Op het WK van 1974 volgt de ultieme voldoening, als Krol met links voorzet op Cruijff, tegen Brazilië. Nederland wint met 2-0 en speelt zijn eerste WK-finale. ‘Ik combineer met Rensenbrink, loop meteen door, geef de bal met links voor en Johan komt springend in. Goal. Fantastisch. Ook al hadden we niet gewonnen, het plezier dat ik die bal na zoveel training met mijn linkerbeen kon geven, was voldoende.’ Al die prijzen hebben hem gevormd, maar ze hebben zijn geluk minder bepaald dan de sfeer van toen, de stijl van voetbal, de authenticiteit, zonder grote commercie, zonder overschot aan zaakwaarnemers, zonder supportersrellen. ‘We speelden in De Meer met ons sterrenelftal voor 16 duizend mensen. Dan zeiden wij tegen elkaar: als we nu in Italië of Spanje speelden, voetbalden we voor 80 duizend man.’ Later, bij Napoli, voelde hij bij elke ademtocht de passie voor voetbal. Krol geldt nog steeds als ster in Zuid-Italië. ‘Wij hadden geen fantastisch elftal, maar een goed, gedisciplineerd team. We waren eens zestien wedstrijden ongeslagen. Toen ging het koken en borrelen. Er gebeurde veel in Napels. Onrust, criminaliteit.’ Hij ging eens een arme wijk in met tv-maker Harry Vermeegen. ‘We kwamen onaangekondigd. Dat vonden ze niks, want de president van de straat was er niet, hoewel de mensen vriendelijk waren. Omhelzen, kussen. Een week later was ik er weer, met een paar andere spelers. Kregen we twaalf flessen wijn, kilo’s pasta, vers gemaakt, en een gouden medaille. Ik zeg tegen de aanvoerder: zo’n medaille aannemen, doe ik nooit meer. Want ik kan dat niet terugbetalen aan die mensen. Ik kan alleen mijn best doen, maar ik kan niet elke week een 9 spelen. Napels was warmte. Het werd warmer, warmer en warmer. Dat is me altijd bijgebleven.’ Hij herinnert zich de Argentijnse coach Bruno Pesaola. ‘Hij zei toen het slecht ging: ‘Ruud, heb jij er bezwaar tegen als ik een magiër laat komen?’ Dus die magiër komt binnen, met een hele grote schaar, en knipt zo een pluk uit mijn haar, en ook bij andere spelers. Na de sessie wil de magiër met sommigen praten en als laatste met mij. Hij zegt dat het probleem bij mij ligt. ‘Die jongens verwachten dat je ze op hun plaats zet, dat je ze op de kloten geeft, zoals in het begin.’ Zondags, voor de wedstrijd, zie ik die gozer lopen, met een hoed met onze haren erin. Ging hij ze in de goal gooien. Ik moest zo lachen. Maar we wonnen die wedstrijd. Vanaf toen ging het beter en ging ik weer tegen ze tekeer.’ Hij is gek op de Italiaanse en Spaanse levensstijl. Waarom hij in Spanje woont? ‘Kijk even omhoog.’ De zon schijnt onbarmhartig. Als Ajax en Napoli tegelijkertijd spelen, kijkt Krol naar Napoli. ‘De competitie in Nederland is minder interessant dan de Italiaanse.’ Hij geniet nochtans van Ajax, al ziet hij jongeren vaak opvallende fouten maken. ‘Is niet erg, als ze er maar van leren. Ik zie elke wedstrijd van Napels. Ze zijn iets sterker dan Ajax, denk ik, al zijn veel spelers vertrokken. Ja, die Georgiër is fantastisch. Kvaratskhelia.’ Hij zou de Nederlandse sport iets meer Italiaanse warmte toewensen. Wat hij mooi vond: Italië voetbalde vorige week thuis tegen Engeland. ‘Op de tribune zat het hele team van het gewonnen WK uit 1982, veertig jaar later. Dat stoort mij af en toe in Nederland, dat wij die mentaliteit niet hebben om sporters die wat hebben gepresteerd, en ook anderen dan sporters, op niveau te waarderen.’ Het is een hint naar de herdenking, over twee jaar, van het legendarische WK van 1974, ‘dat ons voetbal op de kaart zette, met een bepaalde stijl. Maar zo’n herdenking moet uit het hart komen. Ambitie komt van de sportman zelf, het grote hart heb je of heb je niet.’ Het leven is vergankelijk, al blijft hij genieten. Hij treurt om de dood van menig collega. ‘Piet Schrijvers had een grote mond, maar ook een heel groot hart. Dat is belangrijk. We weten dat we allemaal gaan. Bij de een treft het me harder dan bij de ander. Toen Johan stierf, zat ik in Tunesië en was ik een paar dagen van slag. Mijn gabbertje Suurbier, dat pakte me echt. Wim Jansen sprak ik nog aan de telefoon toen hij 75 werd. Een paar maanden later ging hij weg. Maar het hoort bij het leven.’ Krol zelf voelt zich nog fit genoeg om te werken. Hij zou nog één keer trainer willen zijn. Hij is overal geweest en heeft veel gewonnen, in Afrika vooral. ‘Het moet leuk en uitdagend zijn. Ik vind het mooi als ik ergens heen ga waar ik niet weet wat me te wachten staat. Ik houd nog steeds van voetbal, van het plezier in voetbal. Bij een toernooi in Qatar met mijn Tunesische club Sfax kwam ik Nigel de Jong eens tegen. Coach, je speelt wel een mooi spelletje, zei hij. Ik vroeg hem: Nigel, waar komen we vandaan? Van Ajax. Waarin hadden we plezier? In voetbal. Geen tikkie terug. Vroeger had je dat stripverhaal van FC Knudde, met tikkie terug Jaap. Zo spelen veel clubs in het echt nu. Niet om aan te zien.’||https://www.volkskrant.nl/sport/voetballen-voor-napoli-is-passie-bij-elke-ademteug-vraag-het-maar-aan-ruud-krol~be5b0acd/
2022-09-30||Reizigersplafond Schiphol opnieuw verlengd, waarom lukt het maar niet?||In juli kondigde Schiphol voor het eerst een capaciteitsbeperking aan. Vanwege grote personeelstekorten konden in de zomermaanden dagelijks maximaal 67 tot 72 duizend passagiers vertrekken, 13,5 duizend minder dan normaal. Dat leek een goede zet. Korte tijd stonden er minder lange rijen, maar na het verdwijnen van de zomerbonus keerde in september ook de chaos terug. Schiphol besloot het passagiersplafond toen te verlengen tot eind oktober. Die maatregel wordt nu opnieuw verlengd, tot eind maart. ‘Wij vinden het belangrijk om reizigers en de vliegmaatschappijen voor langere tijd zekerheid te bieden’, stelt een Schiphol-woorvoerder. Er wordt volgens de luchthaven ondertussen hard gewerkt aan het aantrekken van personeel, ‘maar het blijft een grote opgave’. De luchthaven zal de komende maanden dagelijks een maximum van 50 duizend vertrekkende passagiers hanteren. In 2019 vertrokken er in dezelfde periode dagelijks gemiddeld 53 duizend passagiers. Vorig jaar maakten de beveiligingskosten op Schiphol – 149 miljoen euro – zo’n 14 procent uit van de totale bedrijfslasten. Met een winst van 65 miljoen euro in het eerste halfjaar zou daar in principe best wat geld bij kunnen. Een ‘dikke bonus’, zoals de toeslag die het grondpersoneel afgelopen zomer kreeg, kan volgens FNV-woorvoerder Joost van Doesburg zeker bijdragen aan het aantrekken van meer personeel en ook Schiphol sluit die maatregel niet uit. Maar de nadruk moet volgens beiden liggen op structurele veranderingen. ‘We moeten zorgen dat het werk ook na zo’n noodmaatregel aantrekkelijk blijft’, stelt Schiphol. ‘Daarom werken we aan betere arbeidsvoorwaarden, waaronder een hoger loon.’ Zijn de problemen daarmee straks opgelost? FNV-campagneleider Van Doesburg betwijfelt het. De vakbond steunt het reizigersplafond omdat het loslaten daarvan de uitloop bij het beveiligingspersoneel alleen maar zou vergroten. ‘Schiphol moet eerst de zaken op orde stellen. Maar in maart wordt het nog drukker, het kan dus zomaar zijn dat de maatregelen weer worden verlengd.’ Schiphol heeft meer hoop. De luchthaven zegt in december te evalueren of het reizigersplafond begin 2023 al omhoog kan. Reizigers die al geboekt hebben, kunnen waarschijnlijk gewoon op reis, meldt reisbrancheorganisatie ANVR. Volgende week gaat de slotcoördinator bepalen hoeveel de luchtvaartmaatschappijen moeten reduceren. ‘Daarna gaan reisorganisaties kijken naar hun reisaanbod’, zegt een woordvoerder. Naar verwachting worden vooral vluchten naar zonnige winterbestemmingen getroffen. ‘De meeste passagiers vliegen in de winter naar de verre zon, voor skivakanties pakken veel mensen de auto of de trein.’ Ook zij wijzen vooral naar de betere arbeidsvoorwaarden die al maanden worden beloofd. ‘Daarop zou deze week een klap worden gegeven, maar in plaats daarvan komen ze nu weer met beperkingen’, zegt Marnix Fruitema van koepelorgansatie Barin. Hoewel het aangekondigde plafond nu ‘zekerheid’ geeft voor een langere periode zijn luchtvaartmaatschappijen woedend. ‘Of het nu lafheid is of onmacht, ze geven nog steeds geen stip op de horizon. Ook volgende zomer is er nog geen garantie op verbetering, dat is doodeng.’ Fruitema vindt het onaanvaardbaar dat de maatschappijen ondertussen gewoon hun luchthavengelden doorbetalen. Voor KLM, veruit de grootste op Schiphol, zou de schade inmiddels zijn opgelopen tot 100 miljoen euro. KLM wil dat Schiphol met actieplannen komt, zoals het vergroten van de personeelsvijver. ‘Nu mogen er bijvoorbeeld alleen Nederlandstalige beveiligers werken, terwijl er ook prima Engelstalige medewerkers kunnen staan.’ Ook de staat, grootaandeelhouder in Schiphol, moet volgens Fruitema ingrijpen, bijvoorbeeld door marechaussee in te zetten bij de beveiliging. Barin wil daarnaast dat er kwaliteitsdoelstellingen worden opgesteld, zodat de vliegmaatschappijen minder luchthavengelden betalen als Schiphol niet aan de voorwaarden voldoet. De zoektocht naar een nieuwe ceo is in volle gang, laat Schiphol weten. Tot er een nieuwe opvolger is gevonden, houdt Benschop de dagelijkse leiding. Al is het operationeel directeur Hanne Buis die aankomende dinsdag samen met FNV-leider Joost van Doesburg in de Tweede Kamer tekst en uitleg zal geven over de maatregelen.||https://www.volkskrant.nl/economie/reizigersplafond-schiphol-opnieuw-verlengd-waarom-lukt-het-maar-niet~b78ccb2c/
2022-09-30||Winkeliers vechten tegen historische huurverhoging, kleine particuliere verhuurders zijn vaak een stuk coulanter||Het is gewoon pure pech dat onze jaarlijkse huurverhoging in januari valt, zegt John Kreeft, die met zijn echtgenote in Zeeland twee vestigingen van hun damesboutique Style by Suus runt. Want als je het sommetje maakt dat bij de jaarlijkse inflatiecorrectie past, dan zou de huur binnenkort wel eens met méér dan 10 procent omhoog kunnen gaan. Voor de vestiging in Zierikzee heeft Kreeft geen grote zorgen. Die huisbaas was soepel in coronatijd en is altijd heel voorzichtig met huurverhogingen. Maar voor de winkel in badplaats Renesse kan dat anders uitpakken. Daar krijgt Style by Suus ieder jaar de maximale huurverhoging om de oren. Nu was dat heel lang niets om je zorgen over te maken, maar dat is nu anders. En daar is de Zeeuwse kledingzaak niet de enige in, vertelt bedrijfsmakelaar Marije Brinkman. ‘We worden veel gebeld door zowel huurders als verhuurders die het ongelooflijk vinden dat de huren zo’n grote sprong omhoog kunnen maken. Maar ja, het is toch de realiteit.’ Hoe dat kan? In de meeste huurcontracten van winkels en bedrijfsvastgoed staat de bepaling dat de inflatie meetelt in de jaarlijkse huurverhoging. Dat gebeurt aan de hand van de Consumentenprijsindex van het Centraal Bureau voor de Statistiek (CBS). Die index geeft de toename van prijzen weer van allerlei producten, ook die van gas en elektra. Dat inflatiepercentage mag aan de hand van een klein rekensommetje grotendeels worden doorgevoerd in de maand waarop een huurovereenkomst ooit is getekend. Brinkman: ‘Niemand maakte zich ooit zorgen over die contractsbepaling, want de inflatie was heel lang heel laag.’ Een half jaar geleden hadden vakverenigingen als MKB Nederland en winkeliersvereniging InRetail al in de gaten dat veel leden een flinke huursprong te wachten stond. Die komt ook nog eens naast een eventuele terugbetaling van coronasteun, hogere inkoopprijzen en snel stijgende energiekosten. Die energierekening betalen ze eigenlijk dubbel, vinden zij. Niet alleen aan het energiebedrijf, maar indirect ook in de vorm van een fors hogere huur. Aan vastgoedeigenaren werd dan ook de ‘klemmende oproep’ gedaan de huurverhoging alsjeblieft te beperken tot de ‘kerninflatie’. Dat wil zeggen: reken de ‘energieinflatie’ niet mee en je kunt de huurverhoging flink reduceren. Tot de ondertekenaars behoren onder meer juweliers en garagehouders, maar ook slagers en viszaken. Directeur Janneke Keuning van belangenorganisatie van de visspecialisten VNV: ‘Met onze koeling zijn wij een energie-intensieve bedrijfstak. We hebben dus veel last van de energiekosten. Veel van onze leden zijn in discussie met hun verhuurder over de huurverhoging.’ Dat geldt bijvoorbeeld voor een visspecialist in Rotterdam. Hij wil anoniem blijven vanwege de broze relatie met zijn huurbaas, maar tekende wel protest aan tegen een huurverhoging van zo’n 10 procent op zijn maandhuur van circa 3.000 euro. Die slaat opnieuw een gat in zijn verdienmodel, vertelt hij. Zo’n grote huurverhoging tikt bovendien nog jaren door. Dus gaat hij mogelijk op maandag en dinsdag dicht om kosten te besparen, in de hoop dat zijn klanten op de resterende vier dagen wel evenveel vis blijven kopen. Het wordt allemaal steeds moeilijker voor winkeliers, zegt Ton Kroeze, eigenaar van twee juwelierszaken in Den Haag, waar hij ook actief is in een aantal ondernemersverenigingen. ‘Een groot aantal winkeliers moet nog schulden uit de coronatijd inlopen, van de fiscus en de bank tot aan de overheid. Tegelijkertijd lopen de kosten op en worden klanten steeds voorzichtiger met hun uitgaven. Dus veel winkeliers vragen hun verhuurders nu om te kijken naar het gezamenlijk belang. We willen toch allemaal levendige winkelgebieden, waarin een heel divers winkelaanbod kan overleven?’ In nieuwe huurcontracten wordt het doorberekenen van de inflatie nu vaak wel beperkt, zegt makelaar Brinkman. ‘Net als vroeger wordt er dan een bovengrens afgesproken van bijvoorbeeld 5 procent. Maar voorlopig wordt er nog veel onderhandeld over de huidige voorwaarden. Je hebt verhuurders die de verhoging gewoon doorvoeren. Dat zijn vaak de grotere partijen, waar beleggers achter zitten met meer afstand tot de huurders. Anderen willen de verhoging wel beperken. Dat zijn vaak de kleinere investeerders, die gewoon zelf kunnen beslissen hoe ze met hun huurders omgaan.’ Ook verhuurders hebben natuurlijk hogere kosten, bijvoorbeeld van onderhoud van hun panden, vernieuwing van een winkelcentrum of herfinanciering van hun leningen. Met de matige inflatie van gemiddeld 1,66 procent in de afgelopen tien jaar hebben huurders niet te klagen, vinden zij. Dat geldt in het bijzonder voor bijvoorbeeld supermarkten. Grote winkeleigenaren als Syntrus Achmea willen hun contractueel overeengekomen huurverhogingen dan ook niet matigen, uitzonderingen daargelaten. Die lijn houden we vast, bevestigt Wereldhave, eigenaar van elf winkelcentra in Nederland. Daan Blankendaal, van kaasspeciaalzaak Kaas van Daan in Alkmaar, is voorlopig tevreden. Veel van de kleinere, particuliere verhuurders in zijn buurt zien af van een maximale huurverhoging. ‘Zij kijken meer naar de mens van de ondernemer dan de grote vastgoedbedrijven. Dus zijn ze ook wat coulanter met de huur.’||https://www.volkskrant.nl/nieuws-achtergrond/winkeliers-vechten-tegen-historische-huurverhoging-kleine-particuliere-verhuurders-zijn-vaak-een-stuk-coulanter~bb6ffdf7/
2022-09-30||Zuhal Demir, stikstofminister in Vlaanderen: ‘Duidelijkheid is de kern! Boeren moeten weten waar ze aan toe zijn’||Wie denkt dat alle Vlamingen indirect zijn, kent Zuhal Demir nog niet. Deze minister heeft het Belgische energiebeleid op de radio ‘gewoon kut’ genoemd en zegt dat ze zelf allemaal ‘shitdossiers’ in haar portefeuille heeft. Het is in elk geval geen pretpakket: Demir is in Vlaanderen verantwoordelijk voor Justitie en Handhaving, Energie, Toerisme en Omgeving – en dat laatste betekent dat ze de stikstofcrisis mag oplossen, wat net als in Nederland bij boeren tot woede en onbegrip leidt. Maar ze gaat het dus wel doen, zegt Demir ferm. ‘Politici zijn goed in het doorschuiven van problemen, maar als we dit nu niet oplossen, lopen we straks tegen een muur. Dan sterft onze natuur af en loopt de economie vast omdat we nergens meer vergunningen voor kunnen afgeven. Dat laat ik niet gebeuren.’ Om uit te leggen waarom er harde maatregelen nodig zijn, trok Demir de afgelopen maanden door het land om boeren persoonlijk toe te spreken. Stond ze daar, in zo’n zaaltje vol mensen die de armen over elkaar hadden geslagen en haar het liefst rauw wilden opvreten. ‘Maar ze hebben recht op uitleg’, zegt Demir. ‘Vorige ministers grepen nooit in, en dan komt er ineens zo’n Turks kreng dat zegt dat alles anders moet. Dan kan ik toch minstens even met hen gaan praten?’ De vrouw die in haar werkkamer in Brussel zit, heeft niets van een ‘kreng’; ze is ontspannen, lacht graag, praat veel. ‘Ach’, zegt ze met een handgebaar, ‘zo noemen ze me soms.’ Er wordt ook weleens verwezen naar haar achternaam: de 42-jarige minister is dochter van een Turks-Koerdische mijnwerker, die naar België kwam in de hoop een beter leven te vinden, en ‘Demir’ betekent ‘ijzer’ in het Turks. ‘En dan heb je nog Zuhal Moeial’, vertelt ze schaterend. ‘Omdat ik mijn neus overal in steek, en dat wordt niet altijd gewaardeerd.’ Misschien is het wel dankzij haar houding, die combinatie van toegankelijkheid en onwrikbaarheid, dat er in Vlaanderen geen omgekeerde vlaggen aan lantaarnpalen wapperen. Er zijn demonstraties geweest, maar het ging er nooit zo fel aan toe als in Nederland. ‘Er moet inderdaad heel wat gebeuren voordat een Vlaming de straat op gaat. Dat hebben ze gedaan, hoor, maar er wordt geen geweld gebruikt. Dat zou ik ook niet aanvaarden – wat er in Nederland is gebeurd, neigt naar een poging tot het omwentelen van de democratie. Mensen die politiewagens omkieperen, politici thuis bedreigen en andere politici die het vuurtje met nepnieuws oppoken. ‘Maar ik geloof dat mensen vooral behoefte hebben aan duidelijkheid: ‘Beste landbouwers, dit gaan we doen, bereidt u daarop voor.’ Er loopt nog wel een procedure (er zijn meer dan 19 duizend bezwaren ingediend tegen het stikstofakkoord, red.) en ik verwacht dat een aantal dingen moeten worden bijgestuurd. Maar we gaan niet meer onderhandelen.’ ‘Duidelijkheid is de kern! Een overheid moet ervoor zorgen dat mensen weten waar ze aan toe zijn, zodat boeren de tijd hebben zich op de toekomst te oriënteren. Dat gaat ook over respect. Die boeren zijn jarenlang aan het lijntje gehouden. Onduidelijkheid zet kwaad bloed.’ ‘Het was een andere tijd, maar inderdaad, er is te lang geen natuurbeleid geweest. Mijn voorgangers stopten hun kop in het zand en lieten de boeren maar uitbreiden. Daar heeft die boer nu last van. ‘Eigenlijk zouden de boeren niet boos moeten zijn op mij, maar op hun bondgenoten: landbouwlobbyclub de Boerenbond. Dat is een miljardenbedrijf dat geld verdient met veevoeder, kunstmest, tractoren en leningen, en dus baat heeft bij grootschalige landbouw. Zij vertellen de achterban al jaren allerlei nonsens, waardoor boeren geloven dat harde maatregelen niet nodig zijn. ‘Maar ja, uiteindelijk is het aan de overheid om de piketpaaltjes te slaan. De boer vecht voor zijn eigen hachje, de Boerenbond voor het geld en de overheid hoort voor het algemeen belang te staan – wat op dit dossier te lang is verzaakt. Als minister heb je potverdikkie de verantwoordelijkheid om ergens een streep te trekken.’ Demir gaat die strijd graag aan. Ze is het gewend, zegt ze, om te vechten. Eerst als migrantenkind dat haar weg moest vinden in de samenleving, daarna om te kunnen studeren en op kamers te gaan, wat binnen de eigen gemeenschap niet gebruikelijk was. ‘En nu weer in de politiek. Daarin vind ik mezelf niet hard, maar misschien ben ik wel te eerlijk. Te Nederlands misschien: direct, recht voor zijn raap.’ De minister is, net als haar Nederlandse collega Christianne van der Wal, korte tijd beveiligd geweest. In juni, tijdens haar laatste gesprek met boeren in Merksplas, in de provincie Antwerpen, was de markt afgezet met tractoren en moest Demir door de politie worden weggeleid. Een van de landbouwers had een galg met een pop aan zijn tractor bevestigd, en een bord met de tekst ‘Demir aan de strop’. ‘Zeker. Ik ben niet snel bang, maar dacht toen wel even: oei, dit kan uit de hand lopen. De beveiliging die ik daarna kreeg, was vervelend. Gelukkig werd snel besloten dat het niet meer nodig was.’ ‘Ik denk het wel. Ik wil met de boeren in gesprek blijven en de woede van mensen serieus nemen. Als ik harde maatregelen tref, moet ik dat wel aan hen durven uitleggen.’ Als het gaat om stikstof, zijn er veel overeenkomsten tussen Vlaanderen en Nederland. Een klein, overbevolkt gebied met een paar postzegels natuur, waar landbouwbedrijven omheen zitten geclusterd, met verhoudingsgewijs ongeveer evenveel vee als in Nederland. De banden tussen de boeren en het ministerie van Landbouw (traditioneel in handen van de christen-democraten) zijn ook in Vlaanderen nauw. Stikstof stond al jaren op de politieke agenda, maar de oplossing werd voornamelijk gezocht in technische vernieuwingen, zoals luchtwassers, en boeren kregen gewoon vergunningen om hun stallen uit te breiden. Ook in Vlaanderen was het de rechter die daar een streep door zette. In 2020 vocht een Belgische milieuclub met succes de vergunning aan van een kippenboer die niet kon bewijzen dat zijn beoogde uitbreiding geen extra belasting zou vormen voor een nabijgelegen natuurgebied. De rechter oordeelde bovendien dat Vlaanderen veel te weinig deed om de stikstofuitstoot terug te dringen en dat de neerslag ver boven de Europese normen lag. Aan Zuhal Demir, die namens de nationalistische en liberaal-conservatieve N-VA in het Vlaamse kabinet zit, de schone taak om een uitweg te vinden. Haar aanpak is anders dan die van Nederland. Allereerst richt de Vlaamse overheid zich puur op de stikstofuitstoot, terwijl Nederland ook kijkt naar de grondwater- en bodemkwaliteit, wat de puzzel ingewikkelder maakt. Daarnaast werkt Nederland met gebiedsgerichte maatregelen. In Vlaanderen zijn deze meer generiek, wat betekent dat alle bedrijven hun uitstoot voor 2030 moeten verminderen: veehouders met 15 procent, kippen- en varkensboeren met 60 procent. Toch wordt ook in Vlaanderen gekeken naar bedrijven die dicht bij een natuurgebied liggen. In 2014 was er al een zogenoemde ‘rode lijst’ opgesteld: na een rekensom (type stallen, aantal dieren, afstand tot een natuurgebied) bleken 134 veehouders zogenoemde piekbelasters te zijn die hun deuren moesten sluiten. Er volgden protesten, en nadat het kabinet had besloten dat de lijst toch wel korter kon, werd er flink met de gegevens gerommeld. Er zijn nu nog veertig bedrijven over en zij moeten vóór 2025 stoppen – en hoe eerder ze dat doen, hoe hoger het bedrag waarvoor ze worden uitgekocht. Andere doelen: de varkensstapel moet vóór 2030 met 30 procent zijn verminderd, zeker 120 andere boerenbedrijven moeten dicht en er komt een verbod op het uitrijden van mest in natuurgebieden. ‘Helemaal in het begin, zeker. Jullie hadden al een bouwstop en toen ik net aan zet was, heb ik een gesprek aangevraagd om te horen hoe jullie het aanpakken. Ik kreeg het advies voldoende expertise in huis te halen, zodat ik niet kon worden overvallen – wat in Nederland wel is gebeurd. Hierop heb ik direct de juiste poppetjes verzameld en beschik ik, zodra het nodig is, over alle relevante informatie.’ ‘Natuurlijk! Ik kan toch niet afwachten of een ander het daadwerkelijk voor me oplost? Je ziet in Nederland nu al dat het provinciale bestuur veel dichter bij de boeren zit, wat het lastiger maakt om door te pakken. Bovendien: ik ben eindverantwoordelijke, ik word erop afgerekend als er een vergunningenstop komt.’ ‘Ik vind 3,6 miljard heel veel geld, hoor! Maar inderdaad, wij zijn niet zo vrijgevig als Nederland. Jullie moeten de boeren verleiden om vrijwillig uitgekocht te worden, dus dan betaal je ook meer. Wij hebben niet de luxe om zulke bedragen op tafel te leggen.’ Op dit moment worden de duizenden bezwaarschriften tegen het stikstofakkoord onderzocht en zodra alle reacties zijn verwerkt, komt het akkoord weer voor de ministerraad. Demir hoopt dat er begin volgend jaar in het parlement over kan worden gestemd. ‘Dan moeten zij maar zeggen wat het alternatief is. Er is een jaar lang over het akkoord onderhandeld, en daar sta ik voor. Tot op heden heb ik niet gehoord dat ze me zullen laten vallen, maar als de regering plots uitstel wil, of maatregelen wil afzwakken, dan gaan ze maar verder zonder mij. Het probleem gaat niet verdwijnen als ik weg ben, er ligt een arrest van de rechter, en Europa gaat ook niet zeggen dat de reductie niet meer nodig is.’ Demir kijkt verbaasd, geschrokken bijna, en zegt dan: ‘Daar word ik wel even stil van.’ Even later roept ze fel: ‘Het CDA zou beter zijn verantwoordelijkheid nemen en het probleem dat het heeft veroorzaakt ook oplossen. Dit zijn paniekreacties in de hoop de kiezer naar de mond te praten. Je kunt beter kalm uitleggen dat het weliswaar zwaar is, maar dat je er samen doorheen moet. Dat is toch veel sterker dan zeggen: ‘Wij hebben in het verleden verzaakt, en daar gaan we mee door.’’ ‘Ik denk dat Christianne van de Wal een stok achter de deur moet hebben. Als de provincies er niet uit komen, en dat mag je in zo’n moeilijk dossier niet uitsluiten, moet er een plan B zijn. Je kunt niet in 2023 vaststellen dat het niet is gelukt en dan met lege handen staan.’ Dochter Rozanne (4) komt op blote voeten de werkkamer in het ministerie binnenrennen en geeft haar moeder een kus. ‘Als het even kan, is ze gewoon hier’, zegt Demir. ‘Ik wil zo weinig mogelijk van haar missen.’ Drie jaar is Demir ondertussen minister en in de peilingen bezet ze steevast een plek bovenaan. ‘De waardering is fijn’, knikt ze, ‘maar er wordt ook gemeten hoeveel mensen je absoluut niet zien zitten, en dat zijn er heel weinig. Dat vind ik belangrijker: het lijkt me een belangrijk signaal dat de bevolking begrijpt dat harde maatregelen nodig zijn.’||https://www.volkskrant.nl/nieuws-achtergrond/zuhal-demir-stikstofminister-in-vlaanderen-duidelijkheid-is-de-kern-boeren-moeten-weten-waar-ze-aan-toe-zijn~ba313163/
2022-09-30||Zelfs de volkszangers hebben geen zin in het WK in Qatar||Omdat over minder dan twee maanden het WK in Qatar begint, leek het RTL Boulevard een goed idee om te onderzoeken of onze volkszangers er al een beetje zin in hebben. Dat was niet het geval. De kans op een nieuwe Oranje-hit is klein. Ze laten het afweten, er valt geen droog brood aan te verdienen. Toondoof toeterde het tv-programma dat in november de Oranjekoorts ongetwijfeld weer zal losbarsten. Alle attributen - genoemd werden vlaggetjes, hoedjes, sjaaltjes en vreemd genoeg lippenstift - zullen weer uit de kast worden gehaald, aldus RTL Boulevard. De zoektocht van de redactie naar een potentiële WK-hit leverde niet meer op dan een suggestie van Dries Roelvink. Zelf had Dries geen plannen, maar misschien voelde iemand zich geroepen om de tekst van zijn recente hit over het drinken van wijn (Fantastico, met het refrein ‘Fa-fa-fantastico, dit wijntje is fantastico’) voor de gelegenheid aan te passen? Bij een WK of EK hoort koorts. Die is er nauwelijks. De reputatie van het gastland en het besluit om het toernooi midden in het reguliere voetbalseizoen te laten plaatsvinden, heeft een vernietigend effect. Bij Blokker en Kruidvat is geen enkel Oranje-attribuut te vinden, de supermarkten negeren het toernooi volkomen. Grote sponsors van de KNVB, KPN, ING en Albert Heijn, hebben eieren voor hun geld gekozen en boycotten het toernooi. Het ongemak druipt er in alle geledingen vanaf. Op de harde, kleine kern tegenstanders na, zeg maar het kamp-Freek de Jonge, heeft niemand fut. Dit is een toernooi waar we even doorheen moeten, een bij voorbaat mismaakte versie in een lange, glanzende reeks. De deelnemende landen maken er intussen het beste van, verkrampt en omzichtig laverend tussen eigenbelang en de roep om verzet. Om het regime in Qatar voor eens en voor altijd duidelijk te maken dat schending van vrouwenrechten niet wordt gepikt en dat lhbti’ers recht hebben op een normaal leven, zal Virgil van Dijk in het kader van de OneLove-campagne met een regenboog-aanvoerdersband spelen. Zeven andere landen uit West-Europa laten hun aanvoerder hetzelfde doen. Het is vrijwel onmogelijk om cynisme hier buiten de deur te houden, maar laten we zeggen dat het tenminste iets is. Hetzelfde geldt voor een andere daad van verzet, de dresscode die de Denen zichzelf deze week oplegden. Hun huisfabrikant Hummel presenteerde drie WK-shirts zonder franje, met nauwelijks zichtbare emblemen in dezelfde kleur als de rest van het tenue. Het was een statement over de omgang in Qatar met mensenrechten en de behandeling van de arbeiders die de stadions voor het WK hebben gebouwd, liet Hummel weten. ‘We steunen het Deense elftal volledig, maar dat is niet hetzelfde als het steunen van Qatar als host.’ Een van de shirts was zwart. De kleur van rouw, aldus Hummel. Het bleek om het dérde shirt van de Denen te gaan, maar oké, alle revoluties beginnen klein. De NOS maakte donderdag melding van een ‘heet hangijzer’, een kwestie die het dubbele gevoel en het ongemak, de spagaat, mooi samenvat. Hoewel vorig jaar in de Tweede Kamer een motie werd aangenomen om geen bewindspersonen naar Qatar te sturen en ook de koning (in 2014 in Sotsji nog de drinkmaat van Poetin) thuis te houden, heeft het kabinet nog steeds geen besluit genomen over een afvaardiging. Want ja, het gas en de olie van Qatar, en het belang van een ‘dialoog’. Die mensenrechten, ach. De Avondshow met Arjen Lubach diepte de kwestie uit. De redactie had het item in RTL Boulevard over de WK-hit ook gezien. Lubach had wel een idee. Zesduizend doden, zesduizend doden, zong hij, op de wijs van We zijn er bijna. In de VPRO-studio lag iedereen plat van het lachen.||https://www.volkskrant.nl/sport/zelfs-de-volkszangers-hebben-geen-zin-in-het-wk-in-qatar~b1d138c9/
2022-09-30||Westen probeert Oekraïense oorlogsmachine draaiende te houden: winteruniformen naar slagveld||Litouwen schaarde zich deze week bij de landen die proberen de Oekraïense oorlogsmachine draaiende te houden in de wintermaanden, wanneer het 15 graden onder nul kan worden. De Baltische staat kondigde aan voor miljoenen euro’s warme kleding te kopen bij Litouwse bedrijven. ‘Dit betekent dat naar schatting 25 duizend Oekraïense soldaten voorzien kunnen worden van winterkleding’, zei minister van Defensie Arvydas Anusauskas dinsdag. In de afgelopen weken besloten onder andere ook de VS en Spanje winterkleding naar Oekraïne te sturen. Het Pentagon nam de kleding op in een militair pakket ter waarde van 600 miljoen dollar, dat verder bestond uit munitie, radars en mijnen. Spanje stuurde vijf vliegtuigen vol met artilleriemunitie naar het gebied, maar ook allerlei uitrusting voor koud weer. ‘Dit is een voorbeeld van de vastberaden en constante steun van Spanje aan het Oekraïense volk’, benadrukte minister van Defensie Margarita Robles. Terwijl het Russische leger zich opmaakt om de 300 duizend extra gemobiliseerde soldaten naar het slagveld te sturen en Oekraïne volop in het offensief blijft gaan, moeten beide legers zich ook voorbereiden op de omslag in het weer. Tienduizenden granaten voor de houwitsers en raketsystemen zijn hard nodig om de strijd vol te kunnen houden, maar net zo cruciaal zijn straks warme uniformen, regenkleding, laarzen en thermische shirts, broeken en ondergoed voor de soldaten. ‘De winter nadert, de situatie zal heel moeilijk worden’, aldus Navo-baas Jens Stoltenberg begin deze maand, toen hij de lidstaten opriep het Oekraïense leger meer te gaan voorzien van winterspullen. ‘Omdat de omvang van het Oekraïense leger zo enorm is toegenomen, hebben ze meer winteruitrusting nodig’, aldus Stoltenberg. Onder aanvoering van het Verenigd Koninkrijk proberen de lidstaten nu onder meer tienduizenden uniformen te leveren. ‘Bedankt voor de overjas in Hollandse stijl met mijn naam erop: de winter komt eraan’, grapte de Oekraïense minister van Defensie Oleksii Reznikov begin deze maand, toen hij een warme jas kreeg uitgereikt van zijn Nederlandse collega Kajsa Ollongren. Omdat Nederland weigert te zeggen wat het Oekraïne precies levert aan wapens en andere spullen, is niet duidelijk of Den Haag ook is ingegaan op de dringende oproep van Stoltenberg. Tot nu toe heeft Nederland al voor 223 miljoen euro aan militaire goederen naar Kyiv gestuurd. Andere lidstaten hebben geen enkele moeite om aan de grote klok te hangen wat ze het Oekraïense leger geven. Zo maakte de Litouwse minister Anusauskas de inkoop van de duizenden winteruniformen dinsdag trots bekend in het parlement. De VS willen binnenkort, bij de eerstvolgende bijeenkomst van de internationale coalitie die Kyiv bijstaat, opnieuw spijkers met koppen slaan om meer winterspullen te sturen. ‘Wij zullen ons hiervoor opnieuw sterk maken’, zei een hoge Pentagon-functionaris woensdag. ‘Er wordt een aanzienlijke inspanning geleverd om een hele reeks uitrusting voor koud weer te leveren. Dit moet ervoor zorgen dat de Oekraïners deze winter alles tot hun beschikking zullen hebben wat ze nodig hebben.’ De regering-Biden heeft het Oekraïense leger al voor 16,1 miljard dollar aan militair materieel geleverd. Op het slagveld in Oost-Oekraïne begint het weer al om te slaan, nu de herfst is begonnen. Er valt volop regen, waardoor het gebied zeer modderig wordt. Voor beide legers is dit nadelig, omdat het moeilijker wordt om met zwaar materieel, zoals tanks en pantserwagens, op te rukken. ‘Vooral rond november wordt het moeilijk qua mobiliteit’, aldus de Pentagon-functionaris. ‘Het zal voor beide partijen zeer moeilijk worden om door te vechten.’||https://www.volkskrant.nl/nieuws-achtergrond/westen-probeert-oekraiense-oorlogsmachine-draaiende-te-houden-winteruniformen-naar-slagveld~baaf9ed9/
2022-09-30||Voorzitter Bergkamp moet de Kamer minder als gewoon bedrijf behandelen en zij niet alleen||‘Natuurlijk snap ik dat dit gewoon balen is.’ Niet het eerste zinnetje van Tweede Kamervoorzitter Vera Bergkamp waarin elk gevoel voor verhoudingen mist. Het besluit van het dagelijks bestuur van de Kamer om een onderzoek te gelasten naar het optreden van Bergkamps voorganger Khadija Arib was gelekt naar NRC, voordat Arib op de hoogte was. Inclusief zware, maar vooralsnog niet hardgemaakte, anonieme beschuldigingen van ambtenaren over ‘een onveilige werkomgeving’ en zelfs ‘machtsmisbruik’ en ‘een schrikbewind’. Bergkamp mag als werkgever verantwoordelijk zijn voor de melders, als voorzitter heeft ze een minstens zo grote verantwoordelijkheid om zorgvuldig met het Kamerlid Arib om te gaan. Nu is het ook waken voor te makkelijke reflexen. Arib wordt bewonderd. De belangrijkste taak van een Kamervoorzitter, namelijk het voorzitten van debatten, verrichtte ze met verve. Haar levensverhaal – ze streed onder meer voor de rechten van Marokkaanse vrouwen – is indrukwekkend. Ze is charismatisch en grappig, iets waar we haar opvolger nog niet op hebben kunnen betrappen. Ik merk dat ik daardoor de neiging heb om de klachten weg te redeneren, maar dat zijn neigingen om voor op te passen. Want goed voor je personeel zorgen, daar kunnen indrukwekkende, goede, grappige voorzitters best in tekortschieten. We weten dat nog niet. Onderschat ook niet hoe moeilijk het is om zulke klachten goed te behandelen. Er wordt nu gesuggereerd, ook door Arib zelf, dat Bergkamp meldingen eerst direct met haar had moeten bespreken. Dat had ook slecht kunnen uitpakken. Een van de ontvangen brieven refereert aan Aribs voorzitterschap van de commissie die de parlementaire enquête naar het coronabeleid voorbereidt, waarbij de staf van de Kamer weer met haar te maken krijgt. Je schiet tekort in de bescherming van melders als je meteen naar de beschuldigde rent. En Arib zou zijn geconfronteerd met anonieme, niet gewogen aantijgingen waartegen zij zich niet had kunnen verweren. Juist dat het proces precair is, maakt dat lek zo erg. Dat hoor je als Kamervoorzitter onaanvaardbaar te vinden. Je zou alles op alles moeten zetten om het boven te krijgen en een volgende keer te voorkomen. En dat is echt iets anders dan ‘natuurlijk snappen dat het gewoon balen is’. Bergkamps schijnbare onvermogen om de zwaarte van zulke momenten te herkennen en om het gewicht over te brengen van het instituut dat ze vertegenwoordigt, daarin vrees ik steeds meer een patroon te zien. Het viel ook weer op toen het van Volt afgesplitste Kamerlid Gündogan afgelopen week geëmotioneerd aan de interruptiemicrofoon beschreef dat zij gruwelijke geweldsfantasieën ontvangt en thuis wordt geïntimideerd door opgejutte Forum-aanhangers. Ze keek Bergkamp strak aan, priemde met haar vinger naar Forum-Kamerlid Van Meijeren achter het spreekgestoelte en riep: ‘En híj beweert dat hij zich distantieert van geweld?’ Bergkamps reactie: ‘Graag via de voorzitter.’ Een wanhopige Gündogan: ‘Ik práát tegen u.’ Dat eindeloos terugkerende zinnetje van Bergkamp, ‘graag via de voorzitter’, zette ze tot dusver weliswaar nog nooit zo misplaatst in, maar het is al een poos symbool voor haar onmacht. Als zij spreken via de voorzitter echt zo belangrijk vindt, laat haar dat dan eindelijk eens goed duidelijk maken. Handhaaf dat dan. Er is namelijk veel voor te zeggen. Omdat het van sprekers minder doorsneemensen maakt die een persoonlijk probleem met elkaar hebben en meer hun ambt benadrukt waarin zij ons vertegenwoordigen. Elkaar meer zien als ambt. Minder doen alsof de Kamer een gewoon bedrijf is met gewone collega’s. Daar ontbreekt het niet alleen bij Bergkamp aan. Zo zou ze het ook niet meer moeten toestaan dat premier Rutte het consequent heeft over bijvoorbeeld ‘Sigrid Kaag’ en ‘Wopke Hoekstra’ in plaats van over de ministers van Financiën en Buitenlandse Zaken. Rutte praat graag op die manier over zijn ‘team’, maar hij is allang weg bij Unilever. Dit is geen ‘team’, dit is de regering. Een Kamermeerderheid wil nu in het reglement van de Kamer opnemen dat leden elkaar niet mogen bedreigen. Maar ook dat gaat te veel uit van het persoonlijke. Aanleiding is dat Pepijn van Houwelingen van Forum aan Sjoerd Sjoerdsma van D66 voorhield: ‘Uw tijd komt nog wel, want er komen tribunalen.’ Sjoerdsma werd daarna door sympathisanten van Van Houwelingen bedreigd. Hoe verschrikkelijk dat particuliere leed ook is, de Kamer zou zich meer het ondermijnen van de democratische rechtsstaat als geheel moeten aantrekken. Dat ondermijnen gebeurt wanneer politieke activiteit gevaarlijk wordt, maar ook al door de wens tot omverwerping van de huidige rechtsorde die in dat ‘tribunalen’ zit besloten. Dus áls je al met een term uit het strafrecht een signaal wil afgeven in het reglement, dan is ‘opruiing’ geschikter dan ‘bedreiging’. Omdat daarbij wordt aangezet tot een misdrijf tegen het openbaar gezag en dát is in het geding. Bergkamp had wel snel moeten ingrijpen toen Forum-leider Baudet onlangs suggereerde dat minister Kaag een spion is voor duistere machten, maar niet in de eerste plaats omdat het zo erg voor Kaag is (dat is het, geen twijfel), wel omdat zulke verdachtmakingen de legitimiteit van ons kwetsbare bestel aantasten. Ik ben een beetje bang dat de huidige voorzitter een betere P&O-functionaris is dan de vorige, maar de scherpte mist die nodig is om onze democratie te helpen bewaken.||https://www.volkskrant.nl/columns-opinie/voorzitter-bergkamp-moet-de-kamer-minder-als-gewoon-bedrijf-behandelen-en-zij-niet-alleen~bb983637/
2022-09-30||Deze foto uit Oekraïne roept zo veel journalistieke vragen op. Maar het is de sfeer die me raakt||Laatst ben ik weer eens op een schommel gaan zitten. De zitting was te klein, de touwen sneden in mijn bovenbenen, maar het schommelen zelf was als fietsen. Mijn benen waren niet vergeten hoe ze op het juiste moment heen en weer moesten bewegen om vaart te maken en steeds hoger te komen, tot het punt waarop je denkt: oeps. De adrenaline gierde als vanouds door mijn lijf, maar ik dacht alleen maar aan wat er mis kon gaan. Het onaantastbare gevoel, de vrolijke onbevangenheid van vroeger – weg. Deze persoonlijke noot maakt dat ik nu al met een probleem zit. Zie het beeld hierboven: een foto van een orthodox-joodse man tijdens de viering van het Joodse Nieuwjaar in Oeman, een stad in het midden van Oekraïne en, zo lees ik, een van de belangrijkste Joodse pelgrimsoorden buiten Israël. Het is meer dan genoeg uitzonderlijke informatie om voor deze rubriek mee aan de slag te gaan. Er zijn zo veel journalistieke vragen die je kunt stellen naar aanleiding van dit beeld. Wie is deze man en waar komt hij vandaan? Wordt Oeman ook dit jaar, nu Oekraïne door oorlog wordt geteisterd, tijdens Rosj Hasjana bezocht door pelgrims uit het buitenland? Hoe komen die daar? En wie maakte de foto? Toch bleven die vragen in eerste instantie afwezig; het was de sfeer van de foto die me raakte. Een man op een felgekleurde kinderschommel, zijn houding, de algehele tristesse, ook al schijnt de zon. Dit is typisch een beeld dat je op sociale media zou kunnen zetten met #mood erbij, of dat nu is omdat je geen zin hebt in de maandag, je relatie voorbij is of omdat je net het laatste wereldnieuws tot je hebt genomen. De schommel als symbool voor het schrijnende besef dat je als volwassene nog maar bar weinig kinderlijke ontsnappingsroutes hebt. Toen dacht ik dus aan de schommel in Ommen, en aan de vraag die tijdens het zwieren door mijn hoofd gierde: wat als ik val? De foto uit Oeman roept eerder een gevoel op dan nieuwsgierigheid. Doe ik hem daarmee tekort? Of de man die erop staat, of de man die hem maakte? Om met die laatste te beginnen: ook fotograaf Vladyslav Musiienko (zelf schrijft hij zijn voornaam met een W) weet nagenoeg niets over het beeld dat hij vastlegde. ‘Fijn om te lezen dat je de foto mooi vindt’, schrijft hij via Instagram, ‘maar ik kan je er verder niet veel over vertellen. Ook ik ken deze man niet. Ik zocht gewoon een rustige plek om mijn foto’s te bekijken en door te sturen (en dat is nog niet makkelijk in deze tijd). Ik kan alleen maar veronderstellen dat de man, net als ik, behoefte had aan een rustig moment. Toen hij mij en mijn camera zag, liep hij weg van de schommel. Dat is het.’ Een wonderlijk mooi antwoord. Het is alsof de fotograaf bevestigt dat zijn foto een gemoedstoestand is. Alsof ook hij het tafereel van de man op de schommel beschouwde als een universeel fenomeen in plaats van de specifieke situatie op een specifieke plek (die het natuurlijk ook was). Men zegt weleens dat fotografie je leert de dingen vanuit verschillende standpunten te bekijken. Dat is zo, en vaak zijn het dan de verhalen achter de foto’s die je kunnen verrassen en de blik kunnen doen draaien. Maar soms is het juist de herkenbaarheid van een foto die je raakt – of oké: dat wat je dénkt te herkennen, als fotograaf, als kijker. Dat er ineens een melancholisch lijntje loopt van een schommel in Oeman naar een schommel in Ommen. En dat dat het dan is.||https://www.volkskrant.nl/cultuur-media/deze-foto-uit-oekraine-roept-zo-veel-journalistieke-vragen-op-maar-het-is-de-sfeer-die-me-raakt~b316941f/
2022-09-30||In het tweede volleyballeven van Celeste Plak is geen plek voor boosheid||Nog voor de wedstrijd is begonnen, valt Celeste Plak (26) al op in het rijtje Nederlandse volleybalsters. Allemaal zingen ze voor interlands het volkslied uit volle borst mee, maar bij haar spat het fanatisme en het plezier er nog meer vanaf. ‘We hebben met elkaar afgesproken dat we de laatste zin op volume 100 doen’, legt ze lachend uit. ‘Heb ik altijd geëerd! Misschien doe ik dan 102, of lijkt dat zo. De anderen doen het ook. Bij mij zie je alleen dat mijn aderen dik worden in mijn nek.’ Over haar muzieksmaak zegt het verder niets, bezweert ze. ‘Ik ben van Tina Turner en Aretha Franklin.’ Toch is het is zeker zo dat ze op dit WK, voor het thuispubliek, extra geniet van het dragen van het oranje shirt. ‘Ik had al grote verwachtingen, maar het is nog beter dan ik had gehoopt. Wij zijn de beste veertien volleybalsters van dit land, ik vind het echt een eer dat ik daarbij zit.’ Na een sabbatical van een klein jaar was het ook niet vanzelfsprekend dat ze weer bij die veertien hoorde. Twee jaar geleden stopte ze tijdelijk, omdat ze klaar was met het slopende volleybalbestaan. Plak speelde vijf jaar in Italië en een jaar in Turkije, waar leidinggevenden en sponsoren niet zelden schreeuwend prestaties eisten. Het bracht haar geen geluk, wel paniekaanvallen. Tijd om tot rust te komen is er nauwelijks voor topvolleyballers, omdat de clubcompetities bijna naadloos overgaan in een lange interlandzomer. Ook Lonneke Slöetjes, de beste speler van het Nederlands team, nam een pauze, maar bij haar mondde die uit in het besluit om helemaal te stoppen. Anderen kozen ervoor niet meer voor het nationale team uit te komen. ‘Ik vind het gewoon leuk om samen te werken met mensen’, zegt Plak over de reden waarom zij terugkeerde. ‘Strijden voor dingen, de adrenaline te voelen, de excitement. Dat wilde ik niet opgeven en dat was gelukkig ook niet nodig. Het voelt als een tweede ronde.’ Acht jaar geleden was ze er als 18-jarige voor het eerst bij op een wereldkampioenschap. De 1,90 meter lange Plak ging ‘stomend’ van start, als debutant stond ze meteen in de basis. In 2018 deed ze ook mee toen Nederland vierde van de wereld werd, al speelde ze minder omdat ze op haar positie Slöetjes voor zich wist. Op dit WK stond Plak de eerste drie wedstrijden weer in de basis. Zonder de gestopte routiniers is zij een van de meer ervaren speelsters in een team dat weer van onderop moet worden opgebouwd. Als diagonaalaanvaller is zij de ‘vuilnisvrouw’, de speelster die vaak de moeilijke ballen krijgt en daar punten van moet zien te maken. Op die positie klopt het grote talent Elles Dambrink (19) nadrukkelijk op de deur. ‘Wij zijn twee compleet verschillende speelsters’, legt Plak uit. Zelf is ze rechtshandig, Dambrink links. ‘Ik ben meer van de kracht: hoog en hard. Elles heeft een hoog oplossend vermogen en is wat handiger met de bal dan ik. Dus het is echt wat het team nodig heeft: hebben ze mijn biceps, mijn schouder nodig? Of de tactiek van Elles? Dat we kunnen veranderen is echt van meerwaarde.’ Natuurlijk wil zij zelf spelen, veel spelen, alles spelen. Haar gretigheid op het veld is er niet minder op geworden na haar sabbatical, ook al staat ze anders in het leven. Na lang aarzelen klopte ze aan bij een psycholoog. Ze is kalmer, zegt ze nu, vriendelijker voor zichzelf, ze straft zichzelf niet langer af als ze een fout maakt. Volleybal, weet ze nu, is best belangrijk, maar ‘uit-ein-de-lijk is het een spel’. ‘Ik kan veel beter filteren’, legt ze uit. Als mensen kwaad worden, kan ze het nu makkelijker van zich af laten glijden. ‘Nu denk ik: het is jullie boosheid en frustratie en jullie dreigementen, ik ben mezelf, ik doe wat ik kan.’ Het scheelt dat er veel minder boosheid om haar heen is. Na haar pauze koos ze voor een avontuur in Japan, waar ze nu speelt bij Himeji Victorina. De gok pakte goed uit, na haar ervaringen in Italië en Turkije. Dat merkte ze meteen toen ze na een overwinning antwoordde dat ze blij was, omdat ze gewonnen hadden. ‘Toen zei iemand: nee, ik vroeg: hoe gaat het met jou?’, legt Plak het verschil uit. ‘Wow, dacht ik, ze vragen naar mij, ze willen weten hoe het met mij gaat. Het is veel respectvoller daar, mens boven machine.’ Het is de reden dat de speelster uit het Noord-Hollandse Tuitjenhorn – Nederlandse moeder, Surinaamse vader – ook volgend jaar nog te zien is op haar te kleine Japanse fiets. Ook al is de Japanse competitie niet de beste van de wereld en eindigde Victorina vorig jaar als een-na-laatst. ‘Als topatleet wil je altijd meedoen op het hoogste niveau, maar deze club is gewoon goed voor mij geweest. Een goed gevoel en loyaliteit vind ik ook belangrijk.’ ‘Ik wil nog steeds presteren. De manier waarop is veranderd. Je kunt ongeveer vijftien, misschien twintig jaar aan topsport doen. Ik maak gewoon een bewuste keuze om er meer van te genieten. Ik heb meer plezier en dat maakt dat ik ook de mindere periodes veel beter kan verteren.’ Ze durft niet te zeggen of haar teamgenoten merken dat ze beter in haar vel zit. Al laten ze geregeld merken dat ze het fijn vinden dat ze er is. ‘Soms zegt iemand: ik kreeg een glimlach van je vandaag, dankjewel. Of dat ik ervoor heb gezorgd dat iemand ontspannen bleef tijdens de training. Dat zijn hele fijne, waardevolle dingen om mee te maken.’ Ze probeert er ook op te letten. Als iemand gespannen is, niet lekker in haar vel zit, dan gaat ze peilen. Even een grapje maken, voelen waar diegene behoefte aan heeft. ‘Effe een hand op de schouder.’ Woensdag legde ze in een time-out even haar beide banden op de schouders van Elles Dambrink. Even een letterlijk steuntje in de rug voor haar teamgenoot, haar concurrent ook, die in de laatste set van de wedstrijd tegen Puerto Rico voor haar in het veld was gekomen. ‘Ik had een iets mindere dag’, zegt ze na afloop. ‘Gelukkig heef Elles het goed opgepakt.’ Dambrink stond al klaar om in te vallen, toen Plak een bal hard in het net smashte. Meteen daarna lukte het de invalster om te scoren, haar eerste bal was een punt. Goed voor het team uiteraard, maar baalt Plak dan toch niet even omdat het haar niet lukte? ‘Nee, oprecht niet’, zegt ze in de mixed zone vlak na de wedstrijd. Ze denkt even na omdat ze goed wil verwoorden waarom. ‘Als ik het niet goed doe, waarom zou ik dan een plaats bezet houden voor iemand anders die punten kan maken? Ik ben blij als ik het goed doe, maar het is ook goed dat Elles speeltijd krijgt en kansen krijgt. Het kan best overweldigend zijn om op een WK op het veld te staan. Ik klap voor haar, ik moedig haar aan, ik geef aanwijzingen, dus, nee, oprecht, ik ben ook blij als zij het goed doet.’ Als ze niet speelt, wil ze graag begrijpen waarom dat is. Dan vraagt ze een coach uitleg, maar met de jaren is de onzekerheid weggeëbd. Het kan nog beter op dit WK, vindt ze. Ze wil van meer waarde zijn, aanvallend, de ballen erin knallen die je niet verwacht, maar dat komt goed, denkt ze, het toernooi is nog lang. ‘Ik ben tevreden met de kwaliteiten die ik heb. In het verleden heb ik eens gevraagd aan een coach: waarom laat je me staan? Wat zie je als mijn kwaliteit? Dat heb ik al een tijd niet gedaan.’ Ze schiet er zelf van in de lach. ‘Nu denk ik: ik ben gewoon blij dat ik er in sta, ik ga geen vragen stellen.’||https://www.volkskrant.nl/sport/in-het-tweede-volleyballeven-van-celeste-plak-is-geen-plek-voor-boosheid~bde9af71/
2022-09-30||Hoe uitzonderlijk is de huidige inflatie en kan de regering niet gewoon de prijzen vastzetten?||Met inflatie wordt doorgaans de ‘consumentenprijsindex’ bedoeld: hoeveel duurder het leven voor de gemiddelde consument is geworden vergeleken met het jaar ervoor. Vroeger ging het Centraal Bureau voor de Statistiek (CBS) nog daadwerkelijk langs bij duizenden winkels om prijsveranderingen vast te leggen. Tegenwoordig werken ze vooral met transactiedata die bedrijven doorsturen en prijsveranderingen in webwinkels die ze automatisch registreren. Zo houdt het CBS naar eigen zeggen miljoenen prijsveranderingen bij. Op basis daarvan berekenen ze één percentage, dat benadert hoeveel geld consumenten gemiddeld genomen meer kwijt zijn voor dezelfde goederen en diensten dan een jaar eerder. Daarbij houden ze rekening met koopgedrag: als consumenten minder uitgeven aan horeca, zal het CBS de prijsstijging van een kop koffie minder zwaar meewegen in het inflatiecijfer. Nog nooit noteerde het CBS zo’n hoge inflatie als nu. Percentages met dubbele cijfers kwamen voor het laatst voor in de jaren zeventig. Net als nu lagen gestegen energieprijzen daaraan voor een belangrijk deel ten grondslag: de olieproducerende landen vroegen destijds meer voor hun waar en dreven zo de energieprijzen op. Twee inflatiecijfers zijn van belang, die op verschillende manieren zijn berekend: Europese cijfers en Nederlandse cijfers. Het belangrijkste verschil is dat in de Nederlandse rekenmethode de kosten van wonen in een eigen woning zijn meegewogen, en in de Europese niet. Volgens een eerste raming met de Europese rekenmethode lagen de prijzen in september 17,1 procent hoger dan in dezelfde maand een jaar eerder. Op 6 oktober volgt het Nederlandse inflatiecijfer voor september, die iets lager zal liggen. In augustus was het percentage volgens de Nederlandse rekenmethode 12 procent, en volgens de Europese 13,7 procent. De inflatie begon al op te lopen in 2021, toen de economie zich na de coronacrisis sneller herstelde dan voorzien. Bedrijven, die hun productie tijdens de crisis veelal juist hadden teruggeschroefd, konden de enorm toegenomen vraag niet bijbenen. Intussen waren aanvoerketens, zoals vervoer per scheepscontainer, door de lockdowns in de war geschopt. Zo ontstonden onder meer tekorten aan brandstoffen en computerchips voor elektronische apparaten, schaarste die de prijzen opdreef. Vooraanstaande economen, onder meer van de Europese Centrale Bank (ECB) en het Internationaal Monetair Fonds (IMF), dachten dat deze inflatie van korte duur zou zijn. Of ze gelijk hadden gekregen, zullen we door de Russische inval nooit weten. Er ontstonden tekorten aan graan en kunstmest, en in Europa liepen de energieprijzen extra op doordat Rusland de gastoevoer afkneep. De gestegen energieprijzen zijn goed voor ruwweg de helft van het inflatiecijfer. Maar ook andere prijzen gaan hard omhoog. Zo kostten voedingsmiddelen, dranken en tabak afgelopen september ruim 10 procent meer dan een jaar eerder, volgens de Europese cijfers. Dit komt onder meer doordat bedrijven de hoge energiekosten doorberekenen en door grondstoffenschaarste. Ook andere factoren blijven hierbij een rol spelen, zoals de aanhoudende Chinese lockdowns en de hinder van scheepvaart op Europese rivieren door de droogte. Nee, de meeste centrale bankiers achten een beetje inflatie zelfs wenselijk: ze mikken doorgaans op 2 procent. Het tegenovergestelde van inflatie, deflatie, willen ze namelijk voorkomen. In dat geval wordt geld steeds meer waard. Dat klinkt fijn, maar leidt ertoe dat consumenten en bedrijven hun geld op de bank laten staan, waardoor de economie kan stilvallen. Hiernaast krimpen schulden automatisch door inflatie, wat zeker in de eurozone goed van pas kwam voor overheden die veel hebben geleend. Bij een hoge inflatie ontstaan er wel degelijk problemen. Het kwetsbaarste deel van de bevolking belandt acuut in de financiële misère. Door de scherp gestegen prijzen voor energie en boodschappen melden hulptelefoonlijnen al veel grotere drukte dan vorig jaar vanwege mensen die de rekeningen niet meer kunnen betalen. Anderen zullen minder geld overhouden en bijvoorbeeld minder vaak uit eten gaan of de aankoop van een auto of nieuwe wasmachine uitstellen. Sommige sectoren draaien hierdoor minder omzet en houden minder over voor investeringen of het aannemen van nieuw personeel, wat slecht is voor de economie. Bij dit economische doembeeld rekenen bedrijven hogere lonen door in hogere prijzen, die op hun beurt leiden tot grotere looneisen, wat weer uitmondt in hogere prijzen. En ziedaar: een schijnbaar onstuitbare spiraal van stijgende prijzen. Zo ging het in de jaren zeventig. Destijds was de automatische prijscompensatie (apc) standaard onderdeel van de meeste cao’s: het loon steeg automatisch mee met de inflatie. Om het inflatieprobleem aan te pakken, werd dit mechanisme uit een groot aantal cao’s geschrapt. Er zijn geen signalen dat er op dit moment een loon-prijsspiraal dreigt. Wel weten werknemers in diverse sectoren hogere lonen af te dwingen, onder druk van de inflatie en de grote personeelstekorten. Zo kwamen de vakbonden na diverse stakingen met de NS overeen dat spoorwegpersoneel er in het komende anderhalf jaar met 9,25 procent op vooruitgaat. Een automatische prijscompensatie wisten ze niet uit het vuur te slepen. Het is overigens niet zo dat dit mechanisme automatisch uitmondt in een loon-prijsspiraal: in België is de apc bijvoorbeeld nog wel standaard. In theorie wel. Het probleem is dat het simpelweg vastzetten van prijzen de oorzaken van inflatie niet wegneemt, zoals de gasschaarste in Europa. De Amerikaanse president Nixon zette alle prijzen (en lonen) in 1971 negentig dagen vast als onderdeel van zijn inflatie-aanpak, maar nadien schoten ze weer omhoog. Het Nederlandse kabinet wil vanaf 1 januari de energieprijzen voor huishoudens vastzetten tot het punt waarop zij het gemiddelde verbruik overschrijden. Dit bestrijdt de inflatie niet, alleen de gevolgen: de overheid betaalt het verschil terug aan de energiebedrijven, die immers nog gewoon de volle mep betalen bij de inkoop van energie. Centrale banken, zoals de Europese Centrale Bank (ECB), kunnen wel proberen de inflatie in te dammen door de rente te verhogen. Dit maakt het duurder voor banken om geld te lenen, een prijs die zij doorberekenen door op hun beurt meer rente te vragen voor bedrijfsleningen of hypotheken. Het beoogde effect is ‘afkoeling’ van de economie: bedrijven en consumenten lenen minder en geven minder uit, waardoor vraag en aanbod beter in balans moeten komen. De ECB besloot dit jaar om voor het eerst in elf jaar de rente te verhogen, omdat de inflatie te ver uit de klauwen was gelopen. Een tweede renteverhoging, in september, was met 0,75 procentpunt zelfs de grootste stap sinds de invoering van de euro. Waarschijnlijk was dit ook niet de laatste rentestijging, kondigde ECB-voorzitter Christine Lagarde al aan. Nog zeker anderhalf jaar, denkt de ECB. De centrale bank gaat voor de eurozone uit van 8,1 procent inflatie dit jaar, 5,5 procent volgend jaar en 2,3 procent in 2024. Dat laatste percentage komt pas in de buurt van de situatie die het ECB graag ziet. Tegen die tijd kunnen sommige prijzen weer gedaald zijn − denk aan de energierekening, als er voldoende alternatieven zijn gevonden voor het Russische gas − maar de centrale banken koersen niet op een algemene prijsdaling. Hoe het zal gaan, weet niemand zeker: het verloop van inflatie is notoir lastig te voorspellen.||https://www.volkskrant.nl/nieuws-achtergrond/hoe-uitzonderlijk-is-de-huidige-inflatie-en-kan-de-regering-niet-gewoon-de-prijzen-vastzetten~b4b2dd26/
2022-09-30||Weer een nieuw inflatierecord, andere zaken dan energie worden nu ook duurder||De inflatie in Nederland bedraagt in september naar schatting 17 procent ten opzichte van een jaar geleden. Dat blijkt uit een voorlopige raming van het Centraal Bureau voor Statistiek (CBS). Dat is weer een paar procentpunten hoger dan in augustus, toen de geldontwaarding (officieel: de stijging van de Europees geharmoniseerde consumentenprijsindex) 13 procent bedroeg. De belangrijkste aanjager is nog steeds de hoge prijs voor energie in al haar verschijningsvormen: aardgas, elektriciteit, benzine en diesel. Maar ook de prijzen van andere goederen en diensten zijn sterker gestegen dan in augustus: exclusief energie is de inflatie opgelopen van 6,4 naar 7,4 procent. Dat komt mede doordat die kosten nu ook steeds meer worden doorberekend in de prijzen van andere goederen, zegt hoofdeconoom Peter Hein van Mulligen van het CBS. ‘Dat gebeurt altijd met enige vertraging. Het duurt even voor de bakker en de kapper hun hogere energierekening vertalen naar hogere prijzen.’ De inflatie is ongekend hoog – Van Mulligen schrok er toch nog van, zegt hij zelf. Halverwege de jaren zeventig, het schrikbeeld voor Nederland, piekte de geldontwaarding voor het laatst, rond 10 procent. Dat het Nederlandse inflatiecijfer nog wat hoger ligt dan het Europese gemiddelde, komt doordat de energiemarkt in Nederland sterk geliberaliseerd is, waardoor de hogere inkoopprijzen snel kunnen worden doorberekend in de consumentenprijzen, zegt Van Mulligen. Ook speelt de Nederlandse afhankelijkheid van (nu zeer duur) aardgas een belangrijke rol. Naast energie spelen andere factoren een rol. Allereerst was er al voor de Russische inval in Oekraïne al veel geld in omloop in westerse landen, door de lage rente en de overheidssteun tijdens de coronacrisis. Veel van dat geld is in de economie gepompt. Dat heeft onder meer geleid tot een aangewakkerde vraag en een tekort aan personeel, wat al een prijsopdrijvend effect had. Daarnaast is de euro – mede door de aangekondigde Europese steunmaatregelen om de energierekening te beteugelen – in koers gedaald, waardoor de import van goederen (waaronder energie) nog eens extra duur is geworden. ‘Dat geeft een extra zetje’, aldus Van Mulligen. Zo zullen de steunmaatregelen van de overheid de energieprijzen voor consumenten draaglijker maken, maar kunnen ze, doordat er extra geld in de economie wordt gepompt, indirect de inflatie toch weer aanwakkeren. ‘Het is een brand blussen met benzine’, zegt Van Mulligen. Overigens komen de inflatiecijfers voor september niet boven op die van vorige maand: het is de prijsstijging over het afgelopen jaar. Wanneer de energieprijzen stabiliseren of dalen zal naar alle waarschijnlijkheid ook de inflatie dalen. Het Centraal Planbureau (CPB) verwacht voor volgend jaar een inflatie van 2,5 procent; economen van de Rabobank verwachten iets meer dan dat, maar wel weer een normaler niveau. Van Mulligen, die expliciet geen voorspeller is of wil zijn, verwacht nog wel een ‘naijlend effect’ van de energieprijzen. De definitieve cijfers voor september verschijnen op 6 oktober. Dan wordt ook nog een apart cijfer gepubliceerd berekend volgens een oude (nationale) berekening, naast de Europees geharmoniseerde consumentenprijsindex, die Europese vergelijkingen mogelijk maakt.||https://www.volkskrant.nl/nieuws-achtergrond/weer-een-nieuw-inflatierecord-andere-zaken-dan-energie-worden-nu-ook-duurder~b3b18d6d/
2022-09-30||De beste muziek van de week is experimenteel, avant-gardistisch en soms rustgevend||‘Fossora (★★★☆☆, 13 nummers) van Björk. Een nieuwe Björk is sowieso een ding, vind ik, want ze is al vanaf de jaren negentig een gigantische kracht in de popmuziek. Verwacht op Fossora alleen geen hits of zelfs liedjes, want in de nummers zitten nauwelijks refreintjes en weinig in de muziek is herkenbaar. Het is beter om ernaar te luisteren alsof het gecomponeerde klassieke muziek is. In haar podcastserie Sonic Symbolism, die ik deze week luisterde, legt ze uit hoe haar platen tot stand zijn gekomen: in welke levensfase ze zat toen ze ze maakte en welke symbolen ze gebruikte in haar muziek – en op de albumhoezen. Intrigerend. Voor haar album Homogenic, bijvoorbeeld, gebruikt ze onder andere de woorden ‘strijder’, ‘groen’, ‘vulkanische beats’ en ‘confronterend’. ‘Fossora is geen makkelijke popplaat die je meteen bij je nekvel grijpt. Je kunt niet aanhaken bij een herkenbaar stukje muziek. Maar wanneer je ernaar luistert alsof er een muzikaal verhaal wordt vertelt, is het ook echt superfascinerend. Björk werkt op deze plaat vooral met blazers, zoals basklarinetten, die ze naast een soort hardcore plaatst. Echt van die harde BWAM-BWAM-BWAM-beats. Heel vreemd, niet per se mooi, maar wanneer je het voor de eerste keer hoort, weet je eigenlijk al dat je het vaker gaat luisteren. ‘Er zit veel diepgang in, alleen al in haar teksten. Dat is niet met één keer draaien voorbij. Het nummer Sorrowful Soil is bijvoorbeeld prachtig; honderden stemmetjes op elkaar gestapeld, als een steeds groter wordend koor. Bloedmooi en volkomen uniek: niemand anders maakt dit.’ ‘Music for Animals (★★★★☆, 10 nummers) van Nils Frahm. Op het hele album komt geen piano voor, terwijl dat toch zijn voornaamste instrument is. Frahm werd vooral bekend met zijn liveoptredens, waarbij hij met allerlei objecten (zoals wc-borstels) zijn piano van binnenuit bewerkte. Verrassend genoeg erg opzwepend. ‘Music for Animals is een elektronische ambientplaat, heel rustgevend. Er lijkt soms niets te gebeuren in de nummers, alsof het één lange grondtoon is. Dan duurt het ook nog knetterlang: sommige nummers zijn wel 25 minuten, de hele plaat duurt maar liefst drie uur. Het is meer een soort bewustzijnsbegeleiding; als je er goed naar luistert kom je in een andere zone terecht. Niet lekker aan het werk gaan met de plaat op de achtergrond, maar echt even je ogen dicht en erin opgaan, want dan hoor je ineens dat elke minimale toonverandering klinkt als een groot evenement. ‘De nummers duren zo lang omdat je dat gevoel anders nooit bereikt bij je luisteraar. Het nummer Sheep in Black and White bijvoorbeeld heeft een zacht bonkend geluid, daar zit echt een hartslag in, het wordt dan bijna techno. Je moet er even voor gaan zitten, maar het is hoogwaardige muziek. Er is duidelijk over nagedacht.’ Cool It Down (★★★★☆, 8 nummers) van de Yeah Yeah Yeahs is met een dik halfuur geen langdurend album, maar indruk maken ze wel, schrijft Menno Pot. Het album begint onheilspellend en overdonderend, maar eindigt dansbaar. Eerie Wanda heeft met Internal Radio (★★★★☆, 11 nummers) een héél ander album dan haar eerste twee (lucide pop en grommende indierock) gemaakt. De nummers zijn introspectief, soms wat duister, maar altijd met een delicaat dreampopgeluid.||https://www.volkskrant.nl/cultuur-media/de-beste-muziek-van-de-week-is-experimenteel-avant-gardistisch-en-soms-rustgevend~bb2eb652/
2022-09-30||Lezersbrieven: Grote hoeveelheid splinterpartijen in de Kamer maken de omgangsvormen er niet beter op||Zowel in het Teylers Museum als ook in de paginagrote recensie in de Volkskrant ­(V, 30 september) gaan alle credits naar de westerse wetenschappers en kunstenaars uit de Renaissance, over onder andere de camera obscura en manieren om perspectief te schilderen. Niets over andere culturen. Wat een gemis! Als kunstvakdocent en fotograaf vind ik het belangrijk tijdens mijn lessen te vertellen dat al rond 1000 na Christus een beroemde wetenschapper, genaamd Hasan Ibn al-Haytham (Alhazen), tijdens de Gouden Eeuw in het Midden-Oosten de werking van de camera obscura heeft ontdekt en beschreven. Deze astronoom en wiskundige uit Basra (in het huidige Irak) heb ik bij toeval ontdekt in het Jordan Museum. Qa-ma-ra komt uit het Arabisch en is waarschijnlijk hier ontstaan. In de Renaissance zijn z’n theorieën herontdekt en heeft Leonardo da Vinci de camera obscura geherintroduceerd. In 2015 tijdens de Unesco International Year of Light is Alhazen uitgebreid naar voren gebracht met zijn filosofieën en theorieën. Alle musea hebben de opdracht inclusiviteit en diversiteit in te bedden. Het is een gemiste kans dat het Teylers Museum niet verder gaat dan de voorkant. In mijn lessen leven de kinderen met een niet-­westerse achtergrond op als ik vertel dat toen in Europa de donkere Middeleeuwen zich afspeelden, in het Midden-Oosten de gouden eeuw van de wetenschap plaatsvond. Een gemiste kans van het Teylers Museum om op een vernieuwende wijze en vanuit de inhoud inclusief te werken. Misschien een aparte tentoonstelling over de gouden eeuw in het Midden-­Oosten?Marisa Beretta, Haarlem Ik maak bezwaar tegen de in zwang geraakte diskwalificatie ‘grensoverschrijdend gedrag’. Als je de pest hebt aan iemand, omdat hij of zij je heeft teleurgesteld of onrecht aangedaan, hoef je maar getergd over ‘grensoverschrijdend gedrag’ te spreken om gruwelijke fantasieën en in ieder geval afkeuring en afwijzing van de dader op te roepen. Nadere toelichting is niet nodig, hooguit wat insinuaties. Het is gelijk duidelijk dat de beschuldigde bakken met stront over zich heen verdient. Laten we hier alsjeblieft mee ophouden en gewoon feitelijk en oprecht vertellen wat voor verwijtbaar naars er volgens jou is gebeurd.Koos Dansen, Arnhem In deze voor burgers roerige tijden is de Tweede Kamer helaas volop met zichzelf bezig. Nu rond de vraag wat in het debat als ‘bedreiging’ wordt gezien. De grote hoeveelheid splinterpartijen in de Kamer maakt dit er niet beter op. Het lijkt me een goed idee dat de kiesdrempel wordt verhoogd om het aantal partijen flink te verminderen. Drie partijen volstaan, een linkse, een midden en een rechtse partij. Dus geen partijen meer voor dieren, boeren, christenen en moslims. Bovendien zouden partijen, voordat ze aan de verkiezingen mogen deelnemen, expliciet ons democratisch stelsel moeten onderschrijven. Dit sluit in de toekomst partijen als de PVV en Forum voor Democratie uit, die onze democratie als een groot circus omschrijven en alles doen om het parlementaire proces te saboteren. Ook zou het goed zijn een Kamerzetel aan de fractie van een partij te koppelen. Lege stoel, betekent dan een nieuw Kamerlid en niet weer een nieuwe partij. Ik denk dat de omgangsvormen in de Tweede Kamer met sprongen vooruit zullen gaan.Martin van den Berg, Utrecht De Tweede Kamer debatteerde over regels voor omgangsvormen. Al enige tijd moet ik denken aan een zin uit de 4-mei­lezing 2021 van Arnon Grunberg: ‘Dat een Nederlander in Auschwitz kerosine over levende vrouwen en kinderen moest uitgieten begon met woorden, met toespraken van politici.’ De eerste digitale gefotoshopte nazivlag is al gehesen.Marchel Verhulst, Hoofddorp In haar column van 27 september stelt Aleid Truijens dat onderwijs in Nederland ‘gratis’ is. Onderwijs in Nederland is niet voor iedereen gratis. Een vwo-leerling heeft zes jaar gratis onderwijs, een havo-leerling heeft vijf jaar gratis onderwijs en een vmbo-leerling heeft maar vier jaar gratis onderwijs. De vmbo-leerling die doorstroomt naar het mbo, om een verplichte startkwalificatie te halen, moet zijn eigen schoolkosten betalen. Deze doelgroep, die wij zeggen zo hard nodig te hebben, moet in tegenstelling tot de havo- en vwo-leerlingen kosten maken om de verplichte startkwalificatie te halen. Dus voor hen is onderwijs niet gratis. Het zou eindelijk eens tijd worden dat we deze ongelijkheid stoppen. Dus overheid, maak het onderwijs voor alle leerlingen die een startkwalificatie moeten halen gratis. Dat maakt mbo-studenten ook kansrijker. Zij kunnen zich dan vanaf dag één van hun opleiding zonder problemen en met de juiste leermiddelen meteen focussen op hun opleiding.Loes Jansen, Den Haag Zie maar eens niet ontroerd te raken van de menselijke toewijding bij de opvang van dieren in nood (Uitgelicht, 28 september). Niets mis met de hulp op zich. Maar de meeste dieren zijn niet toevallig in de problemen geraakt. Vrijwel zonder uitzondering is hier direct of indirect sprake van aan menselijk handelen gerelateerde oorzaken. Het is een uitwas van de omvangrijke handel in en exploitatie van dieren onder het mom van ‘liefde voor dieren’. Dieren worden te veel gezien als objecten om te bejagen, te belagen of na het behagen te verjagen. Dat overstemt in treurigheid het gevoel van toewijding en ontroering bij de getoonde vorm van dierenliefde in hoge mate.Ton ten Barge, De Heurne De Russische annexatie van de bezette Oekraïense regio’s Loehansk, Donetsk, Cherson en Zaporizja worden krachtig veroordeeld. Namen we in het geval van Israël, (Golanhoogte, Westelijke Jordaanoever) ook maar zo’n consequent standpunt in. Daar zijn niet eens referenda geweest.Theo van Soest, Utrecht Wanneer mensen minder te besteden hebben, is er ineens wel een drang om op een bewustere manier te gaan leven. Nu gaat de verwarming lager en worden dikke truien uit de kast gehaald. Elke dag douchen is er niet meer bij. Lichten gaan eerder uit, meer mensen nemen de fiets. Milieuorganisaties hebben al jaren geprobeerd mensen duidelijk te maken om zuiniger met de aarde om te gaan. Jammer dat ‘pijn in de portemonnee’ de oorzaak is dat mensen ineens wel op hun energiegebruik letten . Binnenkort moet het waterverbruik omlaag. Nu alvast beginnen met meer betalen voor drinkwater?Vera Drost, Den Haag||https://www.volkskrant.nl/columns-opinie/lezersbrieven-grote-hoeveelheid-splinterpartijen-in-de-kamer-maken-de-omgangsvormen-er-niet-beter-op~b6e48fce/
2022-09-30||Veel (overbelaste) huisartsen zijn niet zo happig op het verstrekken van de abortuspil||‘Hoeraaa!!!!’, twittert GroenLinks-Kamerlid Corinne Ellemeet op 15 maart van dit jaar. Op de foto die ze erbij plaatst, steekt ze juichend haar duim omhoog. Die middag heeft de Tweede Kamer met ruime meerderheid een initiatiefwet aangenomen waarvoor ze, samen met de PvdA, D66 en de VVD, vier jaar lang heeft gestreden. Een initiatiefwet die op papier van groot belang is voor alle vrouwen in Nederland die voorstander zijn van het recht op abortus. Voortaan, zo heeft de Kamer bepaald, hoeft een vrouw die ongewenst zwanger is en kiest voor de abortuspil niet meer naar een abortuskliniek om geholpen te worden, maar kan ze daarvoor ook terecht bij haar eigen huisarts. ‘Op deze manier verbeteren we de kwaliteit van abortuszorg verder en zorgen we voor meer keuzevrijheid van vrouwen’, stelt Ellemeet op de website van GroenLinks. ‘Dat is een geweldig belangrijke stap voorwaarts.’ Zo denken ook veel organisaties die zich sterk maken voor vrouwenrechten erover. ‘Fantastisch, driewerf hoera voor zelfbeschikking!’, twittert Bureau Clara Wichmann nadat de Kamer zijn zegen over het wetsvoorstel heeft gegeven. Kenniscentrum voor seksualiteit Rutgers is ‘blij’, het Humanistisch Verbond spreekt van ‘een goede dag’. De jubelstemming is begrijpelijk. Het is de tweede overwinning van Ellemeet en haar medestrijders in korte tijd. In februari al wisten ze de Tweede Kamer ervan te overtuigen dat de verplichte bedenktermijn van vijf dagen voor vrouwen die voor een zwangerschapsafbreking kiezen moet worden afgeschaft. Dat mag bijzonder heten in het huidige tijdsgewricht. Sinds enkele jaren is er een wereldwijde trend waarneembaar waarbij conservatieve krachten aan het recht op abortus proberen te morrelen. In landen als Polen, Hongarije, Brazilië en de Verenigde Staten heeft dat ertoe geleid dat de zelfbeschikking van vrouwen ernstig onder druk is komen te staan. Ook in Nederland hebben voorstanders van abortus reden tot waakzaamheid. Zo staat de medische ingreep - ruim vijftig jaar na de Baas in eigen buik-acties van de Dolle Mina’s - nog altijd in het Wetboek van Strafrecht. Uitgangspunt is dat zwangerschapsafbreking strafbaar is, tenzij voldaan is aan strikte voorwaarden, zoals ‘verantwoorde voorlichting over andere oplossingen’ door de uitvoerend arts. Bovendien waait ook hier al enige tijd een stevige conservatieve wind, waarbij traditionele opponenten van abortus als de ChristenUnie en de SGP geestverwanten hebben gevonden in populaire rechts-populistische partijen als de PVV, Forum voor Democratie en de Boer Burger Beweging. In dat licht is het wetsvoorstel over de abortuspil niet alleen in kwalitatieve en emancipatoire zin een ‘geweldig belangrijke stap voorwaarts’ voor vrouwen die iets te zeggen willen hebben over hun eigen lichaam, maar ook symbolisch van grote waarde. Althans, zo lijkt het. In werkelijkheid is het maar zeer de vraag of de initiatiefwet zo zal uitpakken als de indieners ervan beogen. Praat met huisartsen en abortusartsen over de plannen, waarover de Eerste Kamer zich binnenkort zal uitspreken, en er rijst een minder optimistisch beeld. Sterker, wie afgaat op de behandelaars die er direct mee te maken gaan krijgen, ontkomt niet aan de conclusie dat het wetsvoorstel zomaar tot een verslechtering van de positie van vrouwen zou kunnen leiden. Om te beginnen ligt de bereidheid onder huisartsen om de abortuspil te gaan verstrekken (wat medisch gezien tot negen weken in de zwangerschap mogelijk is) vermoedelijk een stuk lager dan de ontwerpers van de initiatiefwet doen voorkomen. Volgens hen is er ‘brede steun’ onder de beroepsgroep, ‘zo’n 60 procent’ zou het willen. Dat percentage presenteert Lilianne Ploumen - inmiddels vertrokken bij de PvdA - tijdens het Kamerdebat over het wetsvoorstel op 10 maart. Het komt uit een onderzoek dat vier dagen eerder is gepubliceerd. Alleen: dat onderzoek, uitgevoerd door huisarts en seksuoloog Peter Leusink en abortusactivist Rebecca Gomperts, is nogal wankel. Zo deden er maar 127 van de ongeveer 13.500 Nederlandse huisartsen aan mee, onder wie relatief veel vrouwen en respondenten uit Noord-Holland en Utrecht. ‘Het is inderdaad geen representatief onderzoek’, zegt Leusink desgevraagd. ‘Maar iets beters is er niet. En het geeft wel een beeld.’ Zelf ijvert hij, onder meer in de hoedanigheid van voorzitter van de Expertgroep Seksuele gezondheid van het Nederlands Huisartsen Genootschap, al sinds 2015 voor het verstrekken van de abortuspil door de huisarts. Collega’s die er een andere mening op nahouden, dient hij onvermoeibaar en soms ronduit fel van repliek op sociale media. Ook voorziet hij Corinne Ellemeet en Lilianne Ploumen op de achtergrond van advies. ‘Ik heb de conceptversies van het wetsvoorstel becommentarieerd en geholpen bij de beantwoording van Kamervragen.’ Op de vraag of het strategie was om de resultaten van zijn onderzoek vlak voor het debat over het wetsvoorstel naar buiten te brengen, antwoordt Leusink: ‘Natuurlijk, wij wisten dat de indieners op die cijfers zaten te wachten.’ Dat het aantal huisartsen dat de abortuspil in het takenpakket wil opnemen mogelijk helemaal niet zo groot is, kan worden opgemaakt uit een peiling van waarnemend huisarts Jojanneke Kant uit Voorburg. Als zij op de dag van het debat over de initiatiefwet in een Telegramgroep met ruim 2.100 vakgenoten de stelling ‘Het is een wenselijke ontwikkeling dat het voorschrijven van de abortuspil via de huisarts mogelijk is’ plaatst, krijgt ze 940 reacties. Maar liefst 76 procent van de respondenten antwoordt ontkennend, 19 procent twijfelt en slechts 5 procent vinkt ‘ja’ aan. ‘In die Telegramgroep zitten voornamelijk waarnemend huisartsen’, zegt Kant. ‘Het zou kunnen dat zij sneller geneigd zijn om nee te zeggen tegen extra taken die niet tot de basiszorg behoren, omdat zij een minder lange behandelrelatie hebben met hun patiënten, maar uit discussies op artsenfora leid ik af dat ook veel collega’s met een eigen praktijk dit niet zien zitten.’ Dat wordt beaamd door huisarts Anne Karine Wilbrink uit Amsterdam. Ter voorbereiding op een bijeenkomst over medicamenteuze zwangerschapsafbreking in het Tergooi Ziekenhuis, houdt zij deze zomer een peiling onder huisartsen - voornamelijk praktijkhouders - in de regio. Van de 123 deelnemers blijkt ruim 68 procent tegenstander van de Haagse plannen met de abortuspil. ‘Veel huisartsen vinden dat ze al genoeg op hun bordje hebben’, zegt Wilbrink. De abortuspil (feitelijk twee soorten tabletten die minimaal 24 uur en maximaal 72 uur na elkaar moeten worden ingenomen) is dan ook niet zomaar een pilletje. Zo veroorzaakt het middel vaak ernstige krampen en bloedingen en in 2 procent van de gevallen complicaties waarvoor het ziekenhuis moet worden ingeschakeld. ‘Dat soort dingen kunnen ook ’s avonds of in het weekend gebeuren’, zegt huisarts Bart Maats uit Gorredijk. ‘Dat betekent dat niet alleen de huisartsen die de pil hebben verstrekt moeten weten hoe ze daarmee moeten omgaan, maar ook de collega’s die avond- en weekenddiensten draaien.’ Hoe representatief de peilingen van Kant en Wilbrink zijn, kunnen de Landelijke Huisartsen Vereniging en het Nederlands Huisartsen Genootschap niet zeggen. Beide verenigingen hebben zich achter het wetsvoorstel over de abortuspil geschaard, onder voorwaarde dat huisartsen zelf mogen kiezen of ze het middel gaan voorschrijven en dat de bereidwilligen zich laten bijscholen. Maar naar de animo onder hun achterban hebben de LHV en de NHG geen onderzoek gedaan, laten ze aan de Volkskrant weten. Vast staat dat klachten over werkdruk en een gebrek aan tijd voor patiënten alomtegenwoordig zijn in de beroepsgroep. Een belangrijke factor daarbij is dat huisartsen zich steeds meer gedwongen zien om taken over te nemen van andere zorgverleners. De behandeling van patiënten met diabetes of hartritmestoornissen, het verstrekken van medicatie aan mensen met astma of ADHD, het is slechts een greep uit de verrichtingen die voorheen door medisch specialisten werden uitgevoerd en waarvoor nu vaak naar de huisarts wordt gekeken. ‘We stonden deze zomer niet voor niets met zijn allen op het Malieveld’, zegt Annet van Dellen, werkzaam bij een huisartsenpraktijk in Duiven. ‘Onze boodschap was duidelijk: als er nog iets bijkomt, moet er ook iets af. Maar straks wordt de abortuspil ons ook nog door de strot geduwd.’ Dorothea Gilow, huisarts in Den Haag, vreest daar ook voor. ‘Het water staat me nu al aan de lippen. Niet in de laatste plaats omdat ik voortdurend problemen moet oplossen die op andere plekken in de zorg ontstaan. Een goed voorbeeld is PrEP (een middel dat besmetting met hiv voorkomt, red.). Dat schrijven wij nu ook voor omdat er lange wachtlijsten zijn bij de GGD. De abortuspil kan ik er echt niet meer bij hebben, ik heb niet eens tijd voor een bijscholing.’ Volgens Corinne Ellemeet hoeven huisartsen die zich nu al overbelast voelen zich geen zorgen te maken over de abortuspil. ‘Ik wil niemand met iets opzadelen’, zegt ze. Het Kamerlid benadrukt dat de verstrekking van het middel onder de zogeheten ‘aanvullende zorg’ komt te vallen en dus niet verplicht wordt. ‘Ik vind het prima als een huisarts zegt: dit ga ik niet doen.’ Toch stelt dat niet alle huisartsen gerust. ‘Ik weet precies hoe dat in de praktijk zal gaan’, zegt Annet van Dellen. ‘Straks komen er om de haverklap vrouwen op mijn spreekuur die vragen: maar dokter, ik kan bij u toch de abortuspil krijgen? Zeg dan nog maar eens nee.’ Peter Leusink meent dat veel van zijn collega’s met een ‘coronatraumaatje’ kampen: ‘Ze zijn overwerkt geraakt door de coronacrisis en hebben er het gevoel aan overgehouden dat de politiek van alles bij hen over de schutting gooit’, zegt hij. ‘Ik merk dat de discussie over de abortuspil daardoor vervuild is geraakt. Veel artsen grijpen het wetsvoorstel aan om hun eigen problematiek over het voetlicht te brengen.’ Leusink wijst erop dat veel vrouwen die voor een abortus kiezen nu ook al voor informatie en nazorg bij de huisarts aankloppen en dat slechts zo’n 7.000 van de ongeveer 30.000 abortussen die nu jaarlijks in Nederland plaatsvinden met de abortuspil worden uitgevoerd. ‘Dat betekent dat huisartsen er straks hoogstens een paar keer per jaar mee geconfronteerd zullen worden. Zo groot is die extra belasting dus niet.’ Voor een deel van de huisartsen is die relatief lage frequentie juist reden om de abortuspil buiten de deur te houden, zo blijkt uit de reacties op de peilingen van Jojanneke Kant en Anne Karine Wilbrink, die door de Volkskrant zijn ingezien. ‘Een flinke groep artsen acht zichzelf niet bekwaam om het middel voor te schrijven’, zegt Wilbrink. ‘Je kunt natuurlijk een bijscholing volgen, maar zoiets leer je pas in de praktijk. Als je er dan maar een paar keer per jaar mee te maken krijgt, is het lastig om het in de vingers te krijgen.’ Laat onverlet dat er mogelijk duizenden huisartsen in Nederland zijn die de abortuspil wel willen gaan verstrekken, iets waar volgens een peiling van EenVandaag driekwart van de Nederlanders positief tegenover staat. Guven Yildiz, werkzaam in de Haagse Schilderswijk, is zo’n huisarts. ‘Ik krijg veel vraag naar de abortuspil’, zegt ze. ‘De meeste van mijn patiënten hebben een migratieachtergrond. Abortus ligt in hun omgeving vaak erg gevoelig en ze hebben meestal niet de mogelijkheid om naar een kliniek te gaan zonder dat het iemand opvalt. Bij mij zijn ze anoniemer. Niemand hoeft straks te weten waar ze voor komen.’ Voor vrouwen met een streng islamitische of gereformeerde achtergrond of een gewelddadige partner kan het wetsvoorstel over de abortuspil het verschil maken, betogen de initiatiefnemers. ‘Ik heb veel huisartsen gesproken die deze vrouwen willen helpen’, zegt Corinne Ellemeet. ‘Op deze manier kunnen we dat mogelijk maken.’ Desondanks ziet Femke van Straaten, bestuurder bij abortusklinieken in Amsterdam en Heemstede, vooral veel haken en ogen aan het wetsvoorstel. ‘Naast alle medische aspecten zitten er aan abortus sterke psychologische en emotionele kanten’, zegt ze. ‘Abortusartsen krijgen daar honderden keren per jaar mee te maken en houden ook de laatste wetenschappelijke inzichten bij over hun vakgebied, maar ik vraag me af of een huisarts helemaal is toegespitst op die problematiek.’ Volgens Monique Opheij, voorzitter van het Nederlands Genootschap van Abortusartsen (NGvA), moet niet worden onderschat hoeveel nazorg er bij de abortuspil komt kijken. ‘De kans op complicaties is bij de abortuspil even groot als bij een instrumentele abortus. Maar vrouwen die voor deze pil kiezen ervaren wel meer onzekerheid over de werking ervan, ook al leggen we het nog zo goed uit. Als abortusklinieken ’s avonds of in het weekend worden gebeld, gaat het bijna altijd over de abortuspil. Bloed ik te veel? Bloed ik te weinig? Moet ik die tweede pil al nemen? Heeft het nu gewerkt? Dat krijgen huisartsen er straks ook allemaal bij.’ Ook het veelgenoemde argument dat de abortuszorg anoniemer en toegankelijker wordt als huisartsen de abortuspil mogen gaan voorschrijven, gaat volgens critici niet helemaal op. Los van wie hem verstrekt, is de abortuspil door de werking van het middel namelijk niet ideaal als een zwangerschapsafbreking verborgen moet blijven, zegt Femke van Straaten. ‘Van de eerste pil merk je niet zoveel, maar de tweede wekt de miskraam op. Dat kan er heftig aan toegaan. Daarom adviseren wij altijd om ervoor te zorgen dat er iemand in de buurt is. Als dat niet mogelijk is, bijvoorbeeld omdat niemand in de omgeving van de abortus mag weten, dan is een instrumentele behandeling in de kliniek voor sommige vrouwen een betere optie.’ De toegankelijkheid van de abortuszorg zal evenmin optimaal zijn als de abortuspil bij de huisarts belandt. Een knelpunt is bijvoorbeeld dat er voorafgaand aan een abortus een echo moet worden gemaakt om te weten hoe lang een vrouw al zwanger is. De meeste huisartsen beschikken, in tegenstelling tot abortusklinieken, niet over een echoapparaat. ‘Ik moet dus ergens anders een echo zien te regelen die met enige spoed kan worden uitgevoerd’, zegt huisarts Dorothea Gillow. ‘Dat vind ik nogal omslachtig.’ Uit de reacties op de peilingen van Jojanneke Kant en Anne Karine Wilbrink en commentaren op de website van artsenvakblad Medisch Contact blijkt dat veel huisartsen zich afvragen waarom er überhaupt iets moet veranderen aan de abortuszorg in Nederland. Daar is immers niets mis mee, luidt de breed gedeelde opvatting. Ook het ministerie van Volksgezondheid oordeelt in zijn laatste evaluatie dat de kwaliteit van het huidige systeem ‘in algemene zin op niveau’ en de toegankelijkheid ervan ‘goed’ is. Wat de discussie over de abortuspil bij de huisarts extra op scherp zet, is dat die niet alleen gaat over een aanvulling op de abortuszorg zoals we die nu kennen. Ook het voortbestaan van de abortusklinieken is in het geding. Minister Kuipers van Volksgezondheid wil namelijk, zo bleek tijdens het Kamerdebat over de abortuspil, ‘geen garanties geven over de toekomstbestendigheid van individuele klinieken.’ Omdat die door de overheid worden gefinancierd op basis van het aantal uitgevoerde consulten en verrichtingen, zou de introductie van de abortuspil bij de huisarts er uiteindelijk toe kunnen leiden dat sommige klinieken failliet raken, vreest Monique Opheij van het Nederlands Genootschap van Abortusartsen. ‘Als de abortussector dit aankaart, volgt al snel het verwijt dat we alleen aan ons eigen belang denken of tegen vooruitgang zijn. We staan zeker open voor verandering, maar voor ons staat het garanderen van veilige en kwalitatief hoogwaardige abortuszorg voorop. En als er klinieken omvallen, zullen vrouwen die een instrumentele behandeling moeten ondergaan een stuk verder moeten reizen.’ In de Tweede Kamer worden die zorgen gedeeld door de SP. Tijdens het Kamerdebat over de abortuspil verzocht de partij tevergeefs om harde toezeggingen van minister Kuipers om te voorkomen dat de abortusklinieken, en daarmee de Nederlandse vrouwen, het slachtoffer worden van de beoogde veranderingen. Zo’n vaart zal het niet lopen, denkt Corinne Ellemeet. ‘Natuurlijk willen we de toegang tot abortuszorg blijven waarborgen. Daar zijn we als Kamer zelf bij. Er is ook een motie aangenomen om zo nodig de tarieven van de klinieken te verhogen. Volgens mij zijn we goed in staat om in te grijpen als daar aanleiding toe is.’ Opheij durft daar niet op te vertrouwen. ‘Wie weet hoe de politiek er over een paar jaar voor staat? Door de onvrede over bijvoorbeeld de vluchtelingencrisis en het stikstofprobleem kan het zomaar gebeuren dat partijen als Forum voor Democratie en de Boer Burger Beweging aan de macht komen. En als we dan even niet opletten, moeten niet alleen de abortusklinieken vrezen voor hun toekomst, maar lopen het recht op abortus en goede abortuszorg in Nederland in zijn geheel gevaar.’||https://www.volkskrant.nl/nieuws-achtergrond/veel-overbelaste-huisartsen-zijn-niet-zo-happig-op-het-verstrekken-van-de-abortuspil~b1901dbc/
2022-09-30||Het weerbericht voor zaterdag 1 en zondag 2 oktober: stevige wind en buien||Het weekend begint tamelijk onstuimig met een stevige wind en tamelijk veel buien die van west naar oost over ons land trekken. Bij een actieve bui kan zaterdagochtend plaatselijk ook onweer voorkomen. Later op de dag krijgt de zon geleidelijk meer ruimte en wordt het op steeds meer plaatsen droog. De middagtemperatuur ligt rond 16 graden, maar tijdens buien is het enkele graden kouder. In de avond neemt de wind af en kan aan zee nog een bui vallen, evenals in de nacht naar zondag. De minima lopen dan uiteen van 8 graden in het noordoosten tot 12 graden langs de kust. Zondag overdag zien we een afwisseling van zon en stapelwolken. Een enkele stapelwolk kan nog uitgroeien tot een bui, maar veel plaatsen zullen het droog houden. In het zuiden kan de bewolking wel wat vaker overheersen. Dit heeft te maken met een regenzone die over België trekt. De middagtemperatuur ligt opnieuw rond 16 graden en de wind is nog slechts matig uit een westelijke richting. Vanaf maandag volgen enkele droge dagen met meer zon en hogere temperaturen. De warmste dag wordt woensdag, dan is regionaal zelfs 20 graden mogelijk. De nachten worden tegelijkertijd wel weer wat kouder met kans op enkele mistbanken. Rosemarijn Knol||https://www.volkskrant.nl/nieuws-achtergrond/het-weerbericht-voor-zaterdag-1-en-zondag-2-oktober-stevige-wind-en-buien~b3e71d60/
2022-09-30||Dan wijst Sigrid naar Khadija. ‘Zij is al de hele tijd de juf’, zegt ze. En daar heeft Sigrid wel een beetje gelijk in||‘Het Kinderboekenweekgeschenk 2022 is geschreven door een Australisch succesduo. Goede keuze? ‘Er is zo veel talent in eigen land’ De Volkskrant, 29 september 2022 ‘Nu mag Vera de juf zijn!’, roept Sigrid. Sigrid is boven op de tafel geklommen. En iedereen kijkt op. ‘Waarom stoppen we nou?’, vraagt Khadija. Ze begrijpt er niks van. Ze ­waren net zo leuk aan het spelen. En ze had nou juist voor iedereen een leuk taakje bedacht. Jesse mocht bij de verkleedkist, Karolientje in de vleeshoek, Kees mocht met het dikke boek en Geert en Thierry moesten in de hoek staan met een grote puntmuts op hun hoofd. Zelf zit Khadija achter de tafel. Ze vindt het heel fijn achter de tafel. Iedereen vindt het fijn dat zij achter de tafel zat, dacht ze. ‘Ik wil dat Vera nú de juf wordt!’, schreeuwt Sigrid. Het klinkt zo hard dat Slappe Gert moet huilen. Slappe Gert houdt niet van ruzie. Het liefst heeft hij dat niemand ooit ruziemaakt. Dan wijst Sigrid naar Khadija. ‘Zij is al de hele tijd de juf’, zegt ze. En daar heeft Sigrid wel een beetje gelijk in. Khadija is al best wel lang de juf. ‘Wie stemt er op Vera?’, roept Sigrid door de kamer. Niemand durft nog iets te zeggen. En Vera is opeens ook heel zenuwachtig. Ze wil het wel, de juf zijn. Ze wil het heel graag. Maar ook weer niet. Maar ook weer wel. En Sigrid is haar beste vriendin. En die wil ze niet teleurstellen. Ze vindt het heel ingewikkeld allemaal. Maar opeens gaat ze ook op de tafel staan. ‘Vera is de nieuwe juf!’, roept Sigrid. En dan is Vera toch een beetje trots. Juf Vera vraagt aan Jan of hij Geert inderdaad een oen heeft ­genoemd. Jan moet even nadenken, maar hij denkt van wel. Maar hij vindt ook dat Geert begon en ook dat je niet mag klikken. En daar heeft Jan gelijk in. ‘Je mag niet klikken, Geert’, zegt juf Vera. Geert kan haar nauwelijks verstaan vanwege het lawaai. ‘Ik vind jullie allemaal supergrote domme oenen!’, roept Thierry vanuit de leeshoek. Maar iedereen vindt Thierry juist een oen. En dus is iedereen boos. Juf Vera wordt er ­superzenuwachtig van. Toen Khadija de juf was, deed niemand zo. Jan komt weer naar haar toe gelopen. ‘Pepijn heeft een tekening van Ernst gemaakt met een heel klein vierkant snorretje onder zijn neus’, zegt Jan. En nu is Ernst boos. Juf Vera roept Pepijn, om het uit te praten, maar dan staat Geert ineens in het midden van de kamer en roept hij dat ­Sophie op Mark is. Sophie wordt helemaal rood. Ze is wel op iemand, maar echt ­zeker niet op Mark. Ieuw. Esther steekt haar vinger op en vraagt of ze in de dierenhoek mag. ‘Nee, nee, dat gaan we zeker niet doen’, briest juf Vera. Esther begrijpt er niks van en loopt naar de dierenhoek. Juf Vera vindt dat Esther op haar plek moet gaan zitten. ‘Iedereen moet op z’n plek gaan zitten!’ Nu is iedereen wéér boos, want het was net weer een beetje gezellig. ‘Als ik straks de meester ben, dan snij ik iedereen dwars doormidden!’, roept Pepijn vanuit de vleeshoek. Hij heeft een poppetje van knakworst gemaakt en steekt er een potlood in. Pepijn lacht. Slappe Gert moet huilen. Niemand is nog leuk aan het spelen. Jan en Slappe Gert zijn naast elkaar gaan zitten. Jan vindt dat Pepijn heel erg stom heeft gedaan en Slappe Gert wil dat er nooit meer ruzie is in de hele wereld. Maar Pepijn vindt dat Jan zelf ook stom heeft gedaan en daar heeft Pepijn wel een beetje gelijk in, ook al heeft Pepijn een klein snorretje getekend bij Ernst. ‘Net was het veel leuker’, zegt Nilüfer. En Renske en Pieter en Esther zijn het met Renske eens. Juf Vera zegt dat ze op advies van de landsadvocaat een extern onderzoek laat uitvoeren naar juf Khadija. Nu wordt Khadija weer boos. Juf Vera vindt het eigenlijk helemaal niet zo leuk om de juf te zijn.||https://www.volkskrant.nl/columns-opinie/dan-wijst-sigrid-naar-khadija-zij-is-al-de-hele-tijd-de-juf-zegt-ze-en-daar-heeft-sigrid-wel-een-beetje-gelijk-in~beba44ae/
2022-09-30||De jonge generatie zal digitale systemen veiliger maken||Hij was iemand die ‘liever niets zei’, vertelt Sennay Ghebreab (49). ‘Vraag het collega’s en ze zullen zeggen dat de Sennay van nu niet de Sennay van vroeger is. Ik heb een transformatie ondergaan.’ Hij was voorheen verlegen en luisterde graag. De informaticus verdiepte zich bovendien liever in nieuw onderzoek dan dat hij tijd nam om zijn werk aan anderen uit te leggen. Want uitleggen, dat leek hem vooral veel herhaling. En, zo was zijn ervaring, het was veiliger om niet naar buiten te treden. Want aanvankelijk was Ghebreab niet in de publiciteit gekomen met zijn vak, waarover we nu spreken. Hij was naar buiten getreden met waarschuwingen voor de lange arm van het regime in Eritrea dat ook in Nederland Eritrese vluchtelingen onder de duim probeert te houden. Ghebreabs ouders zaten in het Eritrees verzet en vluchtten met hem en twee zussen naar Nederland toen hij 6 jaar oud was. Dat hij zich daarover had uitgesproken, was niet zonder gevaar geweest. Inmiddels heeft Ghebreab gemerkt dat praten over AI (kunstmatige intelligentie) met heel wat minder druk gepaard gaat. En dingen herhalen vindt hij niet zo erg meer: ‘Door uitleg aan anderen te geven kom ik zelf ook tot nieuwe inzichten.’ Daarbij is zijn drijfveer om ons te onderwijzen over kunstmatige intelligentie (AI) en algoritmen niet wezenlijk anders dan toen hij zich uitsprak tegen de Eritrese dictatuur. ‘Ik ben opgegroeid met gevaar, oorlog en onderdrukking. Mijn ouders en hun ouders hebben zich daar altijd tegen verzet met het idee: we moeten mensen emanciperen, vooral de onderdrukten. Voor mij is het niet meer dan logisch dan dat je je werk doet om anderen te helpen.’ Praten over AI is, beseft hij, bittere noodzaak: ‘We leven in een digitale wereld en wie niet digitaal geletterd is, dreigt straks te worden uitgesloten en onderdrukt.’ Sommigen denken bij AI vooral aan de meer spectaculaire vormen die je vroeger wel in sciencefictionfilms had kunnen zien: zelfrijdende auto’s of robots die medicijnen rondbrengen. Maar AI is ook wat streamingdiensten gebruiken om je smaak te leren kennen en je muziek of series aan te bieden waar je zin in hebt. Of waarmee Google Maps je de snelste route wijst. Onder AI vallen eigenlijk alle computersystemen die behoorlijk zelfstandig kunnen werken én die kunnen leren, die steeds beter worden in wat ze doen. Een wat ouderwetse definitie van AI is: het nabootsen van menselijke intelligentie. Maar die doet geen recht aan de werkelijkheid. Want computers kunnen onnoemelijk veel meer gegevens verwerken dan mensen en dus is AI soms slimmer en in elk geval vaak krachtiger dan wij. Dat kan angstig maken. Nemen machines niet de boel over? En is dit niet een soort nucleair wapen als het in de verkeerde handen valt? Ghebreab is ervan overtuigd dat we met AI de wereld kunnen verbeteren. Om hieraan bij te dragen richtte hij een kleine twee jaar geleden bij de Universiteit van Amsterdam het Civic AI Lab op, in samenwerking met de Vrije Universiteit, de gemeente en het ministerie van Binnenlandse Zaken. Doel: AI ontwikkelen die mensenrechten respecteert en zelfs bevordert. Daarnaast maakt hij onder andere deel uit van de Staatscommissie tegen Discriminatie en Racisme. Het gebeurt vanaf het moment dat je wekker gaat tot je weer naar bed gaat. Via de tools op je telefoon. Via producten van banken, in het ziekenhuis of bij de overheid. Soms zichtbaar voor jou als gebruiker maar vaak onzichtbaar. Lang is het misverstand geweest: het is iets technologisch’, dus het is neutraal. Dat dat niet zo is, wordt steeds beter bekend, maar er is nog een hoop te winnen.’ ‘Die zaken hebben meer bekendheid gebracht, maar helaas hebben ze AI uitsluitend in een slecht daglicht geplaatst. Terwijl je met AI ook iets goeds kunt doen. AI is een reflectie van de samenleving. Het legt bloot hoe onze maatschappij in elkaar zit: zijn discriminatie en uitsluiting daarin een groot probleem, dan komt dat ook terug in computersystemen, want die worden door mensen bedacht en gebruikt. Wat je in deze spiegel ziet, is misschien niet fijn, maar problemen die zo zichtbaar worden kun je wel aanpakken.’ ‘Ja. Vaak gebeurt dat onbewust. Maar soms is het bewust. Neem de toeslagenaffaire. Daarin zie je duidelijk de beslissing: we moeten ons richten op burgers met een tweede nationaliteit. Dat wordt expliciet in het systeem gebouwd. Zonder AI hadden de mensen bij de Belastingdienst zich ook in het bijzonder op mensen met een tweede nationaliteit gericht, maar was dat misschien nooit bekend geworden. Systemen van de overheid brengen aan het licht dat hierover is nagedacht, dat er een intentie achter zit. Ze maken de onderbuikgevoelens expliciet en dat is nuttig, want het zijn uiteindelijk die onderbuikgevoelens waar we iets tegen moeten doen. Dat laat onverlet dat de schade voor grote groepen mensen groot is.’ ‘Maar misschien was die schaalvergroting dus nodig om achterliggende problemen zichtbaar te maken. Dat is cru, maar het is ook een kans. Nu wordt te eenzijdig de les getrokken dat AI een bedreiging is. Niet alleen door dit soort schandalen bij de overheid, maar ook door privacyschendingen van techbedrijven en door hun businessmodellen die drijven op desinformatie. Ik zou een andere conclusie willen trekken. Je kunt je afzetten tegen AI als een gevaar, maar AI gaat niet meer weg. Dus het enige dat je dan doet is AI helemaal overlaten aan big tech en aan overheden. Die kunnen dan hun posities nog verder versterken zonder last te hebben van burgers die zich ermee bemoeien. Ik pleit voor meer engagement met AI. Zorg dat je erbij betrokken bent en de ontwikkeling zo stuurt dat die jou als individu, groep of samenleving helpt. ‘Misschien is dit voor de wat oudere generaties moeilijk. De oplossing zit bij jongeren die opgroeien in deze digitale wereld en die veel meer bewustzijn hebben over wat algoritmen zijn. Doordat zij beter snappen hoe hun levens erdoor worden beïnvloed en de risico’s inzien, zijn ze er meer op gebrand om zelf veiliger systemen te ontwerpen.’ ‘Kijk in de medische wereld. Ik ben gepromoveerd op algoritmes die radiologen helpen om beelden te analyseren en diagnoses te stellen. Dat is mede dankzij AI in twintig jaar enorm verbeterd. De radioloog kan AI gebruiken als second opinion. Maar het kan ook dat AI al de diagnose stelt en alleen nog bij onzekerheden de radioloog de beslissing laat nemen. AI voert sommige taken sneller én nauwkeuriger uit, bijvoorbeeld het meten van de botleeftijd. In andere taken zijn radiologen weer beter dan AI, maar zie je ze dat in de praktijk bij makkelijke gevallen toch op de AI-uitkomsten terugvallen.’ ‘Ja, daar moet je scherp op zijn, maar niet al te verkrampt. Als het een keer fout gaat, analyseer dan goed waar het fout is gegaan en hoe je het kunt voorkomen. Soms moeten we machines ook de ruimte geven om beslissingen te nemen en fouten te maken.’ ‘Terwijl, hoe slimmer en sneller algoritmes worden, des te meer dringt de vraag zich op: moeten we ze niet als een partner van de radioloog zien of van de ambtenaar, in plaats van als een machine waar we andere maatstaven voor hanteren. ‘Wat AI zo sterk en uniek maakt zijn de gigantische hoeveelheden data waar systemen van leren. Ze halen daar allerlei kenmerken en patronen uit die wij niet kunnen zien. En ze bedenken misschien wel oplossingen waar wij niet op kunnen komen. Op terreinen als klimaat, energie, armoede, obesitas. ‘De Stanford Universiteit in de VS heeft in samenwerking met de Zwitserse overheid een algoritme ontwikkeld om voorstellen te doen voor de huisvesting van vluchtelingen. In Nederland en in de meeste landen komen mensen ergens terecht omdat er toevallig capaciteit is. In Stanford hebben ze gekeken naar data van vluchtelingen uit het verleden: hoe is het met ze? Welke opleiding hebben ze, wat voor werk? Bij wie is het beter gelukt en bij wie minder? ‘Dat algoritme kijkt naar duizenden kenmerken van vluchtelingen én regio’s. Het kijkt welke vluchtelingen welke achtergrond hebben en doet vervolgens voorstellen. Het helpt om vluchtelingen en gezinnen te plaatsen in gebieden waarvan bijvoorbeeld bekend is dat er behoefte is aan monteurs of verplegers. In Amerika zou dit kunnen leiden tot 40 procent meer statushouders met een opleiding of werk. Er zijn misschien politieke redenen om het niet te gebruiken, maar de techniek is er. Uiteraard moeten data op een ethische manier worden verzameld. Met respect voor privacy, veilig bewaard en met toestemming van de mensen over wie het gaat.’ ‘Als je ziet hoe de samenleving de afgelopen twintig jaar is veranderd onder invloed van AI, dan zeg ik niet graag dat iets onmogelijk is.’ ‘Ik maak graag onderscheid tussen toepassingen die straffen en toepassingen die helpen. Bij het straffen, het opjagen van mensen, gaat het vaak mis. Denk aan fraude-opsporing. Daar zit mijn grote zorg ook nu. Daar moet je dus heel voorzichtig in opereren. Maar als het gaat over AI-systemen om te ondersteunen, dan mogen we echt wel wat opener zijn. Onbedoelde consequenties zullen er altijd zijn, het zal een keer fout gaan. Maar we komen vooruit doordat we leren van die fouten.’ ‘Nee. Maar je moet misschien minder vanuit de overheid denken en meer vanuit burgers. AI kan juist tegenwicht bieden aan overheden, andersom dus. AI kan helpen om ongelijke behandeling tegen te gaan. In Amsterdam kijken we nu zo naar vervoer. Traditioneel worden keuzes voor het ov puur gemaakt op grond van drukte: waar veel mensen reizen laten we veel trams rijden. Maar je kunt je ook afvragen waar mensen onevenredig weinig toegang hebben tot vervoer, waar mobiliteitsarmoede heerst, en daar meer ov aanbieden.’ ‘Of neem de echoputten vol nepnieuws. Die worden gecreëerd met AI. Voor techbedrijven is dat een businessmodel: ze houden klanten vast door hen almaar meer te voeren van hetzelfde. Regimes hebben er baat bij om mensen zo voor hun karretje te spannen. Maar het is ook mogelijk om subtiele algoritmen te maken die iets aanbieden dat aantrekkelijk genoeg is om van het publiek de aandacht te trekken en vast te houden, maar dat mensen juist geleidelijk uit hun bubbel trekt. Of algoritmen die de overheid controleren bij beleid en uitvoering. Burgers kunnen zelf aan zulke alternatieven werken.’ ‘Dat klopt. En toch: als ik nu moet kiezen wat een ambtenaar die algoritmen inzet moet bijleren, zou ik hem eerder een training aanraden in transparantie, verantwoording, uitlegbaarheid en eerlijkheid, dan een technische cursus. Om die waarden in AI te vertalen, heb je eerst mensen nodig die die waarden aanhangen en uitdragen.’ ‘Ik ben in principe heel positief over de mens als individu. Maar ik zie dat er veel misgaat door mensen in een collectief. Vooral wanneer zij door leiders worden gemanipuleerd met desinformatie. En dat gebeurde allang voordat AI bestond. Dan maken ze zich schuldig aan oneerlijkheid, wreedheden en onderdrukking. Wie heeft de leiding over de groep? Daar zit voor mij de crux.’ ‘Helemaal mee eens. Die strijd wordt nu nog niet gevoerd door de gemiddelde burger. Maar wie zijn toekomst wil vormgeven, moet eraan meedoen.’ Waarom is het zo moeilijk voor de overheid om mensen te werven die ergens echt veel vanaf weten? Techneut Bert Hubert werkte voor de AIVD, leverde software aan de overheid en hield daar toezicht op inlichtingendiensten. Aan Kustaw Bessems vertelt hij in de Volkskrant-podcast Stuurloos over kafkaëske vacatures en de hypergevoeligheden waar hij zelf tegenaan loopt:||https://www.volkskrant.nl/wetenschap/de-jonge-generatie-zal-digitale-systemen-veiliger-maken~b45313a4/
2022-09-30||Mobilisatie verhindert ook de voorzichtige terugkeer van Russische sporters||Susanne Lyons, topvrouw van het Amerikaanse olympisch comité, zei het zonder omhaal van woorden: ‘Het IOC zoekt naar een weg terug voor Russische en Belarussische sporters.’ Lyons zag het begin van het einde van de sportboycot gloren voor ‘atleten die nu eenmaal toevallig in Rusland wonen’. Niemand minder dan de baas van het Internationaal Olympisch Comité, Thomas Bach, had hier volgens Lyons op gehint op 14 september in een videobijeenkomst met mondiale sporters en sportbestuurders. Maar zeven dagen later kondigde de Russische president Poetin de gedeeltelijke mobilisatie af en verdween de hoop op een mildere boycot. Bach sloot na Poetins mobilisatietoespraak immers volledig uit dat alle Russische en Belarussische sporters weer aan internationale sportevenementen mochten meedoen, met of zonder vlag en volkslied. Hoezeer het hem ook speet. ‘We zoeken een uitweg’, verklaarde de IOC-baas, ‘maar ik heb niets concreets te melden.’ Sindsdien heeft een staat – de vingers wijzen naar Rusland – gaspijpleidingen laten lekken en annexeerde Poetin, na de Krim in 2014, afgelopen week nog eens 15 procent van het Oekraïense grondgebied na enkele schijnreferenda. Voor de mondiale sport betekent het dat de situatie blijft zoals die eind februari was, toen Rusland Oekraïne binnenviel. Nog altijd geldt dat het IOC nationale olympische comités en internationale sportfederaties ‘adviseert’ sporters uit Rusland en bondgenoot Belarus voor onbepaalde tijd te weren van sportwedstrijden. Is dat organisatorisch en juridisch niet mogelijk, dan ‘dringt het IOC er sterk op aan’ dat de wedstrijdorganisatie ‘er alles aan doet wat in het vermogen ligt’ om de sporters alleen te laten meedoen onder neutrale vlag. Nationale kleuren, symbolen en volksliederen dienen achterwege te blijven. Daarnaast geldt het ‘krachtige advies’ van het IOC om in Rusland of Belarus geen internationale sportwedstrijden te organiseren. ‘Dilemma’ is het woord dat Bach voortdurend gebruikt om de worsteling van hemzelf, het IOC, de nationale olympische comités en de internationale sportbonden te typeren. Niets doen is geen optie, maar sporters uitsluiten van hun olympische grondrecht deel te nemen aan wedstrijden, staat haaks op het olympisch manifest. Temeer omdat die uitsluiting het gevolg is van politiek handelen. ‘Sport en politiek zijn weliswaar niet te scheiden’, schreef de algemeen directeur van NOCNSF, Mark van den Tweel, in een column op de site van het Nederlands Olympisch Comité, ‘maar we zouden er wel naar moeten streven om sporters en politiek te scheiden.’ Sporters weren voelt voor Erik van Heijningen, bestuurder bij de internationale zwembond Fina, ‘natuurlijk zeer ongemakkelijk’. ‘Dat ongemak en de vraag wanneer ze weer deel kunnen nemen, hangt boven de Fina. Iedereen is daarmee bezig, omdat je sympathiseert met al die arme sporters die er ook niets aan kunnen doen.’ In veel sporten worden Russische en Belarussische sporters nu zonder meer geweigerd. Enkele sportbonden klampten zich vast aan de tweede regel van het IOC, deelname onder neutrale vlag. Russische wielrenners en tennissers bijvoorbeeld mogen onder die voorwaarde individueel meedoen aan wedstrijden, maar Russische wielerploegen en landenteams zijn uitgesloten. Bij de WK wielrennen in Australië ontbrak Rusland, net als bij de Davis Cup in Glasgow. Wat is ervoor nodig om de boycot te beëindigen? Een wapenstilstand, een gevechtspauze, of dat Rusland een nederlaag erkent? ‘Dat is hartstikke lastig’, zegt Fina-bestuurder Van Heijningen. De internationale zwembond laat in beginsel Russische en Belarussische sporters onder neutrale vlag toe, tenzij daardoor de veiligheid van het sportevenement in het geding komt. Zo kan de Fina per toernooi zelf een afweging maken én blijven handelen in de geest van het olympisch handvest dat iedere sporter recht heeft op deelname. De door de Amerikaanse sportbestuurder Susanne Lyons genoemde ‘weg terug’ loopt van categorische uitsluiting via neutrale deelname naar sportwedstrijden met Russische vlaggen en volksliederen. Het is het IOC dat als eerste die weg moet bewandelen, pas dan zullen sportbonden volgen zoals de Internationale Ski- en Snowboardfederatie, FIS. Daar staat ‘neutrale terugkeer in december’ op de agenda, maar er gebeurt niets zonder glasheldere aanbeveling van het IOC, zei FIS-baas Michel Vion. Hetzelfde laat NOCNSF desgevraagd weten: er wordt hier nagedacht over een terugkeer, maar we volgen het IOC. De ISU, de internationale schaatsbond, meldt dat bij de eerstvolgende bondsvergadering in oktober de eventuele verlichting van de boycot ter sprake komt. ‘Tot die tijd houdt de ISU de situatie in Oekraïne nauwgezet in de gaten.’ ‘Binnen Fina heb ik nog geen enkele beweging gezien’, zegt Van Heijningen. ‘Ik zie ook geen lichtpuntjes in het conflict, integendeel.’ Dat het IOC zelf niets doet, maar de bal bij bonden als de Fina legt, daar heeft hij begrip voor. ‘Internationale sportfederaties willen kunnen zeggen: wacht even, wij gaan hier zelf over.’ Anderzijds kan geen enkele sportbond op eigen houtje besluiten de boycot te beëindigen. ‘Het zou daarom wel prettig zijn als er van het IOC enige sturing komt in het zoeken naar de weg terug.’ Een wapenstilstand, hoewel nu erg ver weg, zou daarvoor het moment kunnen zijn. ‘Dan ontstaat er enige rust in de wereld en is het niet onredelijk te verwachten dat het IOC met een verklaring komt om weer uit de boycot te komen.’ Van Heijningen verwacht in die verklaring dezelfde woorden als waarmee het IOC de boycot begon: ‘adviseren’, ‘krachtig adviseren’ en ‘sterk erop aandringen’. ‘Ongetwijfeld gaat daar heel veel overleg aan vooraf.’||https://www.volkskrant.nl/sport/mobilisatie-verhindert-ook-de-voorzichtige-terugkeer-van-russische-sporters~b576e1bb/
2022-09-30||Die tweede wereldtitel voor Verstappen komt er, maar nu nog even niet||Het is niet meer de vraag of, maar wanneer Max Verstappen zijn tweede wereldtitel grijpt. Met zes races te gaan is zijn voorsprong in de WK-stand riant: 116 punten. Zijn eerste matchpoint kan hij zondag verzilveren, in Singapore. Eenvoudig wordt het niet. Behalve een zege heeft hij een ramprace van zijn rivaal nodig. Verstappen, sinds vrijdag 25 jaar, kan een van de vroegste Formule 1-wereldkampioenen ooit worden. Als hij in Singapore de titel pakt, is hij kampioen na iets meer dan driekwart van het seizoen (17 van de 22 races). Slechts negen coureurs werden eerder in het seizoen kampioen. Met afstand de meesten reden in de jaren ’50 en ’60. In die decennia stonden er aanzienlijk minder races op de kalender, waardoor een dominante coureur dus vaker relatief vroeg kampioen werd. Ter vergelijking: na 1990 werden alleen Nigel Mansell (1992) en Michael Schumacher (2002) vroeger kampioen. Het illustreert hoe zeldzaam Verstappens dominantie is. Vier rijders kunnen in theorie Verstappen nog van die titel houden: Charles Leclerc, Sergio Pérez, George Russell en Carlos Sainz. Van dat kwartet is Leclerc de ‘naaste’ belager van Verstappen, op 116 punten achterstand. Na Singapore zijn er nog maximaal 138 punten te verdienen in het kampioenschap, dus Verstappen moet zondag na de race minimaal die voorsprong hebben om Leclerc uit te schakelen in de titelstrijd. Alleen met de zege (maximaal 26 punten) kan hij aan dat aantal komen. Daarnaast moet Leclerc minimaal achtste of lager finishen. Dat gebeurde dit seizoen in slechts drie van de zestien races. Daar komt bij dat Verstappen in Singapore een onvoorspelbaar weekeinde wacht. De race onder kunstlicht op het hoekige en bochtige Marina Bay-circuit stond vanwege de coronapandemie in 2019 voor het laatst op de kalender. Teams hebben weinig aan de inmiddels verouderde data van het circuit. ‘Het zal interessant zijn om te zien hoe het circuit de afgelopen jaren is veranderd’, zei Verstappen al in een vooruitblik over de race in de stadstaat, die in 2008 als eerste avondrace ooit in de Formule 1 op de kalender kwam. Verder hebben de auto’s sinds dit seizoen met een compleet ander aerodynamisch principe te maken. De lucht die onder de auto doorstroomt is nu essentieel voor zaken als grip, in plaats van de lucht die over de auto stroomt. Teams hebben die wijziging op verschillende manieren geïnterpreteerd. Gevolg is dat de onderlinge verschillen flink schommelen, afhankelijk van het type circuit. Het is gissen naar de precieze krachtsverhoudingen in Singapore. Daarnaast is de pikorde aanzienlijk anders dan drie jaar geleden. In die tijd heerste Mercedes. Verstappen moest het toen hebben van de paar races waarin de Mercedes-bolides niet konden profiteren van hun surplus aan topsnelheid, zoals op het korte stratencircuit in Singapore. Dit seizoen is het andersom; Verstappen won al elf races in zijn pijlsnelle RB18. Singapore is nu juist een kans voor zijn concurrenten hem eens te verslaan. Het zal hem dus niet makkelijk worden gemaakt, in een race waarin sowieso al geen garanties zijn. Verstappen zei al te rekenen op veel safetycar-situaties op het ‘uitdagende circuit’, dat extreem zwaar is voor coureurs vanwege de tropische omstandigheden in Zuidoost-Azië. Op papier is de kans groot dat zijn onvermijdelijke titelfeest met minimaal één race wordt uitgesteld. Hoogstwaarschijnlijk wordt hij dan een week later in Japan kampioen op het iconische Suzuka-circuit, dat net als Singapore ook al twee seizoenen niet is aangedaan vanwege corona. Het circuit is eigendom van Honda, de bouwer van Verstappens alom gelauwerde krachtbron. Een titel op Suzuka zou het ultieme bedankje aan het Japanse autobedrijf zijn. Red Bull-topman Helmut Marko zei afgelopen weekeinde in gesprek met de Oostenrijkse publieke omroep ORF dat hij Verstappen het liefst in Japan de titel ziet pakken. Alleen al om ‘marketingtechnische’ redenen. Ook Verstappen zelf erkende donderdag in Singapore dat hij een warmer gevoel krijgt bij een eventueel kampioenschap in Japan. ‘Het zal veel betekenen als ik daar win, voor velen’, zei hij onder meer tegen het AD. Daar komt bij dat Verstappen zijn eerste officiële meters in de Formule 1 reed op Suzuka, in een training in 2014. Hij won alleen nog nooit op de baan, die vanwege zijn hoge moeilijkheidsgraad favoriet is onder coureurs. Een zege én een titel op Suzuka zou voor hem de cirkel rond maken. Maar, zo benadrukte de steevast stoïcijnse Verstappen al in zijn vooruitblik: ‘Ik bekijk het gewoon race voor race. Er is geen haast.’||https://www.volkskrant.nl/sport/die-tweede-wereldtitel-voor-verstappen-komt-er-maar-nu-nog-even-niet~b2288b42/
2022-09-30||Fabiano Caruana over de zaak-Hans Niemann: genie of een fraudeur||Wie genoeg heeft van de verdenkingen van vals spel moet ik teleurstellen. We zijn er nog lang niet van af. De komende weken zal het opnieuw gaan over verdachte computerzetten, listig verborgen elektronica en vooral Hans Niemann tijdens het kampioenschap van de Verenigde Staten. De organisatie in St. Louis heeft voorzorgsmaatregelen getroffen. De veertien deelnemers zullen voor hun entree in de toernooizaal binnenstebuiten worden gekeerd. In de afgelopen week kwam dan eindelijk, maar veel te laat, een schriftelijke verklaring van Magnus Carlsen, waarin hij zijn vermoedens van illegale computerraadpleging door Niemann in online- en offlinepartijen uitsprak in door juristen goedgekeurde taal. Bewijs leverde hij niet, maar zijn boodschap volstond voor de internetgemeenschap om het vuurtje weer op te laten laaien. De aandacht concentreerde zich ditmaal op de partijen die Niemann de afgelopen jaren speelde. Computerprofessor Kenneth Regan mag dan beweren dat hij na grondig onderzoek geen aanwijzingen van bedrog in Niemanns recente oeuvre heeft gevonden, andere onderzoekers denken daar anders over. Zij vonden een aantal partijen waarin Niemann vrijwel steeds de zetten koos die van het programma Stockfish de hoogste waardering kregen. Zonder vooringenomenheid besprak Fabiano Caruana met zijn voormalige WK-secondant Christian Chirila vier van die verdachte partijen in een tweeënhalf uur durende youtubefilm. Overtuigend bewijs van fraude leverde ook dit onderzoek niet op, al wekte Niemanns volgende vlekkeloze overwinning grote argwaan bij Caruana: ‘Dit is of een partij van een genie of er is iets verdachts aan de hand.’ Niemann – Hjorvar Gretarsson Reykjavik Open 2022 1.e4 c5 2. Pf3 e6 3. d4 cxd4 4. Pxd4 Pc6 5. Pc3 Dc7 6. Le2 a6 7. Pxc6 bxc6 8. Dd3 d5 9. Dg3 Dxg3 10. hxg3 Pf6 11. g4 Lb4 12. Ld2 0-0 13. e5 Pd7 14. f4 f6 15. exf6 Pxf6 16. g5 Pd7 17. 0-0-0 e5 18. Th4 Hij bezwijkt niet voor de verleiding van de valstrik 18. Ld3 e4? 19. Pxe4 en wit wint. De correcte verdediging is 18 ... g6, gevolgd door ... Pc5. 18 ... Le7 19. Ld3 19 ... h6 De enige verdediging. Zwarts stelling stort in na 19 ... g6 20. Tdh1 of 19 ... e4 20. Pxe4 dxe4 21. Lc4+ Kh8 22. Tdh1 h6 23. Lc3. 20. Th2 Pc5 Dit was een goed moment voor 20 ... e4, waarna Stockfish 21. Pxe4 dxe4 22. Lxe4 voorstelt. ‘Deze variant gaat mijn begrip te boven’, zei Caruana. 21. gxh6 Opnieuw de sterkste zet. Na 21. Lg6 exf4 22. gxh6 Lg5 is wits voordeel verdwenen. 21 ... Pxd3+ 22. cxd3 exf4 23. hxg7 Kxg7 24. Tdh1 Lg5 25. Th7+ Kg6 26. Tc7! Le6 Na 26 ... Tf6 volgt 27. Th8 Lb7 28. Thh7 Lc8 29. Pe2. 27. Txc6 Tf6 28. Te1 Lf7 29. Txf6+ Lxf6 30. Pe2! Volgens Caruana is dit een stellingstype dat topgrootmeesters soms te machtig is. Niemann wint het eindspel met een paar krachtige manoeuvres binnen enkele zetten. 30 ... Tc8+ 31. Kb1 Lh4 32. Pxf4+ Kf5 33. Tf1 Kg4 34. Pe2 Lg8 35. Tf4+ Kh5 36. Ta4 Lh7 37. Pf4+ Zwart geeft op.||https://www.volkskrant.nl/sport/fabiano-caruana-over-de-zaak-hans-niemann-genie-of-een-fraudeur~bcaf78dd/
2022-09-30||Zeker 30 doden bij raketaanval op humanitair konvooi bij Zaporizja: ‘Dit is geen toevalstreffer’||De raketaanval vond rond half 8 ’s ochtends plaats, toen een konvooi van zo’n zestig auto’s zich verzamelde op een automarkt net buiten de stad. De burgers in het konvooi zouden vandaag naar door Rusland bezet gebied rijden, om daar familieleden op te zoeken, hulpgoederen te brengen of naar huis terug te keren. Volgens Kyrylo Tymosjenko, adviseur van de Oekraïense president Zelensky, vuurde Rusland vrijdag in totaal zestien raketten uit een S-300 luchtverdedigingssysteem af op de stad Zaporizja. Vier daarvan kwamen volgens hem neer in de buurt van het konvooi. De lokale politie meldt dat het konvooi door minimaal drie raketten werd geraakt en spreekt van een Russische oorlogsmisdaad. ‘De meeste mensen die zijn geraakt, zaten in hun auto of ernaast’, vertelt politiekolonel Serhi Oejrjoemov tegen persbureau Reuters. Het gebied staat volgens de autoriteiten algemeen bekend als een doorreispunt. Het Russische leger ‘weet dat we hier konvooien vormen om naar de bezette gebieden te gaan. Ze hadden de coördinaten’, aldus Oejrjoemov. ‘Dit is geen toevalstreffer. Het is volkomen doelbewust.’ De Oekraïense gouverneur van Zaporizja, Oleksandr Staroech, noemt de aanval in een bericht op chatdienst Telegram ‘weer een terroristische aanslag door een terroristisch land’. ‘De bezetters hebben weerloze Oekraïners aangevallen’, schrijft hij. De gouverneur heeft 1 oktober uitgeroepen tot een dag van rouw in Zaporizja. Op foto’s van de nasleep van de aanslag is een grote krater te zien van een raketinslag, nabij auto’s waarvan de ramen eruit zijn gevlogen en die bedekt zijn met vuil en scherven. De auto’s zaten vol met dekens, koffers en andere bezittingen. Politieagenten en reddingswerkers dekken de lichamen af met plastic zeil, de gewonden zijn naar ziekenhuizen in de buurt gebracht. Een verslaggever van persbureau Reuters sprak met Natalja, die met haar man hun kinderen in Zaporizja had bezocht. ‘We zouden teruggaan naar mijn moeder, die 90 jaar oud is. We zijn gespaard, het is een wonder’, zegt ze. ‘Dit is waar je volgens de autoriteiten heen moet komen en je moet registreren om je bij een konvooi aan te sluiten’, vertelt Dalina Jakoesjava aan The Guardian. Ze arriveerde pas nadat de aanslag plaatsvond. ‘Ik woon in Marioepol. We hebben net onze dochter naar Polen gereden, maar moeten terug omdat mijn ouders daar zijn. Het is vreselijk, maar het is ons thuis.’ ‘Er stonden veel auto’s te wachten om te vertrekken, omdat in de afgelopen week niemand de bezette gebieden in heeft kunnen gaan’, legt Jakoesjava uit. Bovendien heeft Rusland vrijdag de gebieden geannexeerd die het in Oekraïne (gedeeltelijk) controleert. Veel Oekraïners wilden daarom op de valreep hun familie uit bezet gebied weghalen. In Russische (staats)media krijgen juist de Oekraïners de schuld van de aanslag en laten ze ook beelden van verwoeste voertuigen en levenloze lichamen zien. Een door Rusland aangestelde bestuurder van de provincie Zaporizja, Vladimir Rogov, zei dat de Oekraïners wilden voorkomen dat burgers naar door Rusland gecontroleerd gebied vertrokken. Maar de Oekraïners organiseren de konvooien juist, omdat Russische autoriteiten maar een beperkt aantal auto’s per dag door de checkpoints laten. Het Russische leger lijdt de afgelopen anderhalve maand aanzienlijke verliezen en heeft sindsdien aanvallen op Oekraïense steden, dorpen en infrastructuur opgevoerd. Volgens de Oekraïense autoriteiten vielen er in de nacht van donderdag op vrijdag zeker één dode en vijf gewonden bij Russische raketaanvallen op de centraal gelegen stad Dnipro, 70 kilometer ten noorden van Zaporizja.||https://www.volkskrant.nl/nieuws-achtergrond/zeker-30-doden-bij-raketaanval-op-humanitair-konvooi-bij-zaporizja-dit-is-geen-toevalstreffer~b55f5278/
2022-09-30||Betoverende close-ups van Jupitermaan Europa, mogelijke locatie van leven||Kijk naar de talloze lijnen en barsten op het oppervlak van ijsmaan Europa en je hoort het al bijna kraken, alsof je op een ijsbreker door de poolwateren vaart. Onzin natuurlijk: ruimtesonde Juno vloog hoog – 352 kilometer – boven het maanoppervlak, en geluid verplaatst zich niet in de ruimte. Toch beklijft de illusie. De nieuwe foto’s spreken zo tot de verbeelding dat je het ijsoppervlak bijna kunt voelen, horen en ruiken. Het is dan ook pas de derde keer in de menselijke geschiedenis dat een ruimtevaartuig het maanoppervlak op een afstand van minder dan 500 kilometer passeert. De vorige keer gebeurde dat op 3 januari 2000, ruim 22 jaar geleden. Dat het zo lang heeft geduurd voordat een ruimtevaartorganisatie de Jupitermaan weer bezocht, is opmerkelijk. Europa heeft namelijk al decennialang de sterke aandacht van planeetwetenschappers. Zij vermoeden dat onder de kilometers dikke ijslaag zoute oceanen schuilgaan, watermassa’s waarin mogelijk zelfs leven bestaat. Nasa werkt daarom onder meer aan een nieuwe missie naar deze maan, Europa Clipper, die eind 2024 van aarde moet vertrekken om op Europa vast te stellen of daar omstandigheden heersen die de planeet geschikt maken voor leven. Tot die tijd moeten we het doen met de beelden die Nasa donderdag vrijgaf. Beelden, overigens, die hoofdzakelijk in ruwe, onbewerkte vorm werden gepubliceerd. Zoals vaker bij dit soort missies gingen wetenschappers en serieuze amateurs van over de hele wereld daar vervolgens mee aan de haal. Zij presenteerden donderdag en vrijdag bewerkingen van die ruwe gegevens, die de pracht van Europa in ongekend detail blootleggen. Een nieuwe blik op een ijzig witte wereld zo totaal anders dan de onze, maar mogelijk toch levensvatbaar. Het bezoek van Juno dat de nieuwe foto’s opleverde, duurde maar kort. Het ruimteschip had twee uur om de beelden te verzamelen. Het scheerde in die tijd met een duizelingwekkende 85 duizend kilometer per uur langs het oppervlak.||https://www.volkskrant.nl/wetenschap/betoverende-close-ups-van-jupitermaan-europa-mogelijke-locatie-van-leven~bb5762fe/
2022-09-30||Is de nieuwe Italiaanse premier Giorgia Meloni opgewassen tegen sluwe vijanden die haar belagen? ||Silvio Berlusconi, leider van Forza Italia, zondag goed voor 8 procent in de Italiaanse parlementsverkiezingen: ‘Mijn mooie Mussolini-meisje, gefeliciteerd, gefeliciteerd.’ Giorgia Meloni, leider van Fratelli d’Italia (Broeders van Italië), goed voor 26 procent: ‘Hou op Silvio. Van Mussolini houd ik, maar ik ben geen meisje meer, ik ben 45 en word premier!’ Berlusconi: ‘Mijn mooie rijpe Mussolini-amazone… ik bel jou om je duizend kilo aan ervaring en deskundigheid en geheimen en technieken en posities aan te bieden.’ Meloni: ‘Bah Silvio, niet weer! Vijftien jaar geleden heb je dat ook al geprobeerd toen je mij minister van Jeugd maakte. Was ik toen niet duidelijk? Met jou géén bunga bunga, nooit!’ Berlusconi: ‘Wees niet bezorgd, mijn sierlijke amazone. Ik ben nu 86 en doe het qua bunga bunga rustiger aan. Bovendien ben jij nu 45 en overrijp voor bunga bunga in Berlusca’s waterbed. Nee, nee, ik praat nu niet over expertise in het domein van Venus, maar in dat van Machiavelli... Die zul jij hard nodig hebben, want geen geniepiger vijanden dan linkse vijanden. De rechters, de feministen, de journalisten, de zwartjes, de homo’s, de hoogleraren, de eurocraten: alles zullen ze doen om barsten te slaan in jouw prachtige rechtse regering.’ Meloni: ‘Mocht ik straks je politieke hulp nodig hebben, dan bel ik je.’ Berlusconi: ‘Maar mijn meisje… besef je dan niet dat hoe groen en kwetsbaar je politiek nog bent? Waarom Berlusconi bellen als Berlusconi klaar staat om jouw premier te worden?’ Meloni: ‘Wat!? Jij valse gedotterde gefacelifte ouwe dwerg met nephaar en neptanden! Zeg jij nu dat ik te oud ben voor het berlusconiaanse bed maar te jong voor het Italiaanse premierschap? Die politiek correcte lui overdrijven warempel niet als ze zeggen dat ook de schaamteloosheid van Berlusconi grensoverschrijdend is. Meer dan 26 procent van de kiezers heeft op mij gestemd! En dan wil jij me met je 8 procent het premierschap gaan ontfutselen! Slik jij tegenwoordig ook viagra voor je politieke libido?’ Berlusconi: ‘Luister, luister, mijn fraaie furie uit de stal van Il Duce… ik word nu heel serieus: zonder mij ga je het niet redden. Onze vijanden rekenen op je snelle ondergang. Onze vijanden hebben dat zo gecalculeerd. Heb je die gemene grijns van de heer Draghi niet gezien? Hij was bijna twee jaar premier zonder kiezersmandaat. De achilleshiel van zijn eurofiele technocraten is dat ze niet gekozen zijn. Zo’n Draghi is sluw. Hij denkt in het voren. En zegt: ‘ik wil van Italië helemaal geen technocratische eurostaat maken, de kiezers zijn de baas.’ ‘Zo’n Draghi weet dat hij zo weer terug is! Een onervaren Mussolini-meisje wordt premier. Ze moet regeren met die ijdele Salvini die maar 9 procent kreeg en op zijn pik is getrapt. Dat wordt ruzie en chaos! Lui als Draghi denken drie stappen vooruit. De enige die ze een poets kan bakken is de enige Italiaan die vier stappen vooruit denkt: Il Caimano! Als ík premier word, weten de rechters en de feministen en de eurocraten: ons plan is mislukt. Tegen Berlusca kunnen ze niet op, die heeft de ervaring, het netwerk, het inzicht. Ik verheug me al op Draghi’s gezicht als jij op een persconferentie onthult: ‘Berlusconi wordt mijn premier.’’ Merloni: ‘Wat als die kaaimanpremier dan naast mij op die persconferentie in elkaar zakt?’ Berlusconi: ‘Maak je geen zorgen, mijn meisje. Behalve mijn haar en mijn tanden heb ik ook veel vitale organen laten renoveren. Ik ben als een gerestaureerde klassieke Alfa Romeo. Jij bent als een nieuw experimenteel Fiatmodel, laten we zeggen de Fiat Mussolini. Daar moeten nog veel testritten mee worden gemaakt voor die overeind blijft in ons hectische verkeer.’||https://www.volkskrant.nl/nieuws-achtergrond/is-de-nieuwe-italiaanse-premier-giorgia-meloni-opgewassen-tegen-sluwe-vijanden-die-haar-belagen~b596bcc8/
2022-09-30||Kopij delen met andere redacties heeft een grens||‘Belgische eenheidsworst voor Nederlandse kranten’, kopte complotblad de Andere Krant in februari vorig jaar, boven een artikel over de Belgische uitgevers DPG en Mediahuis die samen eigenaar zijn van vrijwel alle Nederlandse en Vlaamse dagbladen. Dat twee buitenlandse uitgevers het lot bepalen van 23 Nederlandse landelijke en regionale kranten is nog steeds koren op de molen van complotdenkers, die er vanuit gaan dat concernbazen en niet de redacties zelf bepalen wat er wordt gepubliceerd. ‘Ik geloofde dit niet’ schrijft een lezer uit Oosterbeek die de theorie regelmatig te horen kreeg van een familielid dat grossiert in complottheorieën. Maar toen las hij twee weken geleden de reconstructie in de Volkskrant over een zes jaar oude kwestie waarin gelogen bleek te zijn over het vertrek van een Vlaamse topman van uitgever DPG – eigenaar van onder meer de Volkskrant. Die man was niet uit vrije wil vertrokken zoals het bedrijf had beweerd, maar de laan uitgestuurd wegens grensoverschrijdend gedrag. Dat had destijds geen krant gemeld. ‘Dat bewees dat het verhaal waar was’, concludeert de lezer. ‘Hoe kan ik ooit Trouw en de Volkskrant (beide lees ik) nog vertrouwen aangezien krantenredacties zich zo gedwee houden aan de druk die van bovenaf op hen wordt uitgeoefend. Ik voelde mij diep geschokt!’ Die reactie laat zien hoe lastig het is om de waarheid te zoeken over kwesties waarbij de krant zelf betrokken is. Terwijl dat soms nodig is om onjuiste vooroordelen, zoals die van bovenstaande Oosterbeekse lezer, te corrigeren. Transparantie over het volledige journalistieke proces is volgens mij het beste antwoord op wantrouwen. Zoals bleek in de kwestie van de weggestuurde topman. Pas toen begin dit jaar elders over de zaak werd gepubliceerd, hoorde de redactie hoe de vork in de steel zat en schreef er een artikel over. Dat was tevens het startsein voor twee redacteuren om de reconstructie te maken die deze maand, bijna een halfjaar later, werd gepubliceerd. Ze waren gemotiveerd door de recente #MeToo-schandalen en de vraag hoe een kennelijk vergelijkbare zaak binnen een groot mediaconcern onder de pet kon worden gehouden. Oud-Parool-hoofdredacteur Ronald Ockhuysen vertelde dat hij en zijn collega’s nadrukkelijk off the record waren geïnformeerd, ‘waardoor eventuele twijfels over al of niet publiceren door de aanwezige hoofd­redacteuren ongetwijfeld meteen zijn verdrongen.’ In deze rubriek besteedde ik eerder aandacht aan de affaire met als centrale vraag: moet de redactie schrijven over meningsverschillen met de uitgever? In beginsel wel, vond iedereen. Maar alleen bij zéér belangrijke kwesties, was het voorbehoud van de hoofdredacteur. Daarom werd bijvoorbeeld niet geschreven over het verzet en de stakingsdreiging van de redactieraden van Trouw en de Volkskrant vanwege vervroegde sluittijden, waardoor belangrijk nieuws de gedrukte krant nu soms niet meer haalt. Hij legt de lat voor zulke kwesties in mijn ogen soms te hoog; zij het minder hoog dan zijn voorganger die de kwestie rond de ‘onbekende Belg’ destijds, en nog steeds, geen publiciteit waard zegt te vinden. Afgelopen week geleden werd ik samen met drie andere ombudslieden uit Nederland en Vlaanderen uitgenodigd voor een interview met NRC  over de effecten van het ‘duopolie’ van de Vlaamse uitgeefconcerns op de dagbladenmarkt. Niet alleen de complotmedia stellen daar immers vragen over. De balans van goede en kwade effecten die NRC opmaakt, lijkt vooralsnog uit te vallen in het voordeel van samenklontering. Het duopolie heeft zowel in Vlaanderen als Nederland vrijwel zeker regionale titels van de ondergang gered en kosten bespaard voor iedereen. De hoge nettowinst die dat oplevert (bij DPG vorig jaar bijna een kwart miljard) wordt echter zeer ten dele teruggepompt in het bedrijf. De ombudslieden konden, behalve bovengenoemde affaire, geen andere voorbeelden bedenken van al of niet subtiele pogingen tot censuur of beïnvloeding van binnenuit het concern. Redacties zijn zelfstandig, maar (hoofd)redacteuren moeten daar ook gebruik van durven maken. Los van complotdenkers beklagen lezers zich ook zelden over veronderstelde censuur. Zij zien andere kwesties, zoals het delen van artikelen tussen krantenredacties binnen één concern om kosten te besparen. De ombudsman van de Limburger kreeg boze reacties toen die krant kopij ging delen met De Telegraaf, een andere titel van Mediahuis. De verontwaardiging is gedempt door de typische actiejournalistiek van De Telegraaf te weren en de eindredactie kritisch te laten kijken naar wat overgenomen wordt, vertelde hij. De ombudsvrouw van de Vlaamse krant De Standaard zei nog nooit klachten te hebben gehad over artikelen die de krant overneemt van NRC. Een aanbod dat door de Nederlandse krant overigens beperkt is tot maximaal één artikel per dag om geen Vlaamse schaduw-NRC te laten ontstaan. De Volkskrant is hofleverancier van artikelen aan de Vlaamse DPG-krant De Morgen maar neemt uit principe zelf geen artikelen over van andere titels uit het concern. Ook dagblad Trouw doet dat niet, maar voedt met haar landelijke kopij wel het regionale Parool. Daarnaast worden Trouw-stukken verkocht aan een van de laatste onafhankelijke Nederlandse kranten; het Reformatorisch Dagblad. Beide dagbladen hebben een protestantse achtergrond en achterban, zoals ook De Morgen en de Volkskrant een vergelijkbare signatuur hebben. Dat Volkskrant-artikelen óók onbeperkt kunnen worden overgenomen door een andere conservatief christelijke krant, het Nederlands Dagblad (ND), vind ik moeilijker te begrijpen. Het ND is een zelfstandige uitgave, buiten het duopolie. Door de overeenkomst kan het verslaggevers vrijspelen om zich te richten op de core business van de krant, waaronder sympathiserende verhalen over de strijd tegen abortus, euthanasie of tegen zelfbeschikking op gendergebied. Die artikelen worden nu geflankeerd door een selectie van nieuwsverslagen, reportages, en als ‘opinie’ zelfs een column van Peter de Waard, alles uit de Volkskrant. Dat laatste is tegen de afspraak, zegt hoofdredacteur Pieter Klok, want eigenheden als columns, essays en opinie mogen niet worden overgenomen. Maar verder gunt hij de ND-lezer de kwalitatief goede Volkskrant-artikelen. ‘Door onze stukken te lezen gaan ze wellicht anders naar de wereld kijken.’ Dat is heel liberaal en optimistisch, maar toch vrees ik dat het onnodig het beeld versterkt dat media één pot nat zijn. Het suggereert ook dat de identiteit van een krant er op enkele kernpunten na weinig toe doet. Onder de kernwaarden van de Volkskrant reken ik de keuzevrijheid van vrouwen bij abortus; de vrijheid van transgenders om hun identiteit te bepalen en een zekere zelfbeschikking bij euthanasie. Hopelijk komen die niet alleen tot uiting in het commentaar van de krant (waar ik de standpunten vond). Waarom zou de krant een andere krant willen helpen haar eigen waarden te bestrijden?||https://www.volkskrant.nl/columns-opinie/kopij-delen-met-andere-redacties-heeft-een-grens~b4c9c025/
2022-09-30||Met de dodo verdween meer dan een bijzondere vogel||Wanneer de allerlaatste dodo op Mauritius precies het leven liet, zal wel voor altijd een raadsel blijven. Net als de exacte kleur van zijn veren en de klank van zijn roep. Maar over het lot dat deze bijzondere vogel trof toen hij in de handen van Nederlanders belandde, is wel veel bekend. Bijvoorbeeld uit het reisverslag van Volkert Evertz over zijn dertien jaar durende reis naar Indië. Het was 1662, zo schrijft Evertz, en het VOC-schip Arnhem was in de Indische oceaan op een rif gelopen. Op een kleinere boot lukte het een deel van de bemanning levend het eiland Mauritius te bereiken. Daar, aan de oever van een klein eilandje voor de kust van Mauritius, troffen zij een aantal ‘doddaersen’, beschrijft Evertz. De vogels waren ‘groter dan ganzen maar niet in staat te vliegen; in plaats van vleugels hadden ze kleine flapjes, maar ze konden erg snel rennen. Zodra we er een goed bij een poot hadden, begon het dier hard getier te maken en kwamen de andere vogels eropaf, die konden we toen ook pakken.’ Door veel biologen wordt dit verhaal als de laatst bewaard gebleven waarneming van een dodo gezien. Maar niet alle historici zijn ervan overtuigd dat Evertz dit echt zelf heeft meegemaakt. Het kan zijn dat zijn verhaal deels of geheel verzonnen is. Een mooi reisverslag kon destijds goed verkocht worden. Vast staat wel dat het heel goed een waarheidsgetrouw verslag kan zijn, het is immers in lijn met de verslagen van Nederlanders die eerder op Mauritius waren. Zo beschreef ene Soeteboom het verhaal van schipper Willem van West-Zanen, die Mauritius begin zeventiende eeuw bezocht en rept van ‘vogeljacht’ op vooral de makke ‘papegaijen... die met kleine stocxkens dan ter neder geslagen werden’. De komst van Nederlandse zeelui betekende voor heel wat bijzondere diersoorten een wisse dood. In Zuid-Afrika verdwenen de Kaapse leeuw en de blauwbok. En de quagga, een bijzondere ondersoort van de zebra die alleen strepen had op zijn hoofd. Het achterlijf was roodbruin en de poten wit. Toen het Europese kolonisten niet lukte quagga’s te temmen, werd de jacht geopend. Enkele werden gevangen en verscheept. Zo kwam het dat de laatste quagga, een merrie, op zondag 12 augustus 1883 dood werd gevonden in haar stal in de Amsterdamse dierentuin Artis. Met de dodo verdween meer dan een buitengewone diersoort: de dood van de dikke loopvogel staat symbool voor de extinctie van een ecosysteem. Op het eiland Mauritius kon de evolutie van de dieren en planten millennialang een heel eigen weg inslaan. Zo stamt de dodo af van duiven waarvan de nakomelingen, bij afwezigheid van natuurlijke vijanden, geleidelijk hun vermogen tot vliegen verloren. Het was niet nodig, scharrelend konden zij zich tegoed doen aan fruit. Talloze andere Mauritiaanse diersoorten - waaronder vleerhonden, reuzenschildpadden, vogelsoorten en slangen - kwamen net als de dodo nergens anders voor. Aan die isolatie kwam een einde toen in 1598 een VOC-vloot onder leiding van Wybrand van Warwyck op het eiland stuitte dat de scheepslieden al vaag op een Portugese kaart hadden zien staan. Direct bij aankomst begon de bemanning niet alleen met het neerknuppelen en oppeuzelen van de nagenoeg tamme dodo’s en andere unieke dieren op het eiland, ook maakten zij direct werk van het ‘verbeteren’ van het landschap. Er werden bananenbomen en sinaasappels geplant, opdat toekomstige VOC-schepen daar hun voordeel mee konden doen. Met hetzelfde doel werden geiten uitgezet, en later varkens, apen en koeien. Ratten waren vermoedelijk al iets eerder aan wal gekomen, toen een Portugees schip op een rif liep en verging. De vele varkens die het eiland al snel telde, hadden de eieren voor het oprapen. Daar was het ecosysteem van het eiland niet tegen bestand, tientallen unieke diersoorten stierven uit. De dodo voorop. Dat Volkert Evertz zijn dodo’s ving op een afgelegen eilandje, is volgens biologen geen toeval. Het was een plek die varkens nog niet hadden bereikt. De wonderlijke dieren die Europese natuurwetenschappers aantroffen op afgelegen eilanden, waren van groot belang voor de evolutietheorie. De Brit Charles Darwin bestudeerde verschillende vinken op de Galapagoseilanden. Ze leken op elkaar en stamden af van één gezamenlijke voorouder, was zijn conclusie. Maar door eeuwenlange natuurlijke selectie ontwikkelden zich verschillende soorten met snavels die bij hun dieet passen; dunne puntige voor insecteneters en grote sterke voor de soorten die grote, harde zaden eten. Zijn landgenoot Alfred Russel Wallace kwam tot vergelijkbare inzichten na bestudering van de verschillende diersoorten op de Maleise archipel. De tragiek wil dat veel van de ecosystemen waarin de evolutie zich zo mooi toonde, met de komst van de Europeanen werden aangetast of soms zelfs helemaal verdwenen. Van de dodo zijn op de hele wereld maar twee complete geraamtes bewaard gebleven. Bij de aanleg van een spoorlijn werden rond 1865 nog wel veel losse botten gevonden. Vele daarvan zijn verscheept naar Europese verzamelaars en musea en ‘teruggepuzzeld’ tot samengestelde geraamtes. Eén daarvan is te bewonderen in museum Naturalis in Leiden. Net als de opgezette laatste quagga. Met dank aan maritiem onderzoeker Menno Leenstra.||https://www.volkskrant.nl/cultuur-media/met-de-dodo-verdween-meer-dan-een-bijzondere-vogel~b5b7da33/
2022-09-30||Ruimtetelescoop Hubble mogelijk pas over 20 jaar met pensioen||Nasa kondigde donderdagavond een onderzoek aan naar de haalbaarheid van een commerciële onderhoudsmissie naar Hubble. Het Amerikaanse ruimtevaartbureau benadrukte dat het nog geen concrete afspraken had gemaakt. Het staat andere bedrijven dan SpaceX vrij in de toekomst zo’n missie voor te stellen. Hubble toont ons al 32 jaar de magie van de diepe kosmos met betoverend mooie ruimtefoto’s en wetenschappelijk relevante waarnemingen. Tegelijkertijd begint de telescoop flink op leeftijd te raken. De afgelopen jaren kampte de hij regelmatig met technische problemen. Vroeger was de Space Shuttle dan verantwoordelijk voor reparaties, maar die is sinds 2011 met pensioen. Tot nog toe konden de problemen op afstand worden verholpen. In 2018 gebeurde dat bijvoorbeeld door het softwaresysteem á la Windows tijdelijk naar de ‘veilige modus’ te schakelen. De titel van ‘vlaggeschip van de buitenaardse astronomie’ heeft Hubble inmiddels overgedragen aan zijn officieuze opvolger, ruimtetelescoop James Webb. Mocht het SpaceX lukken nieuwe onderhoudsmissies uit te voeren, dan kan de telescoop gerust nog eens twintig jaar mee, zo luidt de verwachting. Hoofddoel van een eerste missie is om de telescoop een zetje te geven, zodat hij in een hogere baan terechtkomt. Door wrijving met de aardatmosfeer zakt Hubble namelijk langzaam maar zeker terug naar onze planeet. Sterker nog: als men niks doet, valt de telescoop door dat afremmen in 2027 naar het aardoppervlak. Een technische analyse toonde in 2012 aan dat er een kans bestaat van 1 op 240 dat het neerkomen van de brokstukken tot een dodelijk ongeval leidt. De ruimtevaartorganisatie heeft nog altijd geen concreet plan om dat te voorkomen. Mocht SpaceX een missie naar Hubble uitvoeren, dan verlengt het niet alleen de levensduur van een van de meest tot de verbeelding sprekende wetenschappelijke instrumenten uit de recente menselijke geschiedenis, maar lost het en passant een nijpend probleem op voor de ruimtevaartorganisatie. Het bedrijf overweegt de missie naar Hubble overigens uit te voeren als onderdeel van het zogeheten Polaris-programma, een reeks geplande bemande missies die miljardair Jared Isaacman bij hen heeft ingekocht. Isaacman was eerder de commandant van de commerciële missie Inspiration4, waarbij hij en drie andere ruimtetoeristen met een Crew Dragon van SpaceX om de aarde vlogen. Zij vormden daarmee de eerste burgerbemanning die in een baan om de aarde is geweest. Tegelijk benadrukte SpaceX dat een onderhoudsmissie niet per definitie uitgevoerd hoeft te worden met bemanning. Of, zoals SpaceX-bestuurder Jessica Jensen het tijdens de persconferentie zei: ‘De exacte details van hoe we zoiets fysiek gaan uitvoeren, en hoe we dat veilig kunnen doen, moeten we nog bepalen. Alle opties liggen op tafel.’ Het onderzoek zal naar verwachting een half jaar duren.||https://www.volkskrant.nl/nieuws-achtergrond/ruimtetelescoop-hubble-mogelijk-pas-over-20-jaar-met-pensioen~b8b03a98/
2022-09-30||Brancheverenigingen waarschuwen: ondernemers kunnen niet alle coronaschuld nu terugbetalen||Veel ondernemingen zijn niet in staat om vanaf oktober een teveel aan ontvangen coronasteun én de voor twee jaar uitgestelde loonbelasting terug te betalen. Met die waarschuwing komen branche- en ondernemersorganisaties in de Volkskrant. ‘De schulden stapelen zich op’, zegt Maurice Crusio, voorzitter van Anko, de branchevereniging voor kappers. ‘De ondernemers zien door de bomen het bos niet meer.’ Jacco Vonhof, voorzitter van MKB Nederland, vindt dat ondernemers niet mogen worden afgerekend op de alles overstijgende en wereldwijde crises, die resulteren in een torenhoge inflatie. Hij nuanceert het beeld van de florerende middenstand die grote winsten boekt. ‘Het overgrote deel van de midden- en kleinbedrijven heeft gemiddeld zeven werknemers, daar komen geen miljoenen binnen. Onze achterban herkent zich niet in het frame dat het zo goed gaat.’ Directeur Dirk Beljaarts van Koninklijke Horeca Nederland voelt zich gesteund door de onlangs aangenomen motie van de VVD om horecabedrijven meer respijt te geven bij het terugbetalen van de coronaschuld. Beljaarts: ‘Daarmee is het sentiment niet meteen rooskleurig. Het midden- en kleinbedrijf is de motor van de economie, maar de motor pruttelt zonder extra steun.’ In 2021 begon Koninklijke Horeca Nederland (KHN) namens acht ondernemers een bodemprocedure tegen de staat om volledige compensatiesteun af te dwingen. Woensdag was de zitting, waarbij de de advocaten van KHN betoogden dat de overheid ‘onrechtmatig’ heeft gehandeld. ‘Een gunstige uitspraak kan een mooi precedent zijn voor andere ondernemers die schade hebben geleden door de coronamaatregelen’, zegt Beljaarts. De uitspraak volgt over zes weken. Juist de sectoren die zich net hebben hersteld van de coronacrisis zien zich nu geconfronteerd met prijsstijgingen die niet allemaal kunnen worden doorberekend. Beljaarts: ‘De bierbrouwers hebben de prijzen tot 10 procent verhoogd. En dus worden de marges voor horecaondernemers kleiner. Met daarbij de sterk gestegen energiekosten wordt het terugbetalen van coronasteun of uitgestelde belasting een extra hindernis.’ In juni noemde retailexpert Paul Moers een sanering onvermijdelijk. Hij constateerde dat er ‘10 tot 15 procent teveel horeca’ is. Ook het ministerie van Financiën constateert dat faillissementen onvermijdelijk zijn. ‘Dat zal vast kloppen, maar daarbij wordt vergeten dat mensen hun droom uiteen zien spatten’, zegt MKB-voorzitter Vonhof. MKB Nederland verwacht in november een omvangrijk steunpakket van het ministerie van Economische Zaken. Maar Vonhof pleit voor een tijdelijke voorziening voor bedrijven die hun energierekening niet meer kunnen betalen. ‘Anders gaan ze kapot voor de regeling van de overheid er is.’ Voor een deel van de bedrijven komt de redding al te laat. De Rijksdienst voor Ondernemend Nederland (RVO) maakte afgelopen week bekend dat onder meer 14 procent van de restauranthouders en 5 procent van de kappers niet reageerden op aanmaningen om te veel uitgekeerde voorschotten aan coronasteun terug te betalen. Het gaat volgens de RVO om tweeduizend bedrijven die voor 25 miljoen euro aan TVL (tegemoetkoming vaste lasten) ontvingen. Die vorderingen zijn nu in handen gegeven van incassobureaus. Namens MKB Nederland roept Vonhof de bedrijven op zich alsnog te melden bij de Belastingdienst. Het is roepen in de woestijn, zegt Anko-voorzitter Crusio. ‘Kappers zijn schulden aangegaan om te overleven. Hoe wil je die terugbetalen en waarvan? Het is een trieste constatering dat het mede door de keuzen van de overheid soms goedkoper is om je zaak op slot te doen.’||https://www.volkskrant.nl/economie/brancheverenigingen-waarschuwen-ondernemers-kunnen-niet-alle-coronaschuld-nu-terugbetalen~b80b1589/
2022-09-30||Minister verplicht CO2-meter in de klas nu het aantal besmettingen met corona stijgt||De vrees is dat het coronavirus zich in slecht geventileerde ruimten sneller kan verspreiden, doordat virusdeeltjes langer in de lucht blijven hangen. Omdat ook uitgeademde CO2 blijft hangen in slecht geluchte ruimten, is de CO2-concentratie een maat voor ventilatie. Wiersma had in februari al 17,3 miljoen euro extra uitgetrokken om alle lokalen in het basis- en voortgezet onderwijs van meters te voorzien, maar volgens de minister heeft 40 procent van de scholen ze nog niet in elk klaslokaal opgehangen. Slaat de CO2-meter uit, dan kan de leraar bijvoorbeeld een raam openzetten voor wat frisse lucht. Tegelijkertijd kunnen de meters voorkomen dat ramen onnodig lang openstaan en leerlingen in de kou zitten. Een lage CO2-concentratie staat niet automatisch gelijk aan een goede luchtkwaliteit. Staat een school bijvoorbeeld naast een drukke weg, dan kan er door een open raam juist schadelijke verontreiniging de klas binnenkomen, zoals fijnstof en stikstofdioxiden. Dergelijke situaties zijn te voorkomen met goede ventilatiesystemen die de lucht idealiter ook nog filteren, maar daar zijn lang niet alle schoolgebouwen van voorzien. Het gemiddelde schoolgebouw staat 69 jaar voordat het wordt vervangen, constateerde de Algemene Rekenkamer in 2016. Vooral oude schoolgebouwen hebben vaak geen of matig werkende ventilatiesystemen. Ook luchtreinigers kunnen de luchtkwaliteit verbeteren, verwacht Wiersma. Hij wil een pilot met meer dan tweehonderd scholen opzetten om de effecten van deze apparaten te meten. Ook wil hij scholen meer advies bieden bij de aanschaf en het gebruik van luchtreinigers. Dat luchtreinigers ook de verspreiding van het coronavirus kunnen tegengaan, is volgens het RIVM overigens niet bewezen. De pandemie stuurde de aandacht op de matige luchtkwaliteit in veel klaslokalen. Na een inventarisatie waaruit bleek dat zeker 11 procent van de scholen niet aan de ventilatienormen voldeed, stelde toenmalig minister van Onderwijs Arie Slob 360 miljoen euro aan subsidie beschikbaar om de problemen aan te pakken. Waarschijnlijk lag het werkelijke percentage hoger dan 11 procent: ongeveer de helft van de scholen had nog geen goede metingen doorgegeven. De acute aanleiding voor deze subsidie waren zorgen over de verspreiding van het coronavirus. Onder meer de Tweede Kamer eiste dat het kabinet snel ingreep. De minister en onderwijsorganisaties benadrukten direct dat er hoe dan ook iets gedaan moest worden aan de slechte binnenklimaten. Hierover bestaan al decennia zorgen. ‘Never waste a good crisis’, zei Slob zelfs – ijzer moet je smeden als het heet is. De pot geld van Slob is inmiddels leeg. Het ging om een subsidie die 30 procent van de kosten dekte, bijvoorbeeld van het aanleggen van een nieuw ventilatiesysteem, en volgens Wiersma konden niet alle scholen de overige 70 procent ophoesten. Hij stelde dit jaar daarom nog eens 140 miljoen euro beschikbaar, waarbij het Rijk in schrijnende gevallen maximaal 60 procent van de kosten dekt. Hij roept gemeenten op om met schoolbesturen problemen met de luchtkwaliteit in kaart te brengen en samen te bespreken hoe deze zijn op te lossen.||https://www.volkskrant.nl/nieuws-achtergrond/minister-verplicht-co2-meter-in-de-klas-nu-het-aantal-besmettingen-met-corona-stijgt~b401dd46/
2022-09-30||Ook Greenchoice moet prijsverdubbeling uitstellen van toezichthouder||De tariefverhogingen die Greenchoice en Eneco per 1 oktober wilden invoeren voor klanten met flexibele contracten, werden door velen van hen als schokkend ervaren. Voor de laatste drie maanden van het jaar kunnen zij tarieven verwachten van 3,40 euro per kubieke meter gas en ruim boven de 0,80 euro voor een kilowattuur – ongeveer een verdubbeling van wat zij eerst betaalden. Naast geschrokken reacties over deze aanpassing kwam er ook kritiek op het feit dat de aankondiging van de prijsverhoging zo kort kwam voor de invoering ervan. De Autoriteit Consument en Markt (ACM) stelde daarop dat dit tegen de regels was, omdat klanten minimaal dertig dagen vóór een verhoging op de hoogte gebracht dienen te worden. Energiebedrijven bestrijden dat nog altijd, maar zwichtten de afgelopen dagen voor de kritiek van de ACM en consumenten. Eneco, Vattenfall en Essent stellen de voorgenomen prijsverhoging ongeveer drie weken uit. Essent kiest een iets andere route dan zijn concurrenten: het bedrijf kondigt uiterlijk 7 oktober een nieuw tarief aan, wat dertig dagen later in werking treedt. Daar schieten klanten netto heel weinig mee op, want de 36 dagen vertraging worden doorberekend aan de klant, zodat Essent nog altijd evenveel geld ontvangt als wanneer de prijzen per 1 oktober waren verhoogd. De betreffende klanten krijgen bij alle vier de aanbieders per 1 januari weer een nieuw tarief. Voor Eneco en Greenchoice is de verwachting dat de prijzen weer omlaag zullen gaan, voor Vattenfall en Essent is dat minder zeker.||https://www.volkskrant.nl/economie/ook-greenchoice-moet-prijsverdubbeling-uitstellen-van-toezichthouder~b654852c/
2022-09-30||Italianen hebben hun buik vol van Brusselse techno-elite||Moeten we bang zijn voor Italië? Het weekblad The Economist stelde de vraag nog voor de verkiezingen van afgelopen zondag. Daarna kwam Europese Commissievoorzitter Von der Leyen met haar onverslaanbare Helga-imitatie uit de tv-serie ’Allo ’Allo!: ‘We have tools.’ Dat was een onverholen dreigement als de post-fascistische Italianen zich niet zouden gedragen. De gladdere variant verwoordde premier Rutte, die bij Sven Kockelmann zei dat ‘waakzaamheid’ geboden was; maar hij verwachtte dat de Italianen zich aan ‘een hele lijst’ van hervormingen zouden houden, om voor de miljarden uit het coronaherstelfonds in aanmerking te komen. Meer angst en beven dus dan nieuwsgierigheid naar het waarom van de overwinning van Giorgia Meloni. Haar partij was de enige die niet eerder meeregeerde, las ik als verklaring van het succes. De veronderstelling was dat de Fratelli d’Italia een soort verantwoordelijkheidsvakantie hadden gevierd. Ook gelezen: de ruk naar rechts zegt niet zozeer iets over de voorkeur van de Italianen, alswel over het falen van de conservatieve middenpartijen. Net als in Zweden hadden die zich nooit moeten inlaten met extreem-rechts. Als ze dat niet hadden gedaan, was er nu geen vuiltje aan de lucht geweest. Ook met dit verhaal worden we niet veel wijzer over wat die Meloni met haar overslaande stem en opgewonden opvattingen zo aantrekkelijk maakt. Negen jaar geleden interviewde ik de Duitse socioloog Wolfgang Streeck over zijn boek Gekochte tijd. Daarin beschrijft hij het piramidespel waarmee de EU interne spanningen en tegenstellingen afkoopt, met steeds hogere bergen krediet. Door al die schuld wordt de onderlinge afhankelijkheid almaar groter en dus ook de noodzaak van ‘goed gedrag’, te controleren door de Europese Commissie. Tijdens de eurocrisis in 2012 kwam ECB-president Draghi met zijn beroemde ‘whatever it takes’-uitspraak; de ECB zou ongelimiteerd schulden opkopen. Landen moesten wel hervormen om van hun staatsschuld af te komen. Draghi zei datzelfde jaar in een interview: ‘Veel regeringen moeten nog tot het besef komen dat ze hun nationale soevereiniteit allang kwijt zijn.’ Ze mogen dus wel stemmen, maar niet kiezen. De irritatie daarover is in elk geval het begin van een verklaring voor de winst van Meloni: ze is straks de eerste premier sinds 2011 – toen Berlusconi door toedoen van Merkel en Sarkozy werd verruild voor de technocraat Monti – die niet is aangewezen, maar is gekozen. Wolfgang Streeck kon ik niet bereiken, maar ik vond wel een paar recente interviews. We beleven de zoveelste aflevering van zijn boek Gekochte tijd. Anno nu mag Italië hopen op ruim 200 miljard uit de Brusselse coronasteunpot. Uiteraard moet er wel worden hervormd, zoals Rutte bij Sven onderstreepte. Meloni kan weinig anders dan buigen voor Brussel, met een Italiaanse staatsschuld van 150 procent bbp. Het is die vernedering waar de Italianen hun buik vol van hebben: een Brusselse techno-elite die neerkijkt op het land dat maar niet opschiet met de hervormingen. De jeugdwerkloosheid beloopt net als tien jaar geleden een dramatische 25 procent. In zijn boek schreef Streeck al dat ‘een hele generatie het moeras in gaat’. We zijn een heleboel krediet verder en niets opgeschoten. Italië staat voor een lang en pijnlijk proces, schrijft The Economist deze week. Het Duitse Bundesverfassungsgericht was de enige die durfde opmerken: hoe lang gaan die pijnlijke hervormingen duren, tot het einde der tijden? Het Europese geldstelsel wordt overeind gehouden met steeds meer krediet. Waar meer geld is dan goederen volgt inflatie. Poetin krijgt nu de schuld omdat de energieprijzen zijn ontploft. Maar de inflatie was er allang en ook in de hele Europese Unie voelbaar in de prijzen van huizen en aandelen. De vraag die Streeck tien jaar geleden opwierp is nog actueler dan destijds: wanneer is de tijd uitverkocht? Streeck kijkt naar de lange lijn. Tot de val van de Muur verbond de christen-democratie conservatieve werkgevers en anticommunistische arbeiders. Die combinatie viel na 1989 uit elkaar. Het oude corporatisme maakte plaats voor ‘marktocratie’ en de christen-democratie legde het loodje. Ter linkerzijde gebeurde iets dergelijks. Voorheen bracht de sociaal-democratie arbeiders en een geëngageerde middenklasse bij elkaar. Drie decennia later is de intellectuele middengroep groen geworden en pro-migratie; de arbeidersklasse raakte verweesd, net als de conservatieven. Zij hebben elkaar gevonden, niet alleen in Italië maar in de hele westerse wereld. Meloni heeft haar anti-eurosentimenten ingeslikt. Italië heeft die 200 miljard hard nodig, ze zal grommend met alle voorwaarden akkoord gaan en tegelijk zand in de machine strooien. De botsing met de EU valt te verwachten op het vlak van de veelbesproken Europese waarden. De conservatieve Meloni is vast van plan de illegale immigratie te stoppen en dat druist in tegen de Brusselse orthodoxie, net als haar uithalen tegen woke en haar pleidooien voor het traditionele gezin. Met Polen en Hongarije in het achterhoofd is ook op het morele vlak de Europese Unie tegenwoordig onbuigzaam, met alweer financiële steun als middel om de teugels aan te halen. ‘We have tools.’ Je hoeft niet net zo conservatief te zijn als Meloni om de gevoelens van ongepaste Brusselse bemoeienis te kunnen delen. In Nederland is het begrip Europa à la carte een vloek in de kerk van de Brusselse regels die voor allemaal gelden. Toch is dat precies waar Wolfgang Streeck voor pleit. Meer ruimte voor nationale eigenheid, minder Brusselse beteugeling. Om hem nog een keertje aan te halen: ‘Het leven is zoveel makkelijker als je anderen niet hoeft te vertellen hoe ze zich moeten gedragen.’||https://www.volkskrant.nl/columns-opinie/italianen-hebben-hun-buik-vol-van-brusselse-techno-elite~be9ef3661/
2022-09-30||Nu vraag ik mij af of dit een soort gentrificatie van de geest is||Mijn favoriete nieuwsapp is Teletekst, vanwege de kleuren, het lettertype en het gebrek aan plaatjes. Het is het nieuws van nu, met het geruststellende gevoel van een wereld zonder internet. Dat zouden ze als reclamezin moeten gebruiken, maar Teletekst maakt geen reclame. Niet voor zichzelf, en ook niet voor andere producten. Rust. Heerlijk. Omdat Teletekst het nieuws brengt, en er dus ook berichten over Arib op staan, merk ik dat ik steeds per ongeluk Airbnb lees. ‘Airbnb werkt niet mee aan onderzoek.’ Dat klinkt totaal geloofwaardig, want natúúrlijk onttrekt Airbnb zich weer eens aan elke vorm van accountability. En dan zie ik ineens: o nee, Arib! Nu vraag ik mij af of dit een soort gentrificatie van de geest is. Ik merkte laatst ook al dat ik de in deze krant gepubliceerde cappuccino-index gelaten tot mij nam (ja, dat zijn de prijzen inderdaad), terwijl de bedoelde reactie volgens mij ‘diepe verontwaardiging’ was.||https://www.volkskrant.nl/mensen/nu-vraag-ik-mij-af-of-dit-een-soort-gentrificatie-van-de-geest-is~b5621c19/
2022-09-30||We zijn op het punt gekomen dat de overheid ons om ons telefoongebruik als verslaafden behandelt||Een fervent SBS 6-kijker ben ik niet, maar sommige uitspraken van de Meilandjes hebben ook mij weten te bereiken. ‘Wijnen, wijnen, wijnen’ is er zo eentje, de veni, vidi, vici van het Nederlandse realitywezen. Maar ook Martien Meilands gevleugelde ‘mij nie bellen’ wist op een dag uit Chateau Meiland te ontsnappen en zonder zijn geestelijk vader de wijde wereld in te trekken. Hij wordt sindsdien gebruikt in memes, gifjes en op de werkvloer, staat op truien, linnen tasjes en mokken. ‘Mij nie bellen’ heeft weinig met bellen te maken, maar kan eigenlijk van alles betekenen: laat me met rust, bemoei je er niet meer, ik heb wel wat beters te doen, zoek het lekker uit. Die meerduidigheid geldt niet voor ‘Mij nie appen!’, de Chateau Meiland-geïnspireerde slogan die deze week werd geïntroduceerd in een overheidscampagne tegen appen in het verkeer. De campagne richt zich voor de verandering niet op de appende verkeersdeelnemers zelf, maar op degenen die hun schermpjes doen oplichten, terwijl ze hun ogen eigenlijk op de weg moeten houden. Vragen over het eten? Mij nie appen! Ben je er al bijna? Mij nie appen! Kun je nog even snel naar dit document kijken? Mij nie appen! Op de website van de Rijksoverheid licht minister Harbers van Infrastructuur en Waterstaat het spotje toe: ‘Met de Mono-campagne willen we stimuleren dat mensen onderweg geen berichten lezen of schrijven. Dat is niet altijd even makkelijk. Je kunt je vrienden, collega’s of familie daarmee helpen: wacht even met dat berichtje versturen tot je weet dat diegene veilig is aangekomen.’ Hoe dat in de praktijk zou moeten werken, wordt in het spotje verduidelijkt. ‘Laat anderen voor vertrek weten dat je onderweg bent, zo raak je niet afgeleid.’ De vraag is alleen wie die ‘anderen’ zijn. Je hele contactenlijst? Alleen je moeder en je beste vriend? Moet je ze vervolgens ook laten weten dat je bent aangekomen en het appverbod niet langer van kracht is? En is dat niet een erg omslachtige manier om ervoor te zorgen dat je, hoe zal ik het zeggen, gewoon héél even niet naar dat verdomde schermpje kijkt? Of hebben we onszelf echt niet meer in de hand? Nee, zeggen de cijfers waar de campagne zich op baseert. Een groot deel van de Nederlanders leest ook onderweg berichtjes die binnenkomen, jongeren voorop. De generatie die wit wegtrekt bij een inkomende oproep, lijkt banger voor bellen dan voor een kettingbotsing. En natuurlijk zijn de implicaties voor het verkeer belangrijk, maar ze zijn het gevolg van een groter probleem: dat we weerloos zijn tegen onze smartphones en dat als een vaststaand gegeven zijn gaan beschouwen. Iets waar we omheen moeten werken met allerlei afspraken. Als jij mij tussen half 12 en 1 niet appt, dan app ik jou vanavond ook niet, deal? We hebben de voordeur nu eenmaal opengezet voor een onophoudelijke stroom aan notificaties en andere verslavende elementen, probeer hem nu maar weer eens dicht te gooien. Onze dopaminelevels en aandachtsspanne worden continu beïnvloed door toegespitste advertenties, clickbait en algoritmes die onze diepste geheimen kennen, maar dat hoort nu eenmaal bij deze tijd, toch? En die smartphone cold turkey wegleggen is geen optie, want we gebruiken hem ook als agenda, wekker en fotocamera, voor bankzaken, het weerbericht en om muziek te luisteren. En nu zijn we sluipenderwijs op het punt gekomen dat de overheid ons als verslaafden behandelt. Als Anonieme Appers die een buddy of sponsor nodig hebben om de juiste beslissingen te nemen. Misschien is die andere Martien Meiland-uitspraak toch beter op zijn plaats: ‘Als ik eraan denk, dan moet ik bijna janken.’||https://www.volkskrant.nl/columns-opinie/we-zijn-op-het-punt-gekomen-dat-de-overheid-ons-om-ons-telefoongebruik-als-verslaafden-behandelt~b3a1e3ef/
2022-09-30||Bovenburen die huisfeest houden geloven in trickle-down fun||‘Daarom hebben we Janneke ook niet uitgenodigd’, schreeuwt Steven boven de beat van Dua Lipa uit. ‘Iedereen moet als het ware zijn eigen feestje bouwen, zomaar op andermans feest worden uitgenodigd – dat slaat NERGENS op! We geloven niet in het herverdelen van fun. Als iedereen verantwoordelijk is voor zijn eigen fun is er onderaan de streep veel meer fun.’ Claire gooit ondertussen wat nootjes op de grond. ‘In theorie voor de onderbuurvrouw en eventueel de mensen die dan weer onder haar wonen! We vinden het heerlijk en eerlijk om wat we hebben te delen.’ Iemand die langsloopt, stampt de nootjes plat onder zijn Dior-boots. ‘Maar in de praktijk voor de Roomba!’, schreeuwt Claire. De rest van de feestbezoekers schreeuwen mee. Janneke vindt het, als ze ‘heel eerlijk is’, eigenlijk best jammer dat ze niet is uitgenodigd op het huisfeest. ‘Ik heb honger en kan de verwarming niet aanzetten dus ik zou best hierboven willen zijn. Maar goed, nu heb ik in ieder geval nog iets om van te dromen.’ Steve en Claire hebben daar weinig begrip voor. ‘De onderbuurvrouw moet gewoon de schouders eronder zetten en op eigen kracht haar fun bij elkaar sprokkelen. En fun waar je zelf voor gewerkt hebt is nog funnere fun.’||https://www.volkskrant.nl/cultuur-media/bovenburen-die-huisfeest-houden-geloven-in-trickle-down-fun~b9a6c180c/
2022-09-30||Even viel de buurvrouw stil, zo’n stilte waarin je toch even hoopt op een acute stembandblessure||De oude buurvrouw van de hoogste verdieping van de flat achter ons huis ken ik alleen van de meedogenloos harde stem waarmee ze bij goed weer op een stoel voor haar deur op de galerij tegen haar buurman gaat zitten schreeuwen, eveneens voor zijn deur gezeten, en daarmee niet alleen het luchtruim boven onze achtertuinen in bezit neemt, maar ook door de muur en ramen van de slaapkamer dringt waarin ik m’n corona lag uit te zweten. Het minst bekwamen me haar verhalen over mevrouw de B., de lieve, verwarde lastpak uit de flat, die vorig jaar zo eenzaam is gestorven. ‘Man, man, man’, riep ze. ‘Ze komt bij me. Ik zeg: nu niet, mevrouw de B., ik ben hartstikke ziek. Ze zegt: Moet je dan geen dokter bellen? Ik zeg: Nee, dat is nergens voor nodig. Tien minuten later, ik ben net weer binnen, gaat de telefoon: de Doktersdienst, of ik hulp nodig had!’ ‘Ik zeg godverdomme’, riep de buurvrouw naar haar buurman op de galerij. ‘Ik ernaartoe. Ik zeg godverdomme, mevrouw de B., dat flik je me niet weer, de dokter voor me te bellen – ben ik al hondsberoerd, krijg ik dit er ook nog bij!’ ‘Ja, haha’, zei de buurman, met een nerveuze onderdanigheid, waarop je je in zijn omstandigheden, oud en broos, tegenover het stemgeweld van de buurvrouw misschien wel graag wil verlaten. ‘Ja, haha.’ ‘Volg jij de politiek?’, riep ze. ‘Volg jij de politiek?’ ‘Ja, haha’, zei de buurman. ‘Nee.’ ‘Nou, ik ook niet. Allemaal leugens, je zit je alleen maar te ergeren. Heb je de Beschouwingen gezien? Of de enquête over het gas? Ze hebben altijd mooie praatjes, maar als ze wordt gevraagd van hoe en wat, weten ze niks meer!’ ‘Nee, haha’, zei buurman. ‘Niks.’ Even was het stil – een korte, verkwikkende stilte waarin je toch even op een acute stembandblessure hoopt, een klein, maar venijnig haarscheurtje, dat maar niet wil genezen en de patiënt dwingt tot sint-juttemis stemrust te houden. Maar helaas: ‘Wat een blad, hè’, riep ze. ‘Wat een blad – overal ligt blad! Al weken. Ik loop door de stad en ik denk: het lijkt wel november, het lijkt wel alsof het bijna winter is, zoveel blad als er ligt. Niet normaal.’ ‘Haha’, zei de buurman. ‘Nee.’ ‘Dat doen de bomen expres hè’, riep ze, ‘de bladeren zo vroeg laten vallen, dat doen ze om te overleven.’ Misschien kwam het door de koorts, maar even dacht ik dat ze over zichzelf sprak, overdrachtelijk, en zo haar levensmotto prijsgaf – wie oud wil worden om lang te kunnen blijven klagen, moet zijn blaadjes vroeg laten vallen – een kleine variant, maar dan anders, zo kwam me voor, op een levensles zoals je die vroeger uit de mond van mijn oma had kunnen optekenen: ‘Als je niet oud wil worden, moet je je vroeg opknopen’. ‘Door de droogte, hè’, zei de buurman. ‘Door de droogte, haha.’||https://www.volkskrant.nl/columns-opinie/even-viel-de-buurvrouw-stil-zo-n-stilte-waarin-je-toch-even-hoopt-op-een-acute-stembandblessure~b9d38bfa/
2022-09-30||‘Uitgevers zouden hun publicaties wat beter kunnen spreiden’||‘In Zeeland vond onlangs het filmfestival Film by the Sea plaats, dat trekt een groot publiek uit het hele land, dat ook graag de boekhandel bezoekt. Het was dus een drukke week, we merken nog niet veel van de inflatie. De grote gast op het filmfestival was de Mexicaanse schrijver Guillermo Arriaga die ook regisseur en scriptschrijver is, hij kreeg een oeuvreprijs. Zo’n aimabele man, hij pakte iedereen in, daardoor hebben wij zijn roman Het vuur redden opmerkelijk goed verkocht, het staat op nr 2. ‘Het is schuiven, we zouden het liefst een paar tafels erbij hebben maar dat past niet. En het zijn niet de minsten die nu verschijnen: Oek de Jong, Arthur Japin, Herman Koch, Jaap Robben en Raynor Winn. ‘Het is soms jammer dat de mooie kleine uitgaven door die enorme stapels een beetje wegvallen. Boeken die je als boekhandelaar juist wat extra aandacht wilt geven.’ ‘Waar de wolf loert van de Israëlische schrijver Ayelet Gundar-Goshen, haar twee vorige romans waren fantastisch. Ook de mooie novelle Kitchen van de Japanse schrijver Banana Yoshimoto verdient een mooie plek. Net als Trio van Johanna Hedman, dat haast Sally Rooney-achtig is geschreven. ‘Uitgevers zouden wat beter kunnen spreiden. Want er komen ook nog eens veel ‘midpricers’ uit. Misschien kunnen ze daar beter mee wachten. Maar met het oog op de inflatie en de angst dat mensen gaan besparen denken uitgevers juist: laten we maar wat goedkopere boeken heruitbrengen. Of dat nou goed is, vraag ik me af.’ ‘Kleine haperende vluchten van de jonge schrijver Femke Brockhus. Een boek dat je steeds maar wilt herlezen omdat er prachtige verscholen verwijzingen inzitten naar bijvoorbeeld Sylvia Plath en Virginia Woolf. De titel is een ode aan Vasalis. Brockhus’ korte heftige zinnen ontploffen als een soort bommetjes in je hersenen. Heel mooi en poëtisch geschreven.’ 1. Jaap Robben: Schemerleven; De Geus2. Guillermo Arriaga: Het vuur redden; Meridiaan Uitgevers3. Delia Owens: Daar waar de rivierkreeften zingen; The House of Books4. Herman Koch: Het Koninklijk Huis; Ambo/Anthos5. Arthur Japin: Wat stilte wil; De Arbeiderspers6. Sergio Herman: Hommage; Nijgh & Van Ditmar7. Raynor Winn: Landlijnen; Balans8. Alba Donati: De boekhandel in de bergen; Cossee9. Jamie Oliver: EEN – Simpel & lekker uit 1 pan; Kosmos uitgevers10. Stephen King: Fairy Tale; Boekerij||https://www.volkskrant.nl/cultuur-media/uitgevers-zouden-hun-publicaties-wat-beter-kunnen-spreiden~b1fb7320/
2022-09-30||Een ‘gepantserde’ prehistorische worm||Wetenschappers uit onder meer Groot-Brittannië schrijven deze week in Current Biology dat deze ongewervelde ridder waarschijnlijk de voorouder is van drie nog levende groepen zeedieren. Ongeveer zeven jaar geleden vonden fossieljagers twee fossielen van de worm in de Maotianshan Shales, een versteende zeebedding in het westen van China. Wufengella blijkt te beschikken over eenvoudige ‘tentakelkransen’, een soort uitschuifbaar vergiet waarmee sommige zeedieren plankton uit het zeewater filteren. Dat verbindt het oerdier met de hedendaagse mosdiertjes, hoefijzerwormen en de brachiopoden, groepen tamelijk obscure zeediertjes die nog altijd op en in de zeebodem leven. Wufengella kroop rond tijdens de zogeheten Cambrische explosie, een periode waarin het leven op aarde een snelle ontwikkeling lijkt te hebben doorgemaakt, met allerlei wilde nieuwe vormen en organen. Hoewel de meeste mensen bij wormen denken aan de glibberige pieren die vissers als aas gebruiken, was Wufengella geen makkelijke prooi: het dier had gepantserde platen op de rug en bundels borstelharen op de zij.||https://www.volkskrant.nl/wetenschap/een-gepantserde-prehistorische-worm~bbcd7ee0/
2022-09-30||20 miljoen levens redden, dat lijkt me reden genoeg voor een Nobelprijs||Midden in de nacht een telefoontje krijgen van iemand met een Zweeds accent. Topwetenschappers overal ter wereld hopen daar vurig op deze week, want het is weer die tijd van het jaar: de bekendmaking van de Nobelprijzen. De anekdotes van eerdere winnaars zijn heerlijk. Zo wist de Amerikaanse viroloog Harvey Alter – geneeskundeprijs voor ontdekking hepatitis C virus – zéker dat iemand een geintje met hem uithaalde toen om half 5 ’s ochtends zijn telefoon rinkelde. Pas toen de beller hem zei met welke collega’s hij had gewonnen en wat wetenschappelijke details over het waarom vertelde, verdween zijn argwaan. Ook mooi: de scheikundewinnaar Richard Ernst die onbereikbaar was omdat hij in een vliegtuig zat. Uiteindelijk kreeg hij het nieuws te horen van de piloot in de cockpit. Vorig jaar was een van de opmerkelijke nieuwsfeiten tijdens de Nobelweek wie hem niet won. Appeltje-eitje, die geneeskundeprijs, meenden velen. De halve wereld zat in lockdown en nieuwe vaccins waren een krachtig wapen tegen het coronavirus. Het verhaal van een van de grondleggers van die mRNA-vaccins was ook al zo prachtig. De Hongaarse Katalin Karikó reisde met haar gezin en een teddybeer volgestopt met geld naar de Verenigde Staten, waar ze de ene na de andere tegenslag kreeg. Visumproblemen, kanker, geen financiering voor haar onderzoek. Maar met ongekend doorzettingsvermogen wist ze samen met collega’s toch een succes te maken van de nieuwe vaccintechnologie waar ze zo in geloofde. Maar helaas, geen Nobelprijs dus, tot onbegrip van velen. Een hoogleraar van Washington University noemde het op Twitter ‘een onverdedigbare beslissing die levens zal kosten’. De Nobelprijs had in zijn optiek namelijk het vaccin een extra betrouwbaarheidsstempel gegeven bij het grote publiek waardoor meer mensen de prik zouden gaan halen. Toch valt er ook wel iets te zeggen voor de keuze van het comité. Nominaties moeten 1 februari binnen zijn. Op dat moment hadden de nieuwe vaccins zich al wel bewezen in medische tests, maar de echt grote aantallen moesten nog komen. Voor het gevoel: de eerste coronaprik in Nederland werd pas 8 januari 2021 gezet. Met Nobelprijzen is het niet anders met vernoemingen in straatnaambordjes: pas op dat je mensen niet te snel op het schild hijst, misschien duikt er later nog een of ander schandaal op. Inmiddels is de mist echt wel opgetrokken, de voordelen van de mRNA-covidvaccins zijn extreem veel groter dan de nadelen, zoals ernstige bijwerkingen bij een enkeling. Wetenschappers van Imperial College rekenden uit dat de covidvaccinaties alleen al in hun eerste jaar waarschijnlijk bijna 20 miljoen doden hebben voorkomen. Alfred Nobel schreef in zijn testament dat de prijzen dienen te gaan ‘naar hen, die in het voorgaande jaar, de grootste bijdrage aan de mensheid hebben geleverd’. Maandag wordt de eerste prijs van dit jaar bekendgemaakt, voor de geneeskunde. Als Katalin Karikó een paar minuten voor die bekendmaking géén telefoontje krijgt van iemand met een Zweeds accent, durf ik nooit meer een Nobelprijs te voorspellen.||https://www.volkskrant.nl/wetenschap/20-miljoen-levens-redden-dat-lijkt-me-reden-genoeg-voor-een-nobelprijs~b85028d6e/
2022-09-30||‘Ik ben alles’, is het thema van de volgende Boekenweek – het is weer eens wat anders dan ‘wij zijn sterrenstof’||‘Het thema van de Boekenweek 2023 is ‘literatuur’’, twitterde een lolbroek afgelopen dinsdag. Een paar uur later maakte de CPNB, organisator van de Boekenweek, het echte thema bekend: ‘Ik ben alles’. Het Boekenweekgeschenk wordt geschreven door Lize Spit, het Boekenweekessay door Raoul de Jong. Mij persoonlijk lijkt ‘literatuur’ een perfect thema voor alle Boekenweken, die immers georganiseerd worden om de boekverkoop te bevorderen. Maar omdat jaren geleden is bedacht dat het Boekenweekthema elk jaar anders moet zijn en liefst een beetje raar, zitten we nu opgescheept met ‘Ik ben alles’. Wat moet je ervan zeggen? Het is weer eens wat anders dan ‘wij zijn sterrenstof’. Leuk is ook dat je jezelf er helemaal gek mee kunt filosoferen. Is ‘ik ben alles’ het tegenovergestelde van ‘ik ben niets’, of komt het uiteindelijk neer op hetzelfde? Als ik ‘alles’ ben, ben ik dan ook een duikboot? Een deserterende Rus? Wat is ‘alles’? Wat is ‘ik’? Bestáán alles en ik wel? Volgens de CPNB moeten we ‘Ik ben alles’ zien als een thema dat ‘in een tijdperk van verdeeldheid heel verbindend kan werken’. Met dit thema, aldus de CPNB, ‘vieren we de talloze identiteiten die mensen kunnen hebben’. Dat mensen talloze identiteiten hebben, is een waarheid als een koe – ‘onze maatschappelijke persoonlijkheid is een schepping van andermans brein’, schreef Marcel Proust ruim honderd jaar geleden al – maar het kan natuurlijk nooit kwaad haar weer eens onder de aandacht te brengen. Identiteit is al een tijdje een uiterst populair onderwerp, veel populairder dan het klimaat of de wereldvrede. Alleen benadrukken deelnemers aan het verhitte debat meestal niet dat mensen ‘alles’ zijn maar reduceren ze zichzelf en elkaar liever tot ‘iets’: hun kleur, sekse, gender, gewicht. Illustratief voor de narigheid waartoe hardnekkig wij-zij denken kan leiden, was een uitspraak van Raoul de Jong, die woensdag in de Volkskrant vertelde dat hij had moeten huilen toen hem werd gevraagd Boekenweekessay-auteur te worden. Aangezien de biologische vader van De Jong is geboren in Suriname, leggen overijverige boekhandelaren zijn roman Jaguarman niet bij de literatuur maar op de stapel ‘slavernij’ of ‘Suriname’. Om potentiële lezers zónder biologische Surinaamse vader voor zijn boek te interesseren, moet De Jong ze er eerst van overtuigen dat hij heus niet zo veel van hen verschilt. ‘Ik huilde omdat ik het zo prachtig vond dat het Boekenweekessay nooit op een apart plankje wordt gelegd. Iedereen weet dat het voor iedereen is.’ ‘Ik ben alles’ is bij nader inzien een prima thema. Maar misschien was ‘wij zijn iedereen’ nog beter geweest.||https://www.volkskrant.nl/cultuur-media/ik-ben-alles-is-het-thema-van-de-volgende-boekenweek-het-is-weer-eens-wat-anders-dan-wij-zijn-sterrenstof~b7ce5328/
2022-09-30||Volgens deze historicus kunnen we van de heksenvervolging leren hoe complottheorieën werken||‘Ze breken je bij je enkels af’, waarschuwde een professor in Oxford toen historicus Steije Hofhuis tevergeefs rondging met zijn promotievoorstel. En dat was nog een vriendelijke reactie. Keer op keer werd zijn idee voor een onderzoek naar de evolutionaire geschiedenis van heksenvervolging afgewezen, zegt Hofhuis, terwijl het ons iets kan leren over de verspreiding van complottheorieën. Zijn benadering heet cultureel darwinisme: Hofhuis past begrippen uit de evolutiebiologie toe op een cultureel fenomeen. Dat ligt binnen de geesteswetenschappen gevoelig, omdat het doet denken aan sociaal darwinisme, de evolutieleer die ontspoorde in de eugenetica, oftewel de ‘rasverbetering’ van een bevolking. Maar cultureel darwinisme is niet hetzelfde, betoogt Hofhuis. ‘Sociaal darwinisme ís potentieel ook een gevaarlijke theorie, met die nadruk op biologische rassenverbetering. Maar cultureel darwinisme is wezenlijk anders, omdat het gaat over de selectie van cultuurvarianten.’ Dit maakt Hofhuis zichtbaar in zijn proefschrift Qualitative Darwinism – An Evolutionary History of Witch-hunting, dat hij vrijdag verdedigde aan de Universiteit Utrecht. Dat het er toch van kwam, is te danken aan een fonds dat werd opgericht door de Utrechtse emeritus hoogleraar middeleeuwse geschiedenis Marietje van Winter. De heksenvervolging heeft in Europa in driehonderd jaar tussen de 50 duizend en 60 duizend slachtoffers gemaakt, van wie zeker driekwart vrouw was. Dat begon in de 15de eeuw, maar vanaf het midden van de 16de eeuw liep de zaak echt uit de hand. Hofhuis onderzocht wat die groei veroorzaakte en laat zien dat hier een complottheorie met een enorm zelfversterkend effect aan het werk was, omdat sommige verhalen zich volgens het darwiniaanse evolutieprincipe zelfstandig aanpasten aan hun omgeving: onaangepaste varianten van het hekserijconcept vielen af, terwijl andere versies per ongeluk zo goed aansloegen, dat ze zich als een virus door de maatschappij verspreidden. Hofhuis: ‘Ik onderzocht waarom sommige hekserijverhalen overleefden en andere niet. Waardoor konden sommige zo groeien? En, waar ik meer dan andere historici op heb gelet: wat veranderde er nu precies in die verhalen over hekserij?’ Het basisidee van hekserij, midden 16de eeuw, was een complot gesmeed tussen de duivel en zijn demonen, die het op het christendom hadden voorzien. Dit met hulp van christenen die seks met de duivel en demonen hadden, waardoor ze lid werden van een duivelse sekte. Sommige verhalen beklijven in hun tijd beter dan andere. Dankzij het toenmalige geloof dat de vrouw irrationeler en tot zonde geneigd was, werd het bijvoorbeeld geloofwaardig dat ze ontvankelijker was voor seks met de duivel. Dat kan het hoge aantal vrouwelijke ‘heksen’ verklaren. Hofhuis ziet dan ook weinig in de populaire theorie dat heksenvervolgers doelbewust onafhankelijke vrouwen, een soort feministen avant la lettre, wilden onderdrukken: bijna een kwart van de ter dood gebrachte ‘heksen’ was man, en ook de elite belandde op de brandstapel. ‘En belangrijker: deze feministische uitleg gaat volledig voorbij aan het oprechte geloof in magie dat toen alomtegenwoordig was.’ Daar was ook aanleiding genoeg voor. Halverwege de 16de eeuw begon een zware tijd in Europa, met godsdienstoorlogen, vervolging en een kleine ijstijd die een reeks oogsten dramatisch deed mislukken. Het idee dat achter zulke rampspoed heksen konden zitten bestond al, maar vanaf ongeveer 1560 ziet Hofhuis, die talloze geschriften uit die tijd las, sommige geloofselementen dominanter worden. Zoals de heksensabbat, het idee dat heksen kunnen vliegen en de overtuiging dat ook kinderen heksen kunnen zijn. Dankzij die nieuwe verhaalelementen begonnen heksenvervolgingen zich als een virus te verspreiden, laat Hofhuis zien, bijvoorbeeld rond de Duitse stad Bamberg. De heksensabbat gold toen als een massaal bezocht evenement: in Bamberg is daarom één vermeende heks gemarteld tot ze maar liefst 126 namen van zogenaamde medeplichtigen op zo’n sabbat noemde. En nu heksen konden vliegen, werden mensen tot ver buiten Bamberg verdacht. En dan vertelt in Bamberg het zoontje van een burgemeester ook nog eens dat hij een heks is. Het kind geniet in zijn onschuld van alle aandacht, dist nog wat sterke verhalen op en wordt uiteindelijk met een groot deel van zijn familie ter dood gebracht. Daarna worden meer kinderen aan de tand gevoeld, en die zeggen sneller wat volwassenen willen horen. Hofhuis ontleedt hekserijverhalen als ‘cumulatief concept’: min of meer toevallige elementen (sabbat, vliegen, kinderen) maakten ze in razend tempo invloedrijker: ‘Als mijn hypothese klopt, dan passen sommige cultuurfenomenen zich aan zonder dat wij dat doorhebben.’ Met die wetenschap zijn meer gevaarlijke complottheorieën te deconstrueren. Zoals het antisemitisme, beaamt Hofhuis: ‘Ook antisemitisme appelleert aan allerlei angsten en past zich steeds weer effectief aan nieuwe omstandigheden aan. In de middeleeuwen werden joden er bijvoorbeeld van beschuldigd christelijke kinderen te doden – het woord heksensabbat komt van de joodse sabbat. Maar met de opkomst van het kapitalisme wordt het motief geld opeens een aanjager van jodenhaat.’ Ook wie in moderne complottheorieën gelooft, van coronaontkenners tot het Amerikaanse QAnon (dat een mondiale elite van pedofilie beschuldigt), gelooft meestal dat gebeurtenissen ergens worden aangestuurd. Terwijl ook hier de verhalen zelf polarisatie aanwakkeren, zegt Hofhuis: ‘Bij klimaatverandering, economische spanning en oorlog worden mensen altijd gevoeliger voor complottheorieën. En die bewegen volmaakt mee met die angst.’ De verspreiding van complottheorieën wordt wel aan sociale media geweten. De heksenvervolgers hadden net de boekdrukkunst achter de rug: ‘Er waren veel vlugschriften in die tijd, sensationele blaadjes die graag heksenverhalen afdrukten. Wat dat betreft is de situatie nu niet helemaal nieuw.’ Hofhuis pleit daarom voor meer onderzoek naar hoe complottheorieën zelf kunnen evolueren tot een bijna ontembaar fenomeen: ‘Ze passen zich feilloos aan tijd en omgeving aan. Wie dat doorziet, trapt er misschien minder in.’||https://www.volkskrant.nl/wetenschap/volgens-deze-historicus-kunnen-we-van-de-heksenvervolging-leren-hoe-complottheorieen-werken~bb4d3f1a/
2022-09-30||Mannen en vrouwen verschillen totaal wat betreft ziekte en gezondheid, zegt deze hoogleraar||David Page is wel wat ophef gewend. Maar een paar jaar geleden sloop die zelfs via de voordeur naar binnen. Een van zijn drie dochters volgde aan de universiteit een vak over ras- en genderrechten in de wetenschap. ‘Pap? Ik heb leesopdrachten en ze gaan over jou. En je komt er niet bepaald positief van af.’ Dat krijg je ervan als er in de buitenwereld een strijd woedt over de gelijke behandeling van vrouwen en mannen, terwijl je het grootste deel van je carrière juist de aangeboren sekseverschillen tussen man en vrouw onderzoekt, relativeert Page het voorval. Hij is hoogleraar genetica aan het Massachusetts Institute of Technology (MIT) en pleit voor een eigen aanpak van beide seksen, medisch gezien. ‘Collega’s zeggen al jaren tegen me: weet je wel dat wat je zegt politiek gevoelig ligt? Natuurlijk weet ik dat. Nu realiseer ik me ook nog hoezeer er een parallel universum bestaat waarin mijn werk en elk woord dat ik zeg op de snijtafel belandt van feministische wetenschapsanalyses.’ Toegegeven: Page schuwt prikkelende uitspraken en metaforen niet. Tijdens publiekslezingen stelt hij weleens, gechargeerd, dat mannen en vrouwen onderling even ver uit elkaar liggen als dat de hele menssoort verschilt van de chimpansee. Genetisch gezien zit daar een kern van waarheid in, legt hij dan uit. Op één plek in het dna dragen mannen en vrouwen wezenlijk andere pakketjes aanleg, beter bekend als de X- en Y-chromosomen. Het is een manier om aandacht te vestigen op zijn missie: onderzoeken hoe ziekten verschillen tussen de twee seksen, en hoe die verschillen ontstaan. Vrouwen lijden bijvoorbeeld twee tot vier keer vaker dan mannen aan auto-immuunziekten zoals lupus en multiple sclerose, terwijl mannen vaker infecties oplopen. Ook zien hartaandoeningen er voor beide geslachten anders uit. Hoe dat precies komt, is nog onduidelijk, maar Page hoopt de antwoorden te vinden in de genetica. Of een mens als man of vrouw ter wereld komt, ligt aan de dna-combinatie die de eicel en spermacel samen bij de bevruchting maken. Een eicel draagt altijd een X-chromosoom, terwijl een spermacel X óf Y kan dragen. Samen maken ze de combinaties XX (een vrouw) of XY (een man). Page wil dat daar meer medisch onderzoek naar plaatsvindt, iets waarvoor hij ook zal pleiten tijdens De Anatomische Les, de jaarlijkse medische lezing die het Amsterdam UMC en de Volkskrant samen organiseren. ‘Het beeld is toch dat het Y-chromosoom weinig voorstelt. Ook binnen de wetenschap. Vergeleken met het X-chromosoom, waarvan vrouwen er twee dragen, is het Y-chromosoom erg klein. Er kwam op een gegeven moment een veelgemaakte grap dat Y zelfs zo zwak is dat hij zal uitsterven. Jenny Graves, een vakgenoot in Australië met wie ik goed bevriend ben, zei dat vaak in publicaties en tegen de pers. Ik gaf daarop dan weer tegengas. Dat is voor mij altijd een speelse dialoog geweest. ‘We hebben in ons onderzoek gezien dat de Y zich juist redelijk sterk houdt. De genen die erop zitten, zijn al miljoenen jaren relatief hetzelfde gebleven, meer dan de genen op andere delen van het dna. Dat pleit juist tegen achteruitgang of uitsterven.’ En, zegt Page, het betekent ook dat er op Y blijkbaar belangrijke dingen gebeuren – anders was het voor het lichaam niet de moeite waard geweest om zo lang hetzelfde te doen. ‘Dat klopt. X is mijn huidige obsessie en ik denk dat dat de rest van mijn carrière zo zal blijven. Want ook het X-chromosoom wordt ongelofelijk verkeerd begrepen, denk ik nu.’ ‘Vrouwen hebben twee X-chromosomen. Het idee is dat de tweede X, ook wel Xi genoemd, bij de bevruchting in de slaapstand gaat en verder niet zoveel doet. Maar als een menselijk embryo maar één X-chromosoom heeft en Xi ontbreekt, is het meestal niet eens levensvatbaar. Dat betekent dat Xi toch iets heel relevants doet.’ Daarin lijkt de Xi van vrouwen veel op de mannelijke Y, legt Page uit. Ietwat sukkelig, onopvallend, veel genegeerd en volgens hem waarschijnlijk toch belangrijk. ‘We hebben zelfs eerste aanwijzingen dat ze qua genetische activiteit op elkaar lijken.’ Omdat zowel vrouwen als mannen een ‘gewone’ X dragen, vermoedt de geneticus dat biologische sekseverschillen bij zowel vrouwen als mannen vooral te wijten zijn aan wat er gebeurt op elk van hun tweede, ondergewaardeerde chromosomen. ‘Ik denk we daar veel van gaan leren.’ ‘Momenteel kijken we naar ziekteverschillen tussen mannen en vrouwen waarvan we vrij zeker weten dat genen de hoofdrol spelen. Zo hebben mannen en vrouwen evenveel kans op een aangeboren hartspierafwijking, cardiomyopathie. We weten meestal door welke genen dat komt, en die hebben verder niets te maken met je geslacht. Maar toch is het zo dat onder mannelijke atleten de kans honderd keer groter is om aan cardiomyopathie te sterven dan onder vrouwelijke atleten. Vrouwen zouden minder fanatiek trainen, was ooit een verklaring, maar die is niet overeind gebleven. Kortom, hier heb je een erfelijke ziekte die totaal anders uitpakt bij mannen en vrouwen. Ik denk dat we hier de eerste antwoorden kunnen vinden met verschillen tussen Xi en Y.’ ‘Medisch onderzoek behandelt biologische sekse al jaren als een hindernis. Kijk maar naar geneesmiddelenstudies. Proefdieren zijn dan meestal mannetjes, want vrouwtjes zouden stoorzenders zijn vanwege hun hormonale cyclus. De standaard is altijd een man. Als een arts een medicijn voorschrijft, geven ze vrouwen meestal gewoon een kleinere dosis. Alsof het kleinere exemplaren van mannen zijn. Ook in genetisch onderzoek behandelen wetenschappers dna op de X- en Y-chromosomen vaak als stoorzender die ze willen wegpoetsen.’ ‘Er zijn ongelofelijk veel ziekten die vrouwen vaker treffen dan mannen en andersom. In bijna elk medisch specialisme kom je ze tegen. Infecties, neurologie, farmacologie, hart- en vaatziekten en afweer. Dat betekent volgens mij dat de lichaamscellen van mannen en vrouwen hun zaakjes anders regelen en het zijn in beginsel de sekschromosomen die zulke verschillen vanaf de geboorte bepalen. ‘Maar de meeste onderzoekers kijken niet zo naar ziekten. Neem auto-immuunziekten, waarbij de afweer zich tegen het eigen lichaam keert. Die treffen vrouwen veel vaker dan mannen. Als ik een immunoloog vraag hoe dat komt, zeggen ze dat ze het eigenlijk nog niet weten. Tegelijk denken ze de verklaring vanuit immunologisch perspectief te gaan vinden. Ik zeg dan: we moeten dat sekseverschil juist proberen te verklaren met precies hetgeen wat sekseverschillen veroorzaakt. En dan begin je bij de sekschromosomen.’ ‘Ja, ik denk dat dat alles kan veranderen. Hoe we geneeskundeonderwijs geven, biomedisch onderzoek doen en medicatie ontwikkelen. Uiteindelijk gaat dit de zorg transformeren, en de gezondheidsuitkomsten voor mannen en vrouwen van alle leeftijden verbeteren. We moeten mannen en vrouwen echt anders gaan behandelen.’ Lacht: ‘Afgezien daarvan heb ik geen ambities, hoor.’ ‘Het is natuurlijk zo dat er bij sommige aandoeningen omgevingsinvloeden na de geboorte meespelen. Autisme is bijvoorbeeld een diagnose die jongens vier keer vaker krijgen dan meisjes. Dat zou volgens sommige mensen komen door vooroordelen bij artsen en psychologen tijdens de diagnose. Het zal zeker een deel verklaren, daar twijfel ik niet aan. Maar de verhouding vier op één is wel erg groot. Het zou me niet verbazen als er ook een biologisch verschil aan ten grondslag ligt.’ ‘We zijn nog maar net begonnen. Maar we zullen keihard moeten werken in het lab en onderzoek moeten publiceren dat onze theorie perfect illustreert. Het moet zo goed zijn dat andere wetenschappers kansen zien om er zelf mee aan de slag te gaan en hun eigen ontdekkingen te willen doen op basis van mijn ideeën.’ ‘Je kunt niet alle nuancen tegelijk overzien. Om verder te komen moet je sommige details durven loslaten. Ik vraag me continu af of mijn perspectief een nuttige afbakening is, of een monsterlijke oversimplificatie. Maar voorlopig gaan we ermee door totdat het uit elkaar valt.’||https://www.volkskrant.nl/wetenschap/mannen-en-vrouwen-verschillen-totaal-wat-betreft-ziekte-en-gezondheid-zegt-deze-hoogleraar~b47ea4bd/
2022-09-30||Gidi Heesakkers bezorgt de krant na bij Rein Huitema, die een Volkskrantabonnement kreeg voor zijn verjaardag||Wie: Rein HuitemaWoonplaats: OverschildAfstand: 305,4 kmBeweegtijd: 10 uur en 17 minuten Het komt door Juul Huitema dat ik in Blijham moet lachen om iemand die in zijn voortuin een te koop-bord heeft neergezet bij een Feyenoord-loopfietsje en een rollator. Ze mailde niet voor zichzelf, maar voor haar broer en schoonzus. ‘Zij wonen in Overschild (bij al die aardbevingen) en ontvangen de laatste tijd lang niet altijd de Volkskrant meer op zaterdag. In plaats daarvan gooit de bezorger het Dagblad van het Noorden door de bus. Daar zit je natuurlijk niet op te wachten. Utrecht-Overschild is een aardig lange afstand, maar ik garandeer je wel een prachtige fietstocht.’ Dan ook maar een omweg via Beerta, waar Corina de Jong een paar warme maanden geleden bloeiend geel koolzaad in het vooruitzicht stelde. Inmiddels gaat de bezorging weer goed, liet ze weten. Corina is naar een etentje. Haar zoon houdt hun enthousiaste hond in bedwang (‘Hij doet niks maar hij springt wel’) terwijl ik in de keuken mijn bidons vul. Het is vanaf hier nog 35 kilometer naar Rein Huitema en Jolanda Brons, langs het Oldambtmeer, het Hondhalstermeer, het Schildmeer. Lange, lege wegen tussen weilanden die ongenadig aan tegenwind doen denken, ook bij wind mee. Volgens Google Maps bevindt zich in het dorpje ’t Waar een meditatiecentrum met de naam Waarzijn. Om de hoek bij Rein en Jolanda steekt een reuzenrad naast een stal mooi af tegen de roze kleurende lucht. Na bijna tien uur fietsen, met een dubbele lunch in het Bargerveen, is er om half 8 preisoep in Overschild. Om de een of andere reden dacht ik de hele tocht onderweg te zijn naar twee oude mensen. Niet naar een automonteur van 33, die van haar (46) een Volkskrant-abonnement voor zijn verjaardag kreeg. Ze kochten hun huis met weelderige tuin van een stel dat er vanwege hun hoge leeftijd vooral veel werk in begon te zien. ‘Wij zijn waarschijnlijk ook iets minder pietje precies’, zegt Jolanda. En: ‘Deze plek is het gewoon helemaal.’ Er is net genoeg daglicht over om precies te begrijpen wat ze bedoelt. Tussen de fruitbomen spotte Rein laatst een ree. In de hal wachten zestig kilo appels en een mand vol peren op tijd om een voorraad sap te maken, genoeg voor de komende twee jaar. Na de soep zijn er appelflappen. ‘Ik zal maar niet zeggen hoe jij zaterdagochtend naar buiten loopt, naar de brievenbus...’, begint Jolanda. Van hem mag het best. ‘Op zijn klompen en in zijn boxershorts. En dan zie ik al aan zijn afhangende schouders dat de Volkskrant er niet is.’ Rein en Jolanda, ik heb zin om bier met ze te drinken en op hun bank in slaap te vallen, maar ik stap op om langs het Eemskanaal naar ‘stad’ te fietsen – volgens Rein heeft in Groningen niemand het over ‘de’ stad – en de trein te halen. Ze geven zelfgemaakte vlierbloesemsiroop mee. Nageappte serveersuggestie: ‘Eventueel kun je er een scheutje wodka door doen. Is ook heel lekker!’||https://www.volkskrant.nl/cultuur-media/gidi-heesakkers-bezorgt-de-krant-na-bij-rein-huitema-die-een-volkskrantabonnement-kreeg-voor-zijn-verjaardag~bfbcae14/
2022-09-30||Ongezond: de leverancier van gebruiksonvriendelijke ziekenhuis-ICT heeft min of meer een monopolie||Voor wie eens met open mond en stijgende woede naar een scherm wil kijken: kijk de wrange 2Doc-documentaire Dodelijke zorg van Wilfried Koomen. De documentaire schetst hoe één leverancier van ziekenhuisinformatiesystemen, Chipsoft, vrijwel een monopoliepositie heeft verworven en hoe ongezond dat is. Het systeem van Chipsoft, HiX, blinkt niet bepaald uit in gebruiksvriendelijkheid en het is lastig te koppelen aan andere systemen binnen ziekenhuizen, en ook aan systemen van andere zorgverleners. Een marktverkenning die de Autoriteit Consument & Markt (ACM) liet opstellen, en waarvan Chipsoft de publicatie tegen probeerde te houden via de rechter, schetst eenzelfde beeld. Het gevolg: zorgverleners die een onnodige extra werkdruk ervaren, en fouten die gemaakt worden, soms met dodelijke gevolgen, aldus in de documentaire geïnterviewde artsen en ict-specialisten, die uit angst voor represailles door Chipsoft alleen anoniem wilden worden opgevoerd. Ziekenhuizen die Chipsoft gebruiken, kunnen omdat de koppeling aan andere systemen moeilijk en duur is minder makkelijk software van andere partijen gebruiken, ook als die op bepaalde vlakken beter is. Het is de klassieke ‘vendor lock-in’ die vaak opspeelt bij ict, ook in andere sectoren. Heb je eenmaal gekozen voor een leverancier, dan zit je daaraan vast, ook voor extra modules. En na afloop van je contract overstappen is zo complex, zowel qua technische implementatie als qua training van je mensen, dat veel organisaties er maar van afzien. Het cynische is dat we wéten hoe je deze systemen gebruiksvriendelijker moet ontwerpen, maar je kunt alle ontwerptalent en -kennis van de wereld hebben – en dat hebben we in Nederland – daar gaat niks mee gebeuren zolang een (semi-)monopolist de markt in zijn greep heeft. Op dit moment hebben ziekenhuis-ict-leveranciers nauwelijks een prikkel om een gebruiksvriendelijker systeem te ontwikkelen, en is het voor nieuwkomers die dat wel willen bijna niet te doen om ertussen te komen. Om te zorgen dat er gebruiksvriendelijker systemen kunnen worden ontworpen en geïmplementeerd, zal er iets aan de marktordening moeten worden gedaan. Gelukkig zijn er hoopgevende ontwikkelingen. Zo stemde de Tweede Kamer de afgelopen week unaniem voor de Wet elektronische gegevensuitwisseling in de zorg (Wegiz), die gegevensuitwisseling tussen zorgverleners moet vereenvoudigen door gebruik te maken van (open) standaarden voor gegevensopslag en -uitwisseling. Ook in de conceptleidraad Goedwerkende markten voor zorg-ICT die de ACM publiceerde is er aandacht voor standaardisatie, die niet alleen kan zorgen voor betere gegevensuitwisseling tussen zorginstellingen en het aansluiten van modules van derden, maar als je database standaard is ingericht, kun je ook makkelijker overstappen op een heel nieuw systeem. Als je als overheid ‘de markt’ een rol wil laten spelen, dan betekent dat niet per se minder bemoeienis. Een goed functionerende markt, zeker bij iets dat zo complex is als ziekenhuis-ict, vraagt een sterke overheid, die duidelijke randvoorwaarden stelt. Het is tijd dat de overheid standaardisatie in de zorg niet meer stimuleert, coördineert, subsidieert en anderszins -eert, maar afdwingt en eist. Jasper van Kuijk op Twitter: @jaspervankuijk||https://www.volkskrant.nl/wetenschap/ongezond-de-leverancier-van-gebruiksonvriendelijke-ziekenhuis-ict-heeft-min-of-meer-een-monopolie~b80197ec/
2022-09-30||Interview met… schrijver Hanneke Hendrix||HH: ‘Hallo?’ Hanneke Hendrix: Het Telefoonboek. Hoe je in twee weken van je schermverslaving afkomt. Nijgh & Van Ditmar; 160 pagina’s; € 20,00.||https://www.volkskrant.nl/cultuur-media/interview-met-schrijver-hanneke-hendrix~ba40a93f/
2022-09-30||Wat is er zo grappig aan het getal 69.420?||‘Mevrouw, u bent toch die van de getallen? Weet u al dat 69.420 een leuk getal is?’, vroeg een onderuitgezakte puber aan me. Ik word inmiddels aangesproken met u, ik houd de K-pop-bands niet uit elkaar en laat de croptops aan me voorbijgaan. Maar ik mag toch hopen dat ik nog een beetje kan meekomen met de getallen van the cool kids. Als ik zeg dat ik geen idee heb, gnuift de puber en duikt weer weg in zijn hoody. ‘Zoek het dan maar eens op.’ Het eerste resultaat dat ik vind is iets met 69.420 in Minecraft, het lijkt me duidelijk dat ik op de goede weg ben. Ik vind ook een berichtje over hoe Elon Musk mensen aan het lachen maakte door de prijs van een van de Tesla’s te verlagen naar 69.420 dollar. Maar wat is er dan zo grappig aan dit getal? Het zal vast niet zijn dat 69.420 een Zumkeller-getal is omdat zijn delers kunnen worden verdeeld in twee verzamelingen die allebei als som 105.840 hebben. Urban Dictionary geeft het antwoord: 69.420 blijkt een soort neologisme, opgebouwd uit 69 en 420. Als ik opkijk van mijn telefoon en tegen de puber begin over dat 69 natuurlijk het seksstandje is waarbij je (…), word ik vastberaden onderbroken met een ‘ieuw, gross’. Ik denk terug aan hoe de destijds bijna tachtigjarige wiskundige Ed de Moor me lang geleden de wulpse feestkaart liet zien die hij had gemaakt voor zijn 69ste verjaardag: met schaars geklede figuren, een grote 69 en ‘olala’. Ik voelde een mengeling van ongemak en bewondering bij iemand die zoveel ouder was dan ik en zo enthousiast naar seks verwees. De helft van het raadsel is opgelost. Nu nog de 420. Dat getal blijkt een verwijzing naar cannabis. Er blijkt zelfs een Wikipedia-pagina te bestaan voor ‘420 (cannabiscultuur)’. De speciale betekenis van het getal zou zijn ontstaan toen een Amerikaanse groep scholieren op zoek was naar een verlaten wietplantage. Zij spraken om 4:20 PM af, en op de een of andere manier werd ‘4:20’ zo een codenaam voor wietgebruik. (Ik vermoed dat dit hele verhaal heel logisch klinkt als je geblowd hebt.) Net als ‘69’ voor een seksstandje, is het gebruik van ‘420’ in deze betekenis helemaal niet nieuw, dit verhaal komt uit de jaren zeventig. Al jaren protesteren Amerikanen tegen wietverboden op 20 april (4/20 in hun notatie, die ook heel logisch is als je geblowd hebt). Als we de elementen 69 en 420 samenvoegen, dan kom je erop uit dat 69.420 betekent dat je seks hebt in standje 69 terwijl je high bent. ‘Nou, dat is het dus helemaal níét. Oude mensen snappen er niets van’, moppert de puber. ‘Het is gewoon een grappig getal dat mensen vaak gebruiken op YouTube.’ Ik geloof dat ik het eindelijk snap. Waar ik voorheen zei: ‘Dat bericht had wel 1.729 reacties’, zal ik voortaan zeggen: ‘Die post had wel 69.420 likes’. Nu nog even vragen of the cool kids het eigenlijk nog wel over likes hebben.||https://www.volkskrant.nl/wetenschap/wat-is-er-zo-grappig-aan-het-getal-69-420~b52fa205/
2022-09-30||‘Grappig, hoe onze stomme fout in een prestigieus vakblad belandde’||‘Daar stonden we dan, 1.800 meter boven zeeniveau op een ijskap in Groenland – naast een opblaasbaar kinderbadje. Ook mee was een sneeuwkanon, doorgaans gebruikt door Amerikanen om tijdens Kerst wat extra sneeuw over de daken te spuiten. Ons doel: het water uit het badje als sneeuw over de ijskap spuiten, om vervolgens te kijken hoe het zich door de jaren heen zou houden. ‘Het was in principe een serieus onderzoek over klimaatverandering, maar we konden zelf ook niet ontkennen dat het allemaal best komisch was. Ik had niet eens ervaring met veldwerk op zo’n ijskap, gelukkig hadden we het hele proces wel een keer geoefend in een ijshal in Groningen. ‘Het water in dat kinderbadje was speciaal: het bevatte meer zware waterstofatomen, isotopen. Moleculen met deze waterstofisotopen vormen evengoed sneeuw en komen ook voor in de natuur, maar minder dan normale sneeuw. Je kan de moleculen met zware waterstofisotopen zien als rode knikkers in een enorme pot blauwe knikkers, de normale watermoleculen. ‘De hoeveelheid zware sneeuw varieert afhankelijk van de temperatuur. Daardoor is de temperatuur in het verleden af te lezen aan het aantal rode knikkers in de sneeuw. Maar om deze ijzige archeologie uit te kunnen voeren, moet je weten in welke mate de rode knikkers zich verspreiden door de jaren heen. ‘Dat is precies waarom we in 2004 jerrycans vol isotopisch water naar de ijskap brachten, ze in een kinderbadje loosden en het water daar als sneeuw de ijskap op spoten. Zo voegden we een laagje rode knikkers toe aan die zee van blauwe knikkers, die we vervolgens jaarlijks konden volgen om te ontdekken hoe de zware watermoleculen de bestaande sneeuw in zonken en zich daar verspreidden. ‘We moesten dit onderzoek uitvoeren op een locatie met eeuwige sneeuw en ijs. Zo’n locatie was al sinds de jaren negentig in gebruik bij mijn collega’s uit Utrecht: hoog op de ijskap in Groenland, boven de smeltlijn. Daar gingen we dus te werk en konden we in 2005 en 2006 onze metingen prima uitvoeren. In de twee jaren daarna konden we helaas niet naar Groenland reizen, maar in 2009 weer wel. ‘Toen we terugkwamen, zagen we dat ons hele experiment in de soep was gelopen: dat jaar kende meerdere dagen met smelt, waardoor onze watermoleculen vast kwamen te zitten in zogeheten ijslenzen, herbevroren smeltwater. Daardoor stopte de verspreiding. We konden onszelf wel voor de kop slaan, we hadden een ontzettend stomme fout gemaakt: dat de locatie in de jaren negentig nog geschikt was, betekende natuurlijk niet dat die dat tien jaar later nog steeds zou zijn: in de tussentijd was de smeltlijn gestegen, tot boven ons meetpunt. Dat kwam door de opwarming van het klimaat, precies de reden dat we dit soort onderzoek deden. ‘Wat ons betreft, was dat het einde van het verhaal: ongeschikte metingen, niet publiceren, uithuilen en doorgaan. Maar jaren later bleek Dirk van As, eerder een promovendus in Utrecht, die ijslenzen te willen onderzoeken. Hij wilde weten hoe ijslenzen smeltend water blokkeren, waardoor het wegstroomt in plaats van in de sneeuwlaag blijft. Dit proces leidt tot het versneld krimpen van ijskappen. ‘Onze metingen lieten per ongeluk precies zien hoe de eerste ijslenzen gedurende een periode van vijf jaar waren ontstaan. Die metingen bleken waardevol voor Van As, en dus nam hij ze op in zijn onderzoek. Dat belandde uiteindelijk in Nature Climate Change, een blad dat alle klimaatwetenschappers lezen. We hebben een bescheiden rol gehad in die publicatie, maar het was toch grappig, hoe een mislukt experiment in zo’n prestigieus blad kon belanden.’||https://www.volkskrant.nl/wetenschap/grappig-hoe-onze-stomme-fout-in-een-prestigieus-vakblad-belandde~b63f0fe6/
2022-09-30||Mag ik te innig omhelzen afkeuren?||Ik heb met uw vriendin te doen. Het lijkt mij een warme, spontane vrouw, die door u wordt beperkt in het uiten van haar genegenheid tegenover vrienden. Wat verwacht u eigenlijk van uw vriendin? Mag zij alleen u omhelzen? Is zij uw bezit? En wat houdt u alles eng nauwkeurig in de gaten. Laat uw vriendin toch zichzelf zijn. Spontaniteit en warmte geven is een onderdeel van iemands persoonlijkheid. In mijn ogen zijn dat hele waardevolle eigenschappen. Kunt u dat niet accepteren, laat haar dan gaan. Will Hoornstra (68), Havelte Uit uw houding spreekt een zeker wantrouwen: alsof uw vriendin andere redenen heeft dan gewoon een enthousiaste begroeting met derden. Dat haar borsten u daarbij in de weg zitten, is niet haar probleem: juist u lijkt de zaak te seksualiseren. Ik zou de boel zeker niet op scherp zetten, als je een vogel probeert te kooien wil hij wel eens wegvliegen. Waardeer haar juist om haar spontane vrolijkheid. Maaike van der Horst (51), Haarlem Stel uzelf de vraag: wat maakt dat u gruwelt van innige omhelzingen? Associeert u intimiteit met seks? Mag intimiteit alleen bestaan tussen geliefden? Besef dat iedereen dit anders ervaart. Dat het u opvalt dat ‘haar borsten ruimschoots contact maken’ zegt veel over uw beleving. Ik omhels mijn familie en vrienden graag stevig en denk daarbij geen seconde over mijn borsten na. Uw vriendin mag haar liefde uiten hoe zij wil. Maar in een relatie bepaal je de grenzen samen, dus praat hier over met uw vriendin en probeert u zich in elkaar te verplaatsen. Floor Kalker (28), Leiden De omhelzing is sinds een jaar of tien de manier waarop vrienden en familie elkaar begroeten. Als je boven de vijftig bent voelt dat vreemd, want dat was vroeger niet zo. We gingen van twee naar drie zoenen op de wang en dat was al heel wat. Maar het gaat om mannen en vrouwen zonder sekse-onderscheid. Ik omhels ook de nieuwe man van mijn ex. Projectie van je eigen terughoudendheid op je lat-vriendin (vanwaar de toevoeging?) is misschien veelzeggend over je eigen gêne. Ik denk dat net zo werkt als op een naaktcamping: als iedereen naakt is, is er geen naakt meer. Neem er geen aanstoot aan, het is gewoon mensengedrag. Paul Steeman (63), Den Haag Afkeuren, berusten, op scherp zetten? U kunt uw vriendin ook juist bewonderen. Na acht jaar volgt zij weer haar hart en eigen intuïtie. Daarbij geeft ze uiting aan haar gevoelens door warme omhelzingen. Als u er blij mee kunt zijn, blijft u delen in haar warmte. Dat lijkt me veel fijner dan op uw leeftijd nog gaan schaven en peuteren aan het gedrag van uw vriendin. Annemiek Bakers (70), ’s Gravenmoer||https://www.volkskrant.nl/mensen/mag-ik-te-innig-omhelzen-afkeuren~b9ffb81a/
2022-09-30||Nieuw boek in de Volkskrant Leesclub: De grote cirkel van Maggie Shipstead||In de maand oktober buigt de Volkskrant Leesclub zich over De grote cirkel (Great Circle) van Maggie Shipstead. Deze roman vertelt het verhaal van de (fictieve) luchtvaartpionier Marian Graves, die in 1950 een poging doet als eerste vrouw rond de wereld te vliegen via de beide polen. Vlak voordat ze haar doel bereikt, verdwijnt ze. De roman bestrijkt een kleine halve eeuw, want voordat Graves haar recordpoging doet, leidt ze een enerverend leven. Leesclubbegeleider Hans Bouman gaf deze meeslepende, emancipatorische roman vijf sterren. Leest u mee? U vindt de Volkskrant Leesclub op Facebook.||https://www.volkskrant.nl/cultuur-media/nieuw-boek-in-de-volkskrant-leesclub-de-grote-cirkel-van-maggie-shipstead~bf2ab514/
2022-09-30||Met ceremonie en concert annexeert Rusland vandaag illegaal vier Oekraïense gebieden||Poetin ontmoet in Moskou de pro-Russische leiders van de vier Oekraïense regio’s Loehansk, Donetsk, Cherson en Zaporizja. Om 14.00 uur (Nederlandse tijd) zijn zij aanwezig bij de ondertekeningsceremonie in een statige zaal van het Kremlin die in het teken staat van ‘het opnemen van de nieuwe gebieden in Rusland’, zo kondigde Kremlinwoordvoerder Dmitri Peskov aan. Op een later moment spreekt Poetin de Doema, het Russisch parlement, toe over de inlijving van de nieuwe gebieden. Het is nog de vraag in wat voor vorm de nieuwe gebieden bij Rusland worden opgenomen. Mogelijk worden ze samengevoegd tot een nieuwe provincie. Dmitri Rogozin, oud-Navo-gezant en voormalig hoofd van ruimtevaartorganisatie Roscosmos, zou al zijn aangewezen als de nieuwe leider van het gebied. Het Kremlin lijkt de annexatie feestelijk te willen vieren. Donderdag is al begonnen aan de opbouw van een groot podium op het Rode Plein waar een groot concert wordt gehouden. Op billboards rond het podium staat de tekst ‘Donetsk, Loehansk, Zaporizja, Cherson - Rusland’, geflankeerd door Russische vlaggen. De officiële annexatie volgt op ‘referenda’ die Rusland afgelopen week hield in de vier bezette gebieden. Alleen Moskou erkende de uitslag (99 procent vóór aansluiting). Er was geen onafhankelijk toezicht op het verloop van de stemmingen. Oekraïne noemde de volksraadplegingen ‘schijnreferenda’. De ondertekening van vandaag doet sterk denken aan de annexatie van de Krim door Rusland in 2014. Ook toen was er een officiële ceremonie in het Kremlin, een toespraak van Poetin in het parlement en een concert op het Rode Plein. Toch zijn er grote verschillen tussen toen en nu. Bij de annexatie van de Krim had Rusland de volledige controle over het gebied. Van Zaporizja is nog eenderde in Oekraïense handen, van Donetsk ongeveer de helft. De andere twee gebieden staan wel bijna geheel onder Russische controle, al heeft het Russische leger daar moeite met een flinke opmars van de Oekraïners. Bovendien stelde Poetin de annexatie van de gebieden juist lange tijd uit. Maar inmiddels staat hij onder toenemende druk in eigen land, onder meer vanwege de eerder ingevoerde mobilisatie waardoor hij honderdduizenden extra manschappen naar het front kan sturen. Verschillende landen hebben al nieuwe sancties aangekondigd vanwege de schijnreferenda en de daaropvolgende annexatie. De Europese Unie komt mogelijk met een achtste pakket aan maatregelen tegen Rusland. Dat richt zich onder meer op alle betrokkenen bij de organisatie van de volksraadplegingen in de bezette gebieden. De verwachting is dat het overgrote deel van de internationale gemeenschap de Russische inlijving van de provincies niet zal erkennen. De inlijving van de Krim wordt door veel landen nog steeds beschouwd als een illegale annexatie. Bijna geen enkel land erkent de aansluiting bij Rusland.||https://www.volkskrant.nl/nieuws-achtergrond/met-ceremonie-en-concert-annexeert-rusland-vandaag-illegaal-vier-oekraiense-gebieden~bcf3590e/
2022-09-30||Stap-budget nekt de kleine opleider: ‘Geen cursisten meer, want bij de buurman is het gratis’||Het Stap-budget is door het ministerie van Sociale Zaken in het leven geroepen om werknemers en werkzoekenden de gelegenheid te geven hun positie op de arbeidsmarkt te versterken. Jaarlijks is er per persoon duizend euro te vergeven voor opleidingen, trainingen en cursussen. Het budget belandt rechtstreeks op de rekening van de cursusaanbieder, mits die opgenomen is in het scholingsregister dat voor de regeling is ingesteld. Om in het register opgenomen te worden moet een opleider erkenning of een keurmerk krijgen van een van de zes door het ministerie goedgekeurde partijen. Die hanteren elk hun eigen voorwaarden. Zo vereist brancheorganisatie NRTO (waar directeuren van grote opleidingsinstituten zitting hebben in het bestuur) een minimum jaaromzet van 150 duizend euro. Voor keuringsinstantie Cedeo is dit zelfs 250 duizend euro. ‘Dat is voor mij als kleine ondernemer financieel niet haalbaar’, zegt Nienke Nieuwenhuis (60). Haar opleidingsinstituut Aunikom in het Drentse Beilen, waarmee ze boekhouders- en loonadministratieopleidingen aanbiedt, heeft al menig recessie overleefd. Subsidie heeft ze nooit aangevraagd. De referenties van haar klanten waren altijd lovend. Wie kwaliteit levert, zal overleven. Maar sinds maart heeft Nieuwenhuis nauwelijks nog aanmeldingen, terwijl er aan het aanbod niets is veranderd. Het verhaal van Nieuwenhuis staat niet op zichzelf. De Volkskrant sprak met zes kleine opleiders die hun omzet de afgelopen maanden met 50 tot wel 100 procent zagen teruglopen, omdat cursisten overstappen naar ‘de buurman’, die wel in aanmerking komt voor het Stap-budget. Om het hoofd boven water te houden, schrappen ze trainingen, sturen ze docenten de laan uit, of verlagen ze de prijzen van hun cursussen. Hoeveel kleine opleiders door de Stap-regeling worden gedupeerd is niet precies bekend. Minister Karien van Gennip (Sociale Zaken), die in maart Kamervragen beantwoordde naar aanleiding van de eerste zorgen over deze specifieke doelgroep, schatte op basis van een steekproef dat er zo’n achtduizend kleine opleiders zijn met een jaaromzet van minder dan een ton. Dit komt neer op een kwart van de particuliere opleidersmarkt. Dat het ministerie een overheidssubsidie overlaat aan marktpartijen onder het mom van kwaliteitsbewaking schiet bij Roos Wouters, oprichter van belangenplatform de Werkvereniging, in het verkeerde keelgat. ‘Voordat Stap is ingevoerd konden studiekosten gewoon fiscaal worden afgetrokken, zonder stempel van een keurmerk of brancheorganisatie. Nu is dit volgens de minister ineens noodzakelijk. Maar wat hebben omzet en solvabiliteitseisen eigenlijk te maken met kwaliteit van onderwijs? Niets, lijkt mij.’ Het ministerie van Sociale Zaken laat in een reactie weten dat het bekend is met het feit dat sommige opleiders worden uitgesloten van de Stap-regeling. Er wordt momenteel gewerkt aan een nieuw ‘toetsingskader’, aldus een woordvoerder, op basis waarvan het aanbod van keurmerken ‘binnenkort’ wordt uitgebreid. Als het zover is, kunnen meer opleiders – ook de kleine – zich aansluiten. Intussen hebben zo’n duizend opleiders wel toegang weten te verkrijgen tot het scholingsregister. Samen bieden ze meer dan 100 duizend cursussen, trainingen en opleidingen aan die vanwege de subsidie nagenoeg gratis zijn. ‘Daar kan ik niet aan tippen’, zegt Nieuwenhuis. ‘Voorheen kon ik nog met grote partijen concurreren door kleine klassen, scherpe prijzen en startgarantie te bieden. Maar nu is er geen eerlijke concurrentie meer. Ik word bij voorbaat uitgesloten.’ ‘Sinds Stap heb ik geen enkele aanmelding meer gekregen van cursisten’, zegt Frank Benders (73) van het Boekhoudcollege in Amsterdam. ‘Het geld heb ik heel hard nodig om mijn pensioen door te komen. De grote jongens, zoals NCOI, gaan er nu met de buit vandoor.’ Benders prijst zichzelf gelukkig met een aantal vaste klanten, waaronder drie hogere hotelscholen. ‘Maar ik heb geen enkele zekerheid dat die blijven.’ De hele gang van zaken wekt bij kleine opleiders extra wrevel omdat allerlei ondernemers wel een keurmerk of erkenning hebben gekregen, terwijl je vraagtekens kunt zetten bij de maatschappelijke relevantie van hun aanbod. Zo zijn er tal van cursussen te volgen voor het vergroten van levensgeluk, het aanbrengen van wimperextensions of kinderyoga. Onlangs maakte uitkeringsinstantie UWV, die de regeling financiert, bekend dat meer dan tweeduizend opleidingen uit het scholingsregister zijn geschrapt, omdat ze niet arbeidsmarktgericht zijn. Hieronder vielen onder meer cursussen voor cryptobeleggingen, e-commerce en dropshipping.||https://www.volkskrant.nl/nieuws-achtergrond/stap-budget-nekt-de-kleine-opleider-geen-cursisten-meer-want-bij-de-buurman-is-het-gratis~bb49dac8/
2022-09-30||Bosnië moet kiezen, in een corrupt en niet functionerend systeem||Op een zonnige nazomerdag lijkt Banja Luka op de gemoedelijke Habsburgse provincieplaats die het ooit was, met groene lanen, volle terrassen en monumentale pastelkleurige gebouwen uit de Oostenrijkse tijd. Maar in de buitenwijken krijgt de grootste Servische stad van Bosnië-Herzegovina een grimmiger karakter. Op de muren zie je overal de beeltenis van Ratko Mladic, de Bosnisch-Servische generaal die werd veroordeeld wegens oorlogsmisdaden in Srebrenica en elders. Overal zie je ook de Z, het overwinningsteken van het Russische leger in Oekraïne. ‘Leve Rusland’, staat er vaak bij, of ‘Fuck NATO’. Dit is de rauwe rand van Europa, waar oorlogsmisdadigers als helden worden vereerd. Zondag zijn er verkiezingen in Bosnië, op nationaal en regionaal niveau. De ogen zijn vooral gericht op de strijd in het Servische deel, de Republika Srpska, waar Milorad Dodik kandidaat is voor het presidentschap. In 2021 kondigde Dodik aan dat de Republika Srpska zich in verregaande mate wilde losmaken van de Bosnische staat. Vooral zijn plan voor de oprichting van een eigen Bosnisch-Servisch leger deed de herinneringen aan Srebrenica herleven. Koerst Bosnië opnieuw af op een oorlog? Dodiks belangrijkste tegenstrever is Jelena Trivic, die in nationalisme nauwelijks voor hem onderdoet, maar geen afscheiding wil. Volgens een peiling van twijfelachtige betrouwbaarheid liggen ze nek aan nek. De verkiezingsstrijd is keihard, maar niemand gelooft dat de Bosnische politici een antwoord hebben op de grootste problemen van het land: de corruptie en de leegloop van het land. Sinds 2010 zijn ongeveer 800 duizend Bosniërs naar het buitenland vertrokken. Op een verkiezingsbijeenkomst in Bijeljina, de tweede stad van de Republika Srpska, speelt Dodik de nationalistische kaart. ‘Wij Serviërs mogen niet de mensen vergeten die een hoge prijs betaalden omdat ze hun volk dienden. Ratko Mladic, Radovan Karadzic, Biljana Plavsic. Zij zijn ten onrechte veroordeeld omdat zij hun volk dienden’, zegt hij. De retoriek is rabiaat, maar de sfeer is tam. Zelfs het zwaaien met Servische vlaggen doet een beetje plichtmatig aan. Hier lijken geen mensen te staan die een nieuwe oorlog willen, maar mensen die zich onbegrepen voelen en zich terug willen trekken in hun eigen sfeer, een Bosnisch-Servische bunker in een vijandige buitenwereld. In Banja Luka wordt Dodiks separatisme niet erg serieus genomen. ‘Theater om stemmen te trekken’, oordeelt journalist Zeljko Raljic. In juni liet Dodik weten dat hij zijn plannen voor afscheiding voorlopig in de wacht heeft gezet, omdat de oorlog in Oekraïne al genoeg onzekerheid veroorzaakt. Niettemin blijft Bosnië een fragiele staat. In 1995 werd de oorlog in Bosnië beëindigd met de akkoorden van Dayton. Dayton was een succes: het is al 27 jaar vrede. Maar Dayton zadelde Bosnië ook op met een uitermate complexe politieke structuur. Het land werd opgedeeld in twee delen, de Republika Srpska en de Federatie van Bosniakken en Kroaten. Daarboven staat een driekoppig presidentschap, waarvoor Bosniakken, Kroaten en Serviërs ieder hun eigen president kiezen. Aan de top van de piramide staat de Hoge Vertegenwoordiger van de internationale gemeenschap die moet toezien op de naleving van de akkoorden van Dayton. De oorlog kon alleen worden beëindigd als de strijdende partijen de garantie kregen dat zij niet door de anderen gedomineerd konden worden. Zo kregen de Bosniakken, Serviërs en Kroaten hun eigen koninkrijkjes, alsmede uitgebreide mogelijkheden om elkaars plannen door een veto te treffen. Het is de tragiek van Bosnië: de partijen die elkaar op leven en dood bevochten, houden elkaar nu in een verstikkende politieke houdgreep. ‘De Federatie is het buitenland voor mij’, zegt de Servische leider Dodik op zijn verkiezingsbijeenkomst. ‘Elke ochtend als ik opsta, vraag ik me af hoe ik ze kan verneuken en irriteren.’ Op haar beurt wordt de Federatie lamgelegd door een conflict tussen Bosniakken en Kroaten. Zondag gaan de inwoners van de Federatie naar de stembus, maar de verkiezingen van 2018 hebben nooit tot de vorming van een regering geleid. Al vier jaar wordt de Federatie bestuurd door een demissionair kabinet. De dominante politieke partijen stoken het nationalistische vuurtje op om aan de macht te blijven en een systeem van corruptie en cliëntelisme in stand te houden. Overheidscontracten worden aan bevriende bedrijven gegeven, overheidsbanen aan aanhangers van de eigen partij. In Banja Luka laat Branka Ristic (52) een appje zien dat ze van een vriendin kreeg: ‘Wil je op deze politici stemmen, zodat ik mijn baan kan behouden?’ Zo zuigt de politiek de energie uit de Bosnische samenleving. De werkloosheid is 15 procent, de jeugdwerkloosheid 32 procent. Er is maar een oplossing mogelijk voor Bosnië, zegt Vojin Mijatovic, presidentskandidaat voor de multi-etnische, sociaal-democratische SDP in de Republika Srpska. Dayton moet overboord worden gezet en Bosnië moeten een normale grondwet krijgen, zoals elk democratisch land. One man, one woman, one vote. ‘We hebben geen humanitaire hulp nodig van de internationale gemeenschap, we hebben hulp nodig om een normale staat te worden’, zegt Mijatovic. ‘One man, one woman, one vote, het klinkt heel goed. Helaas werkt het niet’, zegt de Duitse christen-democraat Christian Schmidt, sinds 2021 Hoge Vertegenwoordiger, in zijn kantoor in Sarajevo. ‘Misschien dat het in de toekomst zou kunnen werken. Maar we moeten niet vergeten dat dit een land is waar de mensen elkaar 27 jaar geleden doodschoten.’ In een proportioneel stelsel zonder etnische barrières zouden de Bosniakken als grootste groep een dominante positie verwerven, waardoor Serviërs en Kroaten zich bedreigd zouden voelen en de kans op separatisme en geweld kan toenemen. ‘We zouden in zorgwekkende situaties terecht komen’, zegt Schmidt. 27 jaar na Dayton wordt Bosnië nog altijd bestuurd door een Hoge Vertegenwoordiger. Het is een situatie die Schmidt zelf betreurt. ‘We hebben gefaald’, zegt hij. ‘De laatste tien jaar is hier niets gebeurd. De internationale gemeenschap, vooral de Europese Unie, was van oordeel: er is geen lawaai, het lijkt redelijk goed te gaan, dus laten we het land meer aan de lokale leiders over. Zo ging de corruptie door.’ De ambassadeur van de EU in Bosnië, de Oostenrijker Johann Sattler, bestrijdt dat Europa het land heeft verwaarloosd. ‘Er is een constante stroom aan investeringen geweest’, zegt hij. Soms wordt het beeld geschetst van een naïef Europa dat landen als Bosnië overlaat aan geslepen Russen en Chinezen, maar de EU is veruit de grootste investeerder, handelspartner en donor op de Balkan. Bij de gesprekken over de toetreding van Bosnië tot de EU is nauwelijks vooruitgang geboekt. De bestrijding van de corruptie blijft ver achter bij de eisen die Europa stelt. Toch moet de EU naar toetreding van Bosnië blijven streven, vindt Sattler. ‘Het vooruitzicht op een EU-lidmaatschap is een van de weinige dingen die het land bij elkaar houdt’, zegt hij. In de Federatie is 90 procent voorstander, maar ook in de Republika Srpska wil 60 procent bij de EU horen, zegt hij. ‘Er is geen andere kwestie die het land zo verenigt. Daarom moeten we de vlam brandende houden, hoe langzaam het ook gaat’, aldus Sattler. De oorlog in Oekraïne hebben de kansen van Bosnië vergroot. Geopolitieke overwegingen worden belangrijker. Als de EU Bosnië verwaarloost, kan Poetin in het vacuüm springen, zeker in de Republika Srpska, waar de sympathie voor Rusland, het orthodoxe broedervolk, groot is. 27 jaar na de burgeroorlog houden Bosniakken, Serviërs en Kroaten elkaar gevangen in een corrupt en slecht functionerend systeem. Ooit moeten de etnische barrières geslecht worden, vindt ook Christian Schmidt. Maar hij ziet niets in een tweede Dayton, een bijeenkomst waarop de internationale gemeenschap etnische leiders onder druk zet. ‘Het moet uit de bevolking zelf komen. Ik reken op de jonge generatie’, zegt Schmidt. Het onderwijs is na de oorlog echter sterk gesegregeerd. Vaak is er een schoolgebouw dat verdeeld is in Bosnische, Servische en Kroatische scholen. Op sommige plaatsen staat zelfs een schutting op het schoolplein om te verhinderen dat kinderen van verschillende groepen met elkaar spelen. ‘Soms denk ik dat er zelfs meer haat is dan tijdens de oorlog’, zegt de Servische Branka Ristic. In 2002 keerde ze terug in Banja Luka, na een verblijf in Griekenland. De multi-etnische stad uit haar jeugd was veranderd in een grimmig Servisch bolwerk, waar de orthodoxe religie belangrijker was dan ooit. ‘Bosniakken en Kroaten waren vertrokken. Hun plaats werd ingenomen door Serviërs die gevlucht waren uit andere delen van Bosnië en vol haat zaten’, zegt ze. ‘Er is geen hoop meer voor dit land. Het kan alleen veranderen door een nieuwe generatie die terugkomt uit de diaspora, mensen die in Europa of de Verenigde Staten hebben geleerd wat democratie is.’ Ristic gaat er niet op wachten. Zoals zo veel Bosniërs vertrekt ze naar het buitenland. Vanaf volgende week maakt ze sushi in een luxe hotel in Oostenrijk.||https://www.volkskrant.nl/nieuws-achtergrond/bosnie-moet-kiezen-in-een-corrupt-en-niet-functionerend-systeem~b801bdc2/
2022-09-30||Heeft Nederland genoeg gas voor de winter?||Nederland voert momenteel ruim zes keer zo veel vloeibaar gas in (lng) als gemiddeld in de afgelopen drie jaar. Sinds de opening van twee nieuwe drijvende lng-terminals in de Eemshaven is de dagelijkse import van gas snel gestegen, van 485 gigawattuur op 9 september naar 668 gigawattuur op 25 september. Tot september kon vloeibaar gas alleen in een terminal in Rotterdam omgezet worden in ‘gewoon aardgas’. Lng, dat in tegenstelling tot regulier gas per schip vervoerd kan worden, komt uit allerlei landen. De Verenigde Staten zijn een belangrijke leverancier. Ook Qatar levert vloeibaar gas. In het voorjaar kwamen er nog veel lng-schepen uit Rusland. De afgelopen jaren zetten veel lng-schepen koers naar Aziatische landen. Aangezien Europese landen nu bereid zijn meer te betalen, wordt Europa een steeds belangrijker afnemer. Nederlandse huishoudens en de industrie verbruiken nog steeds fors minder gas dan voorgaande jaren. In de week tot 21 september werd dagelijks gemiddeld 552 gigawattuur verbruikt, tussen 2019 en 2021 was dat gemiddeld nog 800 gigawattuur. Dat is een daling van 31 procent. Het hele jaar ligt het verbruik in Nederland gemiddeld al lager dan de afgelopen drie jaar. Het grootste verschil in verbruik sinds juni was tussen 1 en 7 september. In die week was het beduidend warmer dan gebruikelijk voor de tijd van het jaar, en verbruikte Nederland bijna 40 procent minder gas dan gemiddeld in de drie jaren daarvoor. De gasvoorraden zijn de afgelopen maanden voortvarend aangevuld. De vulgraad in Nederland, die in 2021 bleek steken op 61,7 procent, is inmiddels gestegen tot 90,4 procent. Hiermee heeft Nederland het beoogde doel om op 1 oktober op 80 procent uit te komen ruimschoots gehaald. Vanwege de vrees voor gastekorten heeft de Nederlandse overheid een subsidieregeling ingevoerd om de vier Nederlandse gasreservoirs te vullen. Het vulseizoen eindigt in de regel rond 1 oktober. Vanaf die datum daalt de temperatuur, gaan cv’s weer vaker aan en wordt de voorraad langzaam aangesproken. Tot maart loopt over het algemeen de voorraad weer gestaag leeg. In maart van dit jaar zaten de reservoirs nog voor 20 procent vol, daarna werd de voorraad weer opgebouwd. Op volkskrant.nl/gasvoorraad vindt u de laatste cijfers over de gasvoorraad in Nederland.||https://www.volkskrant.nl/nieuws-achtergrond/heeft-nederland-genoeg-gas-voor-de-winter~ba0d4df9/
2022-09-30||Truss blijft heilig geloven in trussonomics, hoe riskant haar beleid ook is||‘The lady is not for turning.’ Met deze thatcheriaanse belofte om voet bij stuk te houden, verbrak Liz Truss donderdag een dagenlange radiostilte. De vraag luidde, nu de Britse economie op de rand van de afgrond is beland, of de premier spijt heeft van haar ‘omgekeerde Robin Hood’-begroting, waarmee geld bij de armen wordt weggehaald om cadeau te doen aan de rijken. Van een ommedraai kon, beweerde ze stellig, geen sprake zijn. Het doet nu eventjes pijn, volgens Truss, maar op de lange duur zal haar plan goed uitpakken, een klassieke Brexit-redenatie. Bij haar mediaronde, die deed denken aan de ‘masochisme-tour’ die Tony Blair ooit gaf na een storm van kritiek, meed ze de gevestigde interviewers van BBC, ITV en Channel 4. In de veronderstelling dat die minder vijandig zouden zijn, liet Truss zich interviewen op de regionale BBC-zenders. Het werd toch een lijdensweg, waarbij haar stiltes meer zeiden dan de voorgeprogrammeerde antwoorden. ‘Heeft u goed geslapen?’ was bijvoorbeeld de spottende openingsvraag die Rima Ahmed stelde op BBC Leeds, de stad waar de premier opgroeide. De grote vraag is wat Liz Truss en de rest van haar partij bezielt. Welnu, sinds de Conservatieven twaalf jaar geleden aan de macht kwamen, zijn ze geradicaliseerd. Van de moderniseerder David Cameron via de kleinburgerlijke Theresa May en de Brexit-showman Boris Johnson naar de turbothatcheriaan Liz Truss. De leden van de Conservatieve fractie in het Lagerhuis waren in meerderheid voor de economisch onderlegde Rishi Sunak, maar de gewone leden kozen voor Truss, gedreven door Thatcher-nostalgie in combinatie met de belofte van lage belastingen. ‘Margarine Thatcher’ noemen critici Truss inmiddels. De onbezonnen belastingverlagingen in de mini-begroting hebben de meeste aandacht kregen, maar de weerstand op de financiële markten vloeide voort uit wantrouwen tegen de regeringsplannen als geheel. Dat minister van Financiën Kwasi Kwarteng zijn cijfers niet had voorgelegd aan de Office of Budget Responsibility, een Britse rekenkamer, wekte argwaan. Dat hij na zijn aantreden de ervaren secretaris-generaal van zijn ministerie ontsloeg, de remainer Sir Tom Scholar, was reeds een teken dat er een revolutionair aan de macht was gekomen. Sinds het Verenigd Koninkrijk in 2016 voor de Brexit stemde, is het in de greep van een ware revolutie, een rare gewaarwording voor een land waar satirici van oudsher de rol van revolutionairen vervullen. Zoals wel vaker bij revoluties is niet zozeer de revolutionair van belang, in dit geval Boris Johnson, als wel degene die uiteindelijk de macht grijpt, Liz Truss. Ondanks de nu ontstane chaos is zij ervan overtuigd dat ze het historische gelijk aan haar zijde heeft, waarbij ze moed put uit de onterecht gebleken aanval van 364 economen op Thatchers revolutionaire begroting van 1981. Truss weet zich omringd door trouwe vazallen. Kwarteng, haar buurman in zowel Downing Street als in Greenwich, waar ze tot voor kort woonde, heeft bankiers en handelaren opgeroepen te stoppen met speculeren tegen het pond. Een staatssecretaris relativeerde de financiële chaos met de uitspraak dat economieën het nu overal moeilijk hebben. De vrijemarktideoloog John Redwood legde de schuld bij de markten, terwijl de prominente brexiteer Daniel Hannan zei dat de markten zo paniekerig reageren omdat ze bang zijn voor een Labour-regering. Of de markten bang zijn voor Labour valt te bezien, maar het is waar dat de linkse oppositie voor het eerst sinds de New Labour-jaren de macht kan ruiken, al zijn de verkiezingen pas gepland voor eind 2024. Waar partijcongressen de afgelopen jaren het decor vormden van stammenoorlogen, toonde Labour deze week in Liverpool eensgezindheid. Hoezeer beoogd premier Keir Starmer de wind eronder heeft, bleek uit zijn beslissing om een fractiegenoot die zich racistisch over Kwarteng had uitgelaten meteen te schorsen. Labour heeft zelf een radicaliseringstraject doorgemaakt – van Tony Blair via Gordon Brown en Ed Miliband naar Jeremy Corbyn. Thans is de partij met de als saai beschouwde Starmer weer terug op het politieke middenveld dat door de Tories is verlaten. Bij aanvang van het partijcongres werd zelfs het volkslied gespeeld, een unicum. Het thema van Starmers congrestoespraak was: ‘Country first, party second’, een toespeling op de Conservatieven, die al jaren de omgekeerde volgorde lijken te hanteren. Volgens een peiling heeft Labour een voorsprong van ruim 30 procent als er nu verkiezingen zouden zijn. Waar Labour revolutionaire wortels heeft, zijn het nu ironisch genoeg de Conservatieven zich die met hun experimentele trussonomics profileren als rebellen tegen de gevestigde orde en gangbare economische wijsheden.||https://www.volkskrant.nl/nieuws-achtergrond/truss-blijft-heilig-geloven-in-trussonomics-hoe-riskant-haar-beleid-ook-is~b26e46d6/
2022-09-30||Lees hier het liveblog van vrijdag 30 september terug||||https://www.volkskrant.nl/nieuws-achtergrond/lees-hier-het-liveblog-van-vrijdag-30-september-terug~b4b7bc18/
2022-09-30||De Volkskrant tv-selectie voor zaterdag 1 oktober||NPO 2, 19.44 uur De naam van natuurgebied Plantage Willem III herinnert aan vroeger, toen de relatief warme zuidhelling van de Utrechtse Heuvelrug werd gebruikt als tabaksplantage. Sinds 1995 is het gebied eigendom van Het Utrechts Landschap, en deze week neemt Vroege vogels er een kijkje. In het glooiende natuurgebied is nog een smeltwaterdal ut de laatste ijstijd te herkennen, nu bedekt door bloemen en graslanden waar gallowayrunderen, konikpaarden en damherten grazen. Vogelliefhebbers kunnen er uitkijken naar de spotvogel, roodborsttapuit en grauwe klauwier. Canvas, 20.40 uur Journalist Hannis Martinsson krijgt een mysterieus bericht van een jonge vrouw die beweert dat ze zijn dochter Sonja is en voor haar leven vreest. Als Martinsson afreist naar de Faeröer, de eilandengroep waar hij opgroeide, blijkt ze vermist te zijn. Hij begint een onderzoek en stuit op een web van geheimen in de gesloten lokale gemeenschap. De zesdelige miniserie Trom is gebaseerd op de misdaadromans van Jógvan Isaksen en is vanaf vanavond in dubbele afleveringen te zien op Canvas. Hoofdrolspeler Ulrich Thomsen brak internationaal door met de film Festen. BBC 2, 21.45 uur Samen met BBC-presentator Dermot O’Leary neemt Robbie Williams een duik in het archief met opnamen van zijn optredens uit de afgelopen dertig jaar. Williams was 16 toen hij lid werd van de mateloos populaire boyband Take That. De zanger maakte zich onmogelijk door zijn drugsgebruik en dwarse gedrag en verliet de band in 1995, om zich te concentreren op een solocarrière, die zeer succesvol zou uitpakken. In Robbie Williams: Reel Stories vertelt hij over het uiteenvallen van Take That, zijn solo-optreden op Glastonbury en de Take That-reünietour. NPO 3, 22.10 uur (Drama, Saskia Diesing, 2019) Thrillerschrijver Amanda Richter (Kim van Kooten) doet aangifte tegen de man die haar 25 jaar geleden zou hebben verkracht: politicus Fabian Ploch (Jacob Derwig), die kort tevoren de verkiezingen won. Dit voor tv gemaakte, sterke en uitstekend geacteerde rechtbankdrama speelt in op kwesties die sinds #MeToo telkens opspelen bij soortgelijke zaken. De media-aandacht voor het verloop van zo’n zaak, bijvoorbeeld. Of de strategische overwegingen van beschuldigde mannen. Regisseur Diesing en scenarist-acteur Lykele Muus leggen de sympathie iets meer bij Richter dan bij Ploch, zonder te voorzien in makkelijke conclusies. NPO 2, 22.10 uur Beeldvorming en journalistiek staan centraal in Mediastorm, het magazine van omroep Human dat vanaf vandaag weer elke zaterdag te zien is. Roos Abelman presenteert de eerste vijf afleveringen, daarna neemt collega Tim de Wit het stokje over. De komende weken zoomt Mediastorm samen met speciale gasten in op onder meer de beeldvorming rond de diverse actuele binnenlandse crises. Ook staat het programma stil bij de invloed van TikTok op onze democratie, de mondkapjesrel van Sywert van Lienden, #MeToo en de stroom van nepnieuws en desinformatie. Canvas, 23.00 uur (Drama, Pablo Larraín, 2016) De grote Chileense regisseur Pablo Larraín (No, Jackie, Spencer) maakte een fraaie, allesbehalve eenduidige biografische film over zijn landgenoot, dichter-politicus Pablo Neruda (1904-1973). Net als in zijn eerdere werk is Larraín niet in de eerste plaats geïnteresseerd in feitelijkheden, maar in de mythevorming rond zijn hoofdpersonage. Hoofdrolspeler Luis Gnecco speelt Neruda fijnzinnig en enigmatisch: echt grip krijgen we nooit op de schrijver. De motor onder Neruda is de fictieve en enigszins surrealistische detective Óscar Peluchonneau (Gael García Bernal). Hij is de man die Neruda opjaagt, eindigend in een schitterend gefilmde, westernachtige apotheose in de sneeuw, waar feit en fictie volledig versmelten. NPO 3, 23.38 uur (Drama, May el-Toukhy, 2019) Anne (geweldige rol van Trine Dyrholm) heeft een leuke man, fijne tweelingdochters, een perfect huis en een goede baan als advocaat, gespecialiseerd in hulp aan verkrachtingsslachtoffers. Regisseur May El-Toukhy legt er een zacht waasje overheen, om visueel nog eens te benadrukken hoe jaloersmakend sprookjesachtig Annes leven is. Maar dan wandelt Gustav (Gustav Lindh) het huis binnen, de lastige puberzoon van Annes man, en alles begint voor Anne te wankelen. Een film die met beide benen in een moreel troebel moeras durft te stappen.||https://www.volkskrant.nl/cultuur-media/de-volkskrant-tv-selectie-voor-zaterdag-1-oktober~b0a04b17/
