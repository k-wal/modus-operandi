2022-09-01||De Volkskeuken: snijbiet met tomaat en halloumi||Ik ben dol op regenboogsnijbiet. Als plant, want de boterbloemgele, zuurstokroze, koningshuisoranje en brandweerautorode stengels staan prachtig in de moes- én siertuin. Maar ook vanwege de smaak, lichtzuur, tussen spinazie en biet in. Ook leuk: de stengels behouden hun kleur behoorlijk goed als je ze verhit. Nu had de snijbiet in mijn moestuin flink te lijden gehad onder de droogte, ondanks af en toe sproeien. Maar eindelijk waren de planten hoog genoeg om ze te kunnen eten. Als het weer meezit, lopen ze zelfs dit najaar opnieuw uit. Ik maak de stengels en bladeren altijd gescheiden schoon: de stengels hebben een langere bereidingstijd nodig. Snijbiet koop je ook in goede groentewinkels en natuurwinkels, helaas meestal alleen de soort met witte of groene stengels. De smaak is gelukkig hetzelfde. Bovendien is zulke ‘professionele’ snijbiet vaak wat malser, zeker na deze zomer. De gaartijden kunnen wat verschillen, maar het eindresultaat moet nog wel knapperig zijn. Ik gebruik voor dit snelle gerecht meer stelen dan bladeren; die gaan morgen in een stamppot-rauwe-snijbiet. 500-700 gr snijbiet, gewassen, uitgelekt 6 eetl. olijfolie 200 g halloumi of andere grillkaas, uitgelekt, in blokjes 500 g rijpe trostomaten, in stukjes 1 teen knoflook, gepeld, fijngehakt 1 eetl. verse tijmblaadjes 40 g pijnboompitten, geroosterd Extra: keukenpapier, anti-aanbakkoekenpan, grote wok Maak de snijbiet schoon: snijd de bladeren los van de stelen. Snijd de onderkanten van de stelen af (die zijn vaak stug) en snijd de stelen daarna overdwars in reepjes, ongeveer zoals je met bleekselderij doet. Snijd de bladeren ook in reepjes, hak ze eventueel grof. Bekleed een groot bord met keukenpapier. Verhit een eetlepel olie in de koekenpan en bak de halloumiblokjes al omscheppend tot ze het vocht hebben verloren en rondom bruin en knapperig zijn. Schep ze op het keukenpapier. Verhit drie eetlepels olie in de wok. Roerbak de reepjes snijbietstengel 5-7 minuten op hoog vuur: voeg de bladerreepjes toe en roerbak nog 3-5 minuten tot de bladeren zijn geslonken en je de stelen zacht genoeg vindt. Schep de snijbiet uit de wok. Verhit opnieuw twee eetlepels olie in de wok en roerbak de tomaatstukjes, knoflook en tijm 2 minuten op hoog vuur tot het vocht grotendeels is verdampt. Doe de snijbiet erbij en roerbak nog even tot het mengsel goed heet is. Breng pittig op smaak met zout en peper. Strooi de pijnboompitten en halloumiblokjes erover en eet met knapperig brood of gebakken aardappels.||https://www.volkskrant.nl/beter-leven/de-volkskeuken-snijbiet-met-tomaat-en-halloumi~b3809384/
2022-09-01||Eind aan droom Gijs Brouwer op US Open na nederlaag in vier sets tegen Musetti ||Op baan 10 van Flushing Meadows begon Brouwer sterk aan de wedstrijd, twee dagen na zijn stunt in de eerste ronde tegen de Franse nummer 45 van de wereld Adrian Mannarino (6-3, 6-4, 6-4). De 26-jarige tennisser uit het Noord-Hollandse Venhuizen, zelf de mondiale nummer 181 en als ‘qualifier’ in het hoofdtoernooi gekomen, trok verrassend de eerste set naar zich toe na een ijzersterke tiebreak. Vervolgens werd Musetti behandeld aan zijn hand, waarna de Italiaan zich knap herpakte. Brouwer begon matig aan de tweede set en kwam meteen met 3-0 achter door een dubbele fout te slaan op breakpoint. Aan die voorsprong had de nummer 30 van de wereld voldoende om de stand in evenwicht te brengen. Musetti begon de slagenwisselingen steeds meer te domineren, terwijl er meer fouten in het spel van Brouwer slopen. In de slotfase van het duel oogde de Nederlander ook wat vermoeider en hij wist het duel niet spannend meer te maken. Na 2,5 uur benutte Musetti zijn eerste wedstrijdpunt met een forehand die Brouwer te machtig was. In de laatste game kreeg de Nederlander nog twee kansen om de service van de Italiaan te breken. Brouwer stond voor het eerst in het hoofdtoernooi van een grandslamtoernooi. Hij won in New York drie kwalificatiewedstrijden. Hij verdiende in New York 120.000 euro, terwijl hij voor dit toernooi in totaal ‘pas’ 167.000 euro bij elkaar had geslagen. Normaal gesproken komt de Nederlander uit op de challengertoernooien, het niveau onder de ATP-toernooien. Alle Nederlandse tennissers op de US Open zijn nu uitgeschakeld in het enkelspel. Tim van Rijthoven en Botic van de Zandschulp haalden ook de tweede ronde, Tallon Griekspoor en Arantxa Rus kwamen niet voorbij de eerste ronde.||https://www.volkskrant.nl/sport/eind-aan-droom-gijs-brouwer-op-us-open-na-nederlaag-in-vier-sets-tegen-musetti~b1d98b32/
2022-09-01||Niet mooi, wel effectief: wederom nipte uitzege voor Ten Hags Manchester United ||Ten Hag hield vast aan het elftal waarmee hij Liverpool en Southampton had verslagen, dus met onder meer Ronaldo, Harry Maguire en Donny van de Beek op een heel prijzige reservebank. Voor Antony, de aankoop van 95 miljoen, kwam de uitwedstrijd tegen de kwakkelende kampioen van 2016 net te vroeg. De oud-Ajacied maakt mogelijk zondag op Old Trafford zijn debuut tegen koploper Arsenal, de enige ploeg nog die na vijf wedstrijden zonder puntenverlies is. Er waren deze week nog geruchten dat Ten Hag ook interesse had in Memphis Depay, maar dat leverde niets op. In het uitverkochte King Power Stadium loerde een redelijk goed spelend United rustig op kansen, terwijl de thuisploeg, met de gevreesde maar zonder zelfvertrouwen spelende schutter Jamie Vardy, het spel probeerde te maken. Na 23 minuten profiteerden de mannen van Ten Hag van wanorde in de Leicester-verdediging. Een uittrap van de Leicester-keeper kwam terecht bij de Portugees Diogo Dalot, die de bal naar zijn landgenoot Bruno Fernandes speelde. Deze passte naar de vrijstaande Marcus Rashford, die op zijn beurt Sancho vrij voor de doelman zette: 0-1. Het doelpunt vertoonde een opvallende gelijkenis met de winnende treffer afgelopen zaterdag bij Southampton. De rest van de wedstrijd ook. In de tweede helft beperkten de bezoekers zich tot het verdedigen van de benauwde voorsprong, wat vrij makkelijk ging tegen een ploeg die in diepe problemen verkeert. En net als zaterdag kwam eerst de verdedigende middenvelder Casemero erin voor aanvaller Anthony Elanga. Tien minuten later was het de beurt aan Ronaldo om het veld te betreden, als invaller voor Sancho, die op het doelpunt na vrij onzichtbaar was. Op de laatste transferdag lijkt het erop dat de 37-jarige Portugees gewoon in Manchester blijft. Zijn agent heeft tevergeefs interesse proberen te wekken van Europese topclubs, zoals Chelsea en Bayern München. Ten Hag heeft altijd gezegd dat Ronaldo meer dan welkom is om te blijven, al is een basisplek niet gegarandeerd. ‘We zijn blij met hem, en hij is blij hier te zijn en we gaan samen een succes van dit seizoen maken’, zo had Ten Hag voor de wedstrijd gezegd. Ronaldo toonde zich bijzonder gretig in de 22 minuten die hij speelde. In blessuretijd kregen The Foxes de eerste grote kans van de wat saaie wedstrijd toen James Justin vrij kon uithalen, maar tot opluchting van Manchester United schoot de verdediger over. Mooi was de zege niet, wel uiterst effectief.||https://www.volkskrant.nl/sport/niet-mooi-wel-effectief-wederom-nipte-uitzege-voor-ten-hags-manchester-united~b780c855/
2022-09-01||Nederlandse krijgsmacht komt met ‘vrijwillig dienjaar’ om ernstig personeelstekort aan te pakken||Dat schrijft staatssecretaris Christoph van der Maat (Defensie, VVD) aan de Tweede Kamer. In reactie op de Russische invasie van Oekraïne schroefde Nederland de uitgaven aan het leger op met meer dan 10 miljard euro voor de komende vier jaar. Het Nederlandse leger is nu zo klein, dat het weinig meer dan een symbolische bijdrage kan leveren aan de verdediging van Navo-grondgebied. Maar uitbreiding van de krijgsmacht wordt gehinderd door het grote personeelstekort waar het al jaren mee kampt. Op 1 juli stonden er ruim 8.800 militaire vacatures op, schrijft Van der Maat. Dan moet het aantal militaire voltijdsbanen de komende jaren ook nog verder toenemen, van 47.900 nu naar 54.400 in 2026. De staatssecretaris vreest serieus dat Defensie over een paar jaar ‘onvoldoende personeel heeft om haar opdracht uit te voeren’. En dus zijn er maatregelen nodig om Defensie aantrekkelijker te maken als werkgever. Een daarvan is het dienjaar, waarvoor de staatssecretaris nog dit jaar met een uitgewerkt plan wil komen. Hij schrijft geïnspireerd te zijn door Zweden, Noorwegen, Finland en Israël, ‘landen waarin soortgelijke programma’s succesvol zijn’. Deelname moet volledig op vrijwillige basis zijn. Van der Maat sloot dit voorjaar een terugkeer naar de dienstplicht al uit. Met name op gebieden waar de tekorten het nijpendst zijn, zoals de techniek en de gezondheidszorg, moeten mogelijkheden komen voor een dienjaar. Deelnemers krijgen er, naast dat ze kennis kunnen maken met Defensie terwijl ze betaald krijgen, ‘relevante werkervaring’ voor terug. Hiernaast hoopt Defensie medewerkers aan te trekken door in- en uit te stappen bij sommige functies eenvoudiger te maken. Ook wil het meer personeel delen met andere overheden en bedrijven. Verder wil het ministerie de dienstplichtbrief aan jongeren ‘meer impact’ geven door extra informatie bij te voegen ‘over het belang van een sterke krijgsmacht en de mensen die er werken’. Deze zomer bereikte Defensie met de vakbonden voor Defensiepersoneel een akkoord over een nieuwe cao, waardoor onder meer het salaris voor militairen verbetert. Volgens Van der Maat zal dit akkoord het leger helpen om met andere werkgevers te concurreren. Ook de vakbonden waren uitgesproken positief. In het akkoord staan ook zijn ook afspraken gemaakt waardoor minder militairen voortijdig vertrekken, hoopt de staatssecretaris. Zo moeten deeltijdwerken en een overstap van functie binnen Defensie eenvoudiger worden.||https://www.volkskrant.nl/nieuws-achtergrond/nederlandse-krijgsmacht-komt-met-vrijwillig-dienjaar-om-ernstig-personeelstekort-aan-te-pakken~b98914e8/
2022-09-01||Race tegen de klok om gestrande burgers in Pakistan te redden||Extreme moessonregens gecombineerd met een hittegolf die gletsjers heeft doen smelten, hebben voor ongekende overstromingen gezorgd. Op satellietbeelden is te zien dat meer dan eenderde van Pakistan onder water staat. Ondanks dat het nu al een paar dagen minder regent, is het gevaar nog niet geweken. Enorme hoeveelheden water zoeken via rivieren hun weg naar zee en bedreigen het zuiden van het land nog eens extra. Het hoge waterpeil in de rivier de Indus schuift steeds dichter naar de zwaar getroffen zuidelijke provincie Sindh. De zorgen zijn het grootst in district Dadu, waar volgens lokale autoriteiten zeker 1,2 miljoen mensen hun huis verloren en honderden dorpen onder water staan. Het leger werkt al meer dan een maand in Dadu om de gestrande burgers te evacueren, maar komt handen te kort. Vele duizenden mensen wachten nog op hulp en de tijd begint te dringen. ‘Er komt meer water, we beginnen het te zien’, vertelt een hulpverlener aan een journalist van de BBC ter plaatse. ‘Er is te veel behoefte en er zijn niet genoeg van ons, maar we doen ons best.’ Evacuaties vinden plaats per vliegtuig en vooral per boot. De bootjes zijn urenlang onderweg om de grote afstanden tussen de ondergelopen dorpen af te leggen. Sommige mensen waden uren door het water op zoek naar hulp. ‘Ik heb mijn familie in het dorp achtergelaten omdat ik voedsel moest gaan zoeken’, vertelt een man die kon worden gered. ‘Ik weet niet wanneer de volgende boot zal komen en ik naar hen terug kan.’ Ook in de andere getroffen gebieden wachten mensen met smart op hulp. In totaal staat een gebied ongeveer ter grootte van het hele Verenigd Koninkrijk onder water. Internationale hulporganisaties en de WHO hebben alarm geslagen over het lot van de miljoenen ontheemden. De meesten van hen hebben geen enkele vorm van onderdak en zitten al weken zonder voedsel, drinkwater en medicijnen. Het stilstaande water is bovendien een broeinest voor cholera en andere ziektes. Het wordt een monsterklus om alle getroffen mensen te bereiken en de broodnodige humanitaire hulp te bieden. Pakistan kampt al langer met een economische crisis en smeekt om internationale hulp. De eerste leveringen uit onder meer Turkije, Saudi Arabië en de Verenigde Arabische Emiraten zijn al aangekomen. De Verenigde Naties hebben opgeroepen om 160 miljoen dollar in te zamelen, waarvoor de Verenigde Staten en het Engeland al flinke toezeggingen hebben gedaan.||https://www.volkskrant.nl/nieuws-achtergrond/race-tegen-de-klok-om-gestrande-burgers-in-pakistan-te-redden~b2d07a22/
2022-09-01||Tracks van de Week (35): Monkeys, Gorillaz en Tame Impala, de bedwelmende dieren van deze week ||1. Arctic Monkeys – There’d Better Be a Mirrorball Op 21 oktober verschijnt The Car, het nieuwe Arctic Monkeys-album. De eerste single is jazzy en peinzend zoals we de groep de laatste jaren kennen. Niet instant-pakkend, wel erg mooi. 2. Gorillaz – New Gold Na drie geweldige concerten in Amsterdam deze week, levert Tame Impala ook een bedwelmende bijdrage aan de golvende Gorillaz-single New Gold, voorbode van een nieuw album in 2023. 3. Someone – In Your Arms Liefhebbers van de dromerige downtempo pop van Beach House: doe je oortjes in en onderga de nieuwe single van Tesse Rose Jackson alias Someone. En vergeet die vervreemdende videoclip niet.||https://www.volkskrant.nl/cultuur-media/tracks-van-de-week-35-monkeys-gorillaz-en-tame-impala-de-bedwelmende-dieren-van-deze-week~baba3296/
2022-09-01||Zet Verstappen altijd achteraan. Spektakel gegarandeerd, alleen heeft het ‘niets met sport te maken’||Max Verstappen excelleert de laatste races vanuit de achterhoede. In Hongarije slalomde hij van de tiende startplek naar de zege. Afgelopen zondag in België herhaalde hij dat kunststukje door vanaf de veertiende plek te winnen. Hij kreeg alom lof voor die prestaties; in 1960 was Bruce McLaren de laatste coureur die twee F1-races op rij vanaf de tiende plek of lager won. Het roept de vraag op: waarom begint Verstappen eigenlijk niet elke race achteraan? Verstappen zei het donderdag in Zandvoort alvast eerlijk, met een glimlach: ‘Ik hoop dat ik iets minder hoef in te halen dan in de vorige twee races’. Als het aan hem ligt, verloopt zijn thuisrace zo saai mogelijk. Met Verstappen van start tot finish aan de leiding van een optocht. Het is namelijk altijd lastig passeren op de bochtige, smalle duinenbaan. De kwalificatie is er zo’n beetje belangrijker dan de race. Verstappens uitspraak was vanuit zijn oogpunt als coureur logisch: hij wil in Zandvoort winnen. Een spectaculair inhaalfeest verkleint die kans. Dat botst alleen met datgene wat fans op de tribunes en voor de televisie het liefst zien. En dus komt af en toe het idee om de snelste auto’s achteraan te laten starten bovendrijven in de Formule 1. Vooral in tijden waarin één team of coureur domineert. Niet voor niets opperde sportief directeur Ross Brawn eind 2020 het idee voor die zogenoemde ‘reversed grid’ nog maar eens. Dat was in de hoogtijdagen van de dominantie van Mercedes, het team dat sinds 2014 alle titels won tot Verstappens wereldtitel vorig seizoen. Met een omgekeerde startopstelling moest volgens Brawn ‘de show’ worden verbeterd, schreef hij in een column. Hij dacht daarbij hardop aan een minirace in plaats van een kwalificatie, met de snelste auto’s achteraan. Op die manier werden de topauto’s gedwongen zo snel mogelijk naar voren te rijden voor een gunstigere startplek in de hoofdrace. Het plan kreeg ferme kritiek, met name van de topteams. Max Verstappen liet zich desgevraagd al vaker uit over het concept. Zijn mening was in alle gevallen kraakhelder: hij vindt het niks. Het voelt voor hem als manipulatie. Zijn team Red Bull geeft jaarlijks vele miljoenen uit om de snelste auto te bouwen. Het is volgens hem oneerlijk als zijn team vervolgens wordt gestraft, omdat het de zaken goed voor elkaar heeft. Kees van de Grint, voormalig bandenexpert van zevenvoudig kampioen Michael Schumacher, begrijpt die antipathie wel. ‘Zo’n omgekeerde grid heeft niets meer met sport te maken. Deze week won PSV met 7-1 van Volendam. Dan zeggen we toch ook niet: bij de volgende wedstrijd van PSV tegen Volendam moet het doel van PSV twee meter groter.’ Aan de andere kant heeft Verstappen makkelijk praten als een van de weinige coureurs die überhaupt zicht heeft op zeges en polepositions. Voor de meesten van zijn collega’s zonder topauto geldt dat niet. Jolyon Palmer was twee jaar Formule 1-coureur, in 2016 en 2017. In 35 races reed hij twee keer in de punten. Of een omgekeerde startopstelling hem had geholpen in zijn F1-loopbaan? ‘Dan zou ik in ieder geval Monaco hebben gewonnen’, zegt Palmer lachend over de baan waar inhalen zo goed als onmogelijk is. De Brit, dit weekeinde in Zandvoort als analist voor onder meer de BBC, is naar eigen zeggen een man van de tradities. ‘Dus ik houd van het idee van een kwalificatie en race, maar het concept is interessant’, zegt hij over het sleutelen aan de startvolgorde. ‘In het karten start je bijvoorbeeld in drie heats: eerst van voren, dan vanuit het midden en vanuit de achterhoede. Daarna rijd je de finale. Zoiets zou leuk zijn, maar enkel een omgekeerde startopstelling vind ik te veel een gimmick.’ Hij begrijpt Verstappens bezwaren wel. ‘Want je komt er zo ook niet achter wie de beste is.’ In elk geval is de reversed grid ‘voor de nabije toekomst’ van de Formule 1-agenda, zei F1-baas Stefano Domenicali kort na zijn aantreden vorig jaar. In plaats daarvan ziet hij wel iets in sprintraces. Die miniraces van een half uur, die sinds vorig seizoen op een aantal circuits de reguliere kwalificatie vervangen, werden geïntroduceerd als compromis na de onenigheid over de omgekeerde startopstelling. Als sprintraces niet werken zoals beoogd, keert het plan voor de reversed grid misschien weer terug, denkt Jolyon Palmer. Het zou volgens Kees van de Grint een zwaktebod zijn. Vorig jaar kende de Formule 1 een van de spannendste seizoenen ooit met de titelstrijd tussen Verstappen en Lewis Hamilton. ‘En dat kwam niet door een omgekeerde grid, maar door twee topcoureurs met gelijkwaardig materiaal’, zegt Van de Grint. ‘Sport moet puur zijn, niet kunstmatig. Ik betwijfel ook of races leuker worden als Verstappen elke keer vanaf de veertiende plek begint. Het duurt dan alleen wat langer voordat je dezelfde man voorop ziet. Er is nou eenmaal altijd iemand beter dan de ander. Dat hoort bij competitie. In mijn tijd was er de dominantie van Michael. De laatste jaren was het Lewis en nu hebben we de dominantie van Max’, zegt Van de Grint over Verstappen, die dit jaar al negen van de veertien races won. ‘Het is aan anderen om die dominantie te doorbreken.’||https://www.volkskrant.nl/sport/zet-verstappen-altijd-achteraan-spektakel-gegarandeerd-alleen-heeft-het-niets-met-sport-te-maken~bdcb5cc3/
2022-09-01||In New York is contact tussen coach en speler toegestaan: of het de tennisser helpt, moet blijken||‘Voor mij is het niet nieuw, ik doe het al jaren zo’, zegt Michiel Schapers dinsdagavond nadat zijn pupil Gijs Brouwer, die hij bijstaat namens de tennisbond, de tweede ronde heeft bereikt. ‘Ik ben nog nooit teruggefloten.’ Op een voor coaches aangewezen zitplek, aan de rand van de kleine baan 8, heeft hij de 26-jarige Brouwer zo nu en dan toegesproken. ‘Kleine steekwoorden’, zegt Schapers, ‘want je moet het niet te ingewikkeld maken.’ Meestal gebruikt hij korte complimenten, ook na verloren punten, andere keren klinkt advies. Niet inzakken bij je service, heeft hij Brouwer ingefluisterd. Probeer af en toe die backhand langs de lijn. Voor zijn gevoel heeft het geholpen. Voorheen had Schapers er op papier voor bestraft kunnen worden. Opzichtig coachen kon tot afgelopen zomer in het mannentennis leiden tot een waarschuwing of, in het ergste geval, een verloren punt of zelfs game. In juli kondigde de ATP een wijziging aan: coachen vanaf de tribune is tot het einde van het seizoen toegestaan, onder bepaalde voorwaarden. Zo mag een coach alleen met een speler communiceren als op hij het juiste, aangewezen stoeltje zit. De tegenstander mag geen last van ondervinden, en verbale coaching mag alleen als de pupil bij hem in de buurt staat. In het vrouwentennis werden de regels enkele jaren geleden al versoepeld. Ze bleken steeds moeilijker te handhaven, het grote grijze gebied zorgde voor onduidelijkheid en willekeur. In 2018 ontplofte Serena Williams in de finale van de US Open toen de scheidsrechter haar een waarschuwing uitdeelde. Haar coach zou stiekem advies hebben gegeven. De finale tegen Naomi Osaka, de latere winnaar, ontspoorde door het voorval. De afgelopen jaren werd er vaker geëxperimenteerd met coaching in het tennis, onder meer met communicatie via koptelefoons, waarbij het publiek kon meeluisteren. Bij WTA-toernooien mochten coaches voorheen bij wisseling van speelhelft op het veld komen. ‘Dat vond ik een fijn systeem’, sprak Iga Swiatek, nummer één van de wereld, voorafgaand aan de US Open. Ook Schapers is voorstander van een soepeler beleid. ‘Waarom heb je een coach bij je als die tijdens de wedstrijd niks mag doen?, zegt hij. ‘Van mij hoeven we niet op de baan te komen, maar kleine reminders kunnen soms het verschil maken.’ Volgens anderen onderscheidt het tennis zich juist met een gebrek aan, of beperkte mate van coaching. ‘Ik haat het’, sprak de Amerikaanse Taylor Fritz vorige week. ‘Tennis is een individuele sport, waarom zou iemand je moeten helpen? Dit maakt tennis juist uniek, de mentale kant. Je moet het zelf uitzoeken en je aanpassen aan wat de tegenstander probeert.’ De effecten van de regelwijziging van de ATP waren woensdag te zien bij de partij van Nick Kyrgios tegen de Amerikaan J.J. Wolf. Weer foeterde de Australiër onophoudelijk richting zijn coaches, zoals hij ook in de finale van Wimbledon had gedaan. Het grote verschil: ditmaal konden zijn ‘slachtoffers’ wat terugzeggen, zonder zich druk te maken om eventuele berispingen. Toch is veel bij het oude gebleven. De afgelopen jaren werd het coachen van de zijkant in de meeste gevallen door de vingers gezien. ‘De nieuwe regels hebben eigenlijk weinig veranderd’, zegt Peter Lucassen, in New York coach van de woensdag uitgeschakelde Botic van de Zandschulp. ‘Iedereen coachte al, alleen wordt het nu toegestaan.’ Lucassen werd tijdens zijn carrière een paar keer op zijn vingers getikt tijdens een partij. Eenmaal kostte een aanwijzing hem naar eigen zeggen bijna zijn baan bij de Amerikaanse bond, waar hij voorheen werkte. De Brabander begeleidde Ernesto Escobedo tijdens een partij tegen diens landgenoot Jack Sock, die een team aan begeleiders had meegenomen. Escobedo had alleen Lucassen, die op papier neutraal moest blijven, maar zich niet kon inhouden en zijn pupil een kleine aanwijzing gaf. ‘Ik kreeg een officiële waarschuwing', zegt Lucassen. ‘De wedstrijd werd live op de Amerikaanse televisie uitgezonden. Ik werd meteen op het matje geroepen door mijn baas.’ Van een ontslag kwam het niet. Elke speler heeft zijn eigen voorkeuren, zegt Lucassen. In New York wenste Van de Zandschulp geen coaching van de zijkant. ‘Hij wilde zoveel mogelijk rust hebben. Hij keek wel vaak voor bevestiging naar de zijkant, maar wilde dingen liever zelf oplossen.’ Elke speler is anders, zegt Lucassen. ‘Voor een coach is het telkens weer een karwei om dat aan te pakken.’ Voor de Nederlandse Tallon Griekspoor, die bij de US Open in de eerste ronde werd uitgeschakeld, maakt het niet uit wat de regels zijn. In New York werd hij bijgestaan door Raemon Sluiter, bij andere toernooien zit Dennis Schenk naast de baan. ‘Ik denk dat ze weten dat ze me niet moeten coachen, want dat word ik nog gekker dan ik al ben’, zegt Griekspoor. ‘Ik word altijd aangemoedigd, en soms wordt er wat gezegd, maar als je veel tegen me praat, ga ik terugpraten. Dat moeten we niet hebben.’||https://www.volkskrant.nl/sport/in-new-york-is-contact-tussen-coach-en-speler-toegestaan-of-het-de-tennisser-helpt-moet-blijken~ba96a028/
2022-09-01||De sympathieke, onbekende underdog die Sarah Palin versloeg in Alaska ||Een door slecht tl-licht gedomineerd klaslokaal, met op tafel een laptop met livestream. Zwarte voorleesbril op de neus, de permanente ingetogen glimlach om de lippen. Bij het voorlezen van de stemuitslagen lijkt Mary Peltola haar overwinning in eerste instantie nog niet helemaal te beseffen. Pas als haar bescheiden campagneteam begint te joelen en haar man opstaat voor een omhelzing, verandert haar karakteristieke glimlach in een brede lach. ‘Ik moet even op adem komen’, zegt ze tegen de aanwezige verslaggever. ‘Het is ook wel even wennen, al die microfoons om mij heen.’ De overwinning van een underdog is zelden beter gevat dan in de video die de Alaskaanse krant Anchorage Daily News woensdagavond publiceerde. Eigenlijk wilde Peltola basisschooljuf worden, maar nu wordt ze de eerste vrouw die namens Alaska in het Huis van Afgevaardigden plaats zal nemen. Ze is bovendien de eerste democraat in vijftig jaar én de eerste Alaskaans-inheemse ooit op die plek. Mary Peltola groeide op in het rurale Alaska, aan de Kuskokwimrivier in de native American Joepik-gemeenschap, een bevolkingsgroep van zo’n 34.000 mensen. Ze is de moeder van vier en op 49-jarige leeftijd al de grootmoeder van twee. De verkiezingen voor een nieuwe Alaskaans Congreslid werden ingelast toen Don Young (88) na bijna vijftig jaar dienst overleed. Dit Republikeinse Congreslid was in heel Alaska geliefd, ook bij de inheemse groepen, omdat hij er altijd in slaagde genoeg geld voor natuurbescherming bij de federale overheid weg te halen. Peltola, die tussen 1999 en 2009 in het deelparlement van Alaska zat, was niet bepaald favoriet. Toen Sarah Palin zich meldde als kandidaat, ging iedereen ervan uit dat ze zou terugkeren in de landelijke politiek. Palin was gouverneur geweest van Alaska, was in 2008 de markante runner-up van presidentskandidaat John McCain en werd een van de meest gepersifleerde beroemdheden in Saturday Night Live. Maar de roem werd Palins ondergang. Alaskanen namen haar kwalijk dat ze in 2009 voortijdig stopte als gouverneur, om politiek commentator bij Fox News te worden. Peltola kon zich tegenover Palin positioneren als de bescheiden, ‘gewone’ Alaskaan. Palin bezit een villa van 2,5 miljoen euro in Arizona en voerde een groot deel van haar campagne in tv-studio’s buiten Alaska. Peltola woont nog steeds in het kleine stadje Bethel aan de Kuskokwimrivier. ‘Ik ben geen miljonair of internationale beroemdheid’, zei Peltola meermaals tijdens de campagne. Ze profiteerde eveneens van het nieuwe kiesstelsel van Alaska, waarin kandidaten zich in meerdere rondes onafhankelijk kandideren in plaats van dat ze binnen hun partij de voorverkiezingen moeten winnen. Bij de één-na-laatste ronde stemde 60 procent van de Alaskanen op de Republikeinse kandidaten Palin en Nick Begich, maar in de laatste ronde met Palin haalde Peltola 51,5 procent van de stemmen. De nederlaag van Palin is in feite ook een nederlaag voor Donald Trump, die zijn nadrukkelijke steun aan de Republikeinse uitsprak. De andere republikeinse kandidaat Begich wilde daarentegen van geen wijken weten, waardoor ze elkaar voortdurend in de haren vlogen. ‘Ik weet niet eens wie deze dude is, waar komt hij vandaan?’, zei Palin over haar partijgenoot. Pijnlijk, omdat Begich’ vader tot 1972 de directe voorganger was van Don Young als Alaskaans Congreslid. Voor Palin was het lastig om het hard te spelen tegenover Peltola. De twee kennen elkaar goed uit de tijd dat Palin gouverneur was en Peltola Alaskaans parlementariër. De twee hadden tijdens de campagne regelmatig vriendelijk sms-contact. Kenmerkend is een verkiezingsdebat enkele weken geleden, toen Peltola een vraag kreeg over infrastructuurprojecten maar Palin het woord nam. In plaats van door haar heen te praten bleef Peltola glimlachen, deed ze haar microfoon naar beneden en gaf ze Palin een bemoedigend klopje op de schouder. ‘Zie je hoe aardig ze is?’, zei Palin. ‘Zo zou het altijd moeten gaan in de politiek.’ Peltola is zoals de meeste democraten voorstander van het recht op abortus, bescherming van milieu en meer controle op wapenbezit, maar ook voor meer militaire aanwezigheid in Alaska vanwege Russische dreiging. Bovenal wil ze zich onderscheiden als een coalitiebouwer. ‘Alaska kampt met ernstige problemen als hevige inflatie en milieuverontreiniging. We moeten samen vooruit’, zei ze na haar uitverkiezing woensdag. Als parlementslid kreeg ze het al voor elkaar om parlementariërs van beide partijen, lokale bestuurders en vertegenwoordigers van inheemse gemeenschappen om tafel te krijgen om afspraken te maken over natuurbescherming. ‘Gewoon gedroogde vis met crackers (een Alaskaanse snack) op tafel zetten en iedereen komt wel’, zei Peltola daarover. In november gaan burgers van alle Amerikaanse staten naar de stembus om hun afgevaardigde te kiezen, ook in Alaska. Opnieuw neemt Peltola het dan op tegen Palin en Begich. Dit keer zal ze de favoriet zijn.||https://www.volkskrant.nl/nieuws-achtergrond/de-sympathieke-onbekende-underdog-die-sarah-palin-versloeg-in-alaska~b8179d50/
2022-09-01||Oorlog-kritische topman Lukoil overleden na val uit raam||De autoriteiten zijn ter plaatse om onderzoek te doen, aldus Interfax. Er zijn dit jaar al meerdere Russische zakenmensen en energietycoons op mysterieuze wijze om het leven gekomen. De 67-jarige Maganov viel uit een raam op de zesde verdieping van het ziekenhuis waar hij werd behandeld. De Russische autoriteiten melden dat hij werd behandeld voor hartklachten en dat Maganov ook depressief was. Sommige Russische media zeggen dat hij zelfmoord heeft gepleegd. Maganov was sinds 2020 voor­zitter van Lukoil en kreeg in 2019 een onderscheiding van president Poetin. In maart liet het bestuur van Lukoil zich nog kritisch uit over de Russische invasie van Oekraïne. Het concern riep toen als een van de weinige bedrijven in Rusland op tot een onmiddellijk einde aan de ­‘tragische’ oorlog. In mei overleed een oud--topbestuurder van Lukoil op mysterieuze wijze. Lukoil, ook in Nederland actief met tankstations, is het op een na grootste olieconcern van Rusland. Maganov werkte er sinds 1993 en werkte nauw met oprichter Vagit Alekperov. Die multimiljardair trad in april af als president, kort nadat het Verenigd Koninkrijk hem op een sanctielijst had gezet. Alekperov kwam in Nederland in het nieuws omdat hij de eigenaar was van de fabrikant van luxejachten Heesen Yachts uit Oss. Vanwege de sancties tegen Alekperov kon Heesen Yachts niet aan alle spullen komen om nieuwe schepen te maken. Inmiddels is het bedrijf naar eigen zeggen weer volledig Nederlands.||https://www.volkskrant.nl/economie/oorlog-kritische-topman-lukoil-overleden-na-val-uit-raam~bd6b956e/
2022-09-01||Prijzen koper en andere metalen omlaag door zorgen over minder vraag door recessie||De prijs van een ton koper zakte op de Londense metalenmarkt met bijna 2 procent tot 7650 dollar. In de voorgaande twee handelssessies waren ook al dalingen te zien. Koper wordt vaak beschouwd als een soort barometer voor de wereldeconomie, omdat het metaal in veel sectoren wordt gebruikt, zoals de bouw, de auto-industrie en de telecomsector. In maart steeg de koperprijs nog naar een record van 10.900 dollar per ton.||https://www.volkskrant.nl/economie/prijzen-koper-en-andere-metalen-omlaag-door-zorgen-over-minder-vraag-door-recessie~b9644699/
2022-09-01||Wat werkt er nou echt tegen racisme op de voetbaltribunes?||‘Nogmaals, het boeit me niet.’ Ajax-speler Brian Brobbey bleef het benadrukken toen een sportverslaggever herhaaldelijk probeerde te peilen wat de racistische spreekkoren van een aantal FC Utrecht-supporters met hem deden. Ajax won de wedstrijd zondag met 2-0, Brobbey scoorde één van de doelpunten. Aan ‘een stel simpele zielen’ wilde hij niet al te veel energie besteden. ‘Ze mogen lekker praten, uiteindelijk hebben wij gewonnen.’ De gelaten reactie van Brian Brobbey stond in schril contrast tot de woede die het incident in de voetbalwereld en samenleving losmaakte. De KNVB stelde direct een onderzoek in naar eventuele nalatigheid van FC Utrecht, de algemeen directeur van FC Utrecht verklaarde de mensen die ‘rare taal’ hadden gebezigd in beeld te hebben voor politie-onderzoek en burgemeester Sharon Dijksma van gemeente Utrecht noemde het incident een ‘regelrechte schande’. Het was niet het eerste incident sinds de prille start van het nieuwe voetbalseizoen, waarvan vrijdagavond met Fortuna Sittard - FC Utrecht de vijfde speelronde begint. Tijdens de wedstrijd om de Johan Cruijff Schaal tussen Ajax en PSV klonken een maand geleden nog antisemitische spreekkoren op de PSV-tribune. In een gepeperde brief aan de directeur van PSV kondigde burgemeester Femke Halsema vervolgens aan dat de supporters van de Eindhovense club bij de eerstvolgende wedstrijd tegen Ajax geen van allen welkom zijn in de Johan Cruijff Arena. ‘De maat is vol’, concludeerde ze resoluut. De KNVB zit al decennia in zijn maag met discriminerende spreekkoren op publieke tribunes. Maar de anti-discriminatieprogramma’s die in het verleden door de voetbalbond zijn opgetuigd, hebben nooit geleid tot een seizoen zonder kwetsende spreekkoren. Wedstrijden werden zelden gestaakt, en na elk incident leek de storm van maatschappelijke verontwaardiging net zo snel weer geluwd te zijn als die was opgestoken. Met ‘Ons voetbal is van iedereen’, het uitvoerigste anti-discriminatieprogramma tot nu toe, hoopt de KNVB sinds twee jaar iets in beweging te krijgen. ‘Zie het als een gereedschapskist met tools om discriminatie te bestrijden’, zegt woordvoerder Jaap Paulsen. Enkele maatregelen die volgens Paulsen het verschil moeten maken: een app waarmee supporters melding van discriminatie kunnen doen, stadionverboden die oplopen tot twintig jaar en slimme technologie in stadions om daders beter en sneller te detecteren. Het ‘aanvalsplan’ komt niet uit de lucht vallen. In november 2019 raakte Excelsior-speler Ahmad Mendes Moreira tijdens een wedstrijd tegen FC Den Bosch hevig geëmotioneerd toen een groepje supporters – net na een pro-Zwarte Piet-demonstratie – racistische leuzen naar hem riep. Toen bleef de verontwaardiging wél hangen, mede door het landelijke racismedebat dat al een tijdje bezig was. Het kabinet en de KNVB trokken 14 miljoen euro uit om de kwetsende spreekkoren aan te pakken. In februari 2020 lag het plan al klaar. Het is volgens deskundigen nog te vroeg om te zien of het KNVB-programma al effect heeft. Al is het maar omdat het plan vlak voor de coronapandemie is gelanceerd en voetbalclubs het toen vaak zonder publiek moesten doen. De aanpak van racisme en discriminatie is bovendien een zaak van lange adem, zegt Jacco van Sterkenburg, die als bijzonder hoogleraar op het gebied van racisme in de voetbalwereld en media verbonden is aan de Erasmus Universiteit. Toch merkt hij dat er wel degelijk iets is veranderd, mogelijk ook dankzij de inspanningen van de KNVB. ‘Clubs en fans reageren feller en sneller en op racistische spreekkoren. Dat zag je ook na de incidenten in Utrecht en Amsterdam.’ Even vreesde Van Sterkenburg dat de KNVB vooral zou inzetten op repressieve maatregelen. Maar met het actieplan investeert de KNVB vooral in bewustwording door middel van campagnes en trainingsprogramma’s over discriminatie en diversiteit. ‘Je moet een norm stellen, natuurlijk’, zegt hij. ‘Maar zonder bewustwording zijn bestuurders en fans minder bereid om het aan te pakken.’ Van Sterkenburg wijst ook op de voorbeeldfunctie van politieke bestuurders. Het besluit van burgemeester Halsema om PSV-supporters bij de eerstvolgende wedstrijd te weren, ziet hij daarom als een lichtend voorbeeld van gepaste normstelling. ‘Halsema kreeg veel kritiek, maar zij laat tenminste zien dat antisemitische spreekkoren niet genormaliseerd horen te zijn.’ Advocaat Christian Visser, gespecialiseerd in voetbalzaken, noemt de collectieve sanctie door de Amsterdamse burgemeester juist problematisch. ‘Generaliseren is het laatste wat je moet doen, dat zet kwaad bloed bij de goedwillenden die nog altijd in de meerderheid zijn. Ik pleit meer voor een individualistische aanpak.’ Een meldplicht voor supporters met een stadionverbod tijdens de wedstrijd zou volgens Visser bijvoorbeeld kunnen werken. ‘Maar dan wel in ruil voor strafvermindering. Dus een stadionverbod van vier jaar mag best naar anderhalf jaar als de supporter zich in die tijd elke keer netjes meldt. Want vergeet ook niet dat de meeste mensen die rond een voetbalwedstrijd worden opgepakt voor het eerst met de politie in aanraking zijn gekomen.’ Jacco van Sterkenburg is kritischer over de KNVB-app om meldingen door te geven. In anderhalf jaar tijd kwamen 93 meldingen uit het betaald én amateurvoetbal binnen via de app: een puntje van de ijsberg, vermoedt hij. ‘Ik krijg niet indruk dat de app vaak wordt gebruikt.’ Het KNVB-programma moet volgens Van Sterkenburg bovendien meer oog hebben voor online-racisme tegen spelers. ‘Dat probleem neemt echt toe, zeker rond grote evenementen.’ Dat wordt inmiddels ook erkend door de KNVB. Uit een onderzoek door kennisinstituut Movisie onder honderd profspelers bleek in juli dat 44 procent van de deelnemers discriminerende berichten via social media heeft ontvangen. Ruim 90 procent ziet online geregeld discriminerende berichten voorbijkomen die tegen collega’s zijn gericht. Marianne van Leeuwen, directeur betaald voetbal KNVB, noemde de resultaten bij de presentatie van het onderzoek ‘een klap in het gezicht van het voetbal’.||https://www.volkskrant.nl/nieuws-achtergrond/wat-werkt-er-nou-echt-tegen-racisme-op-de-voetbaltribunes~b2459434/
2022-09-01||Polen eist schadevergoeding van 1,3 biljoen euro voor Duitse bezetting tijdens Tweede Wereldoorlog||‘Vandaag in het kasteel van Warschau wordt het besluit genomen en aangekondigd dat Polen herstelbetalingen zal vragen, herstelbetalingen voor alles wat de Duitsers tussen 1939 en 1945 in Polen hebben gedaan’, zei Jaroslaw Kaczynski, voorzitter van de regeringspartij PiS, donderdag. De partijleider deed aankondiging precies 83 jaar na de Duitse inval in Polen. De schadeclaim is de conclusie van een uitgebreid onderzoek naar de verwoesting die de nazi’s in Polen hebben aangericht. Hiertoe werd in 2017 een parlementaire onderzoekscommissie opgericht, bestaande uit dertig deskundigen, die donderdag hun rapport uitbrachten. Volgens Kaczynski is de 1,3 biljoen euro of 1.300 miljard uit het rapport een conservatieve schatting en kan het bedrag nog veel verder oplopen. Berlijn heeft de claim bij voorbaat afgewezen. ‘De kwestie van de herstelbetalingen is afgerond’, reageert een woordvoerder van het ministerie van Buitenlandse Zaken. Duitsland beargumenteert dat alle Oostbloklanden in de jaren na de oorlog compensatie ontvingen. Ook kreeg Polen stukken Duits grondgebied toegewezen. In 1953 deed Polen afstand van het recht op schadevergoeding. Hoewel dat besluit onder grote druk van de Sovjet-Unie werd genomen, heeft de Poolse regering het later meermaals bevestigd. Kaczynski verwacht ook niet dat Duitsland direct akkoord zal gaan, maar laat zich niet zomaar uit het veld slaan. ‘We kloppen bij Duitsland aan voor onderhandelingen. Dat wordt een lang en moeilijk traject’, zei hij na de ceremoniële onthulling van het onderzoeksrapport. Volgens de Poolse regering is de compensatie tot op heden onvoldoende voor het grote leed dat het land werd aangedaan. Tijdens de meer dan vijf jaar durende Duitse bezetting kwamen naar schatting zes miljoen Polen om het leven, onder wie drie miljoen Joden. In het hele land werden steden, infrastructuur en industrie verwoest. Na een opstand werd de Poolse hoofdstad Warschau in 1944 met de grond gelijk gemaakt en duizenden burgers geëxecuteerd. De oorlog was ‘een van de meest verschrikkelijke tragedies in onze geschiedenis’, zei president Andrzej Duda donderdag tijdens een herdenking in Gdansk. Duitsland ontkent die geschiedenis niet. De eerste dag van september is ‘een dag van schuld en schaamte, die ons steeds weer herinnert aan de misdaden die Duitsland heeft begaan’, zei Dietmar Nietan, binnen de Duitse regering verantwoordelijk voor de samenwerking met Polen, die steeds moeizamer verloopt. Sinds PiS in 2015 aan de macht kwam, roept de Poolse regering regelmatig dat Duitsland compensatie is verschuldigd. Volgens oppositieleider en oud-premier Donald Tusk gaat het PiS partij niet om het geld, maar is het een manier om zieltjes te winnen. ‘Kaczynski maakt er geen geheim van dat hij met deze anti-Duitsland campagne meer steun wil krijgen voor zijn regeringspartij’, aldus Tusk.||https://www.volkskrant.nl/nieuws-achtergrond/polen-eist-schadevergoeding-van-1-3-biljoen-euro-voor-duitse-bezetting-tijdens-tweede-wereldoorlog~b6185fdd/
2022-09-01||Zonder Gorbatsjov had Poetin Oekraïne met rust gelaten en had Baudet iemand anders moeten vereren||In de Volkskrant stond donderdag een prachtige foto waarop Nancy Reagan en haar man Ronald en Michaïl Gorbatsjov met zijn echtgenote Raisa gezellig bij elkaar zijn op Rancho del Cielo, het vakantieverblijf van de Reagans in Californië. Het is 3 mei 1992. Reagan (dan 81) is al ruim drie jaar de voormalige president van de VS, en Gorbatsjov (61) is vier maanden eerder afgetreden als de laatste president van de Sovjet-Unie. Met zijn overlijden, deze week, is het definitief een foto uit een voorbije tijd geworden – de andere drie geportretteerden stierven al eerder. Michaïl Gorbatsjov was zes jaar en negen maanden, tussen maart 1985 en december 1991, de machtigste man van de Sovjet-Unie. Een stuk langer dan zijn voorgangers Andropov en Tsjernenko, maar veel korter dan Brezjnjev (18 jaar), Chroesjtsjov (11) en Stalin (30). Toch groeide hij in die zes jaar uit tot de Sovjet-leider die de wereld veranderde. Zonder de goedmoedige lobbes op de foto stond ons nu vermoedelijk geen koude winter te wachten en was de inflatie een stuk lager geweest – maar dat is misschien een te negatieve benadering. De geschiedenis is een voortdurende serie kettingreacties, waarin de ene gebeurtenis schijnbaar logisch voortkomt uit de andere – mogelijk is dat onze manier van orde scheppen in de chaos. Meestal is een hoofdrol weggelegd voor een mens (behalve bij acts of God); je weet alleen nooit zeker of het zonder het betreffende individu anders was gegaan. De geschiedenis is geen herhaalbaar wetenschappelijk experiment, maar het is altijd leuk om je het hoofd te breken over what if-vragen. Vaststaat dat Gorbatsjov aan de basis stond van perestrojka en glasnost, de ‘verbouwing’ van het Sovjet-systeem en de nieuwe ‘openheid’. Hij kon zelf niet overzien welke enorme krachten hij daarmee losmaakte, maar zeker is dat uit die twee begrippen de ontmanteling van de Sovjet-Unie voortvloeide, iets wat hij graag zou hebben vermeden. Waarschijnlijk was zonder Michaïl Gorbatsjov Duitsland niet herenigd en had de EU tien landen – en miljoenen vrije burgers – minder geteld. Dat toont de invloed die één mens op het verloop van de geschiedenis kan hebben – of je moet geloven dat de Sovjet-Unie ook zonder Gorbatsjov als een totaal verrot bouwwerk in elkaar was gestort, maar dan later. Zonder Gorbatsjov was in 1989 de Berlijnse Muur niet gevallen, het symbolische einde van de Koude Oorlog. Op de foto uit 1992 maakt Gorbatsjov een ontspannen en tevreden indruk. Hij is weliswaar uit zijn functie gezet, maar hij heeft de wereld veranderd: hij heeft meer gedaan dan een steen verleggen in de rivier. In zijn memoires schrijft Reagan dat met hem en Gorbatsjov een ‘nieuwe era in de geschiedenis begon, een tijd van blijvende vrede’. Dat idee heeft Gorbatsjov ook, al spreekt hij in 1990 iets voorzichtiger van ‘een langdurige vrede’. Zonder Gorbatsjov was Oekraïne niet zelfstandig geworden. Zonder Gorbatsjov had Poetin Oekraïne niet hoeven binnenvallen om een begin te maken met het rechtzetten van ‘de grootste geopolitieke catastrofe van de eeuw’, de ontmanteling van de Sovjet-Unie. Zonder Gorbatsjov was Poetin nog een anonieme KGB-agent geweest in Oost-Duitsland. Zonder Gorbatsjov had T. Baudet iemand anders moeten kiezen als object van zijn mateloze verering. Zonder Gorbatsjov had John Le Carré nog zeker drie spionage-meesterwerken geschreven. Tegen een vriend, radio-journalist Aleksej Venediktov, zei Gorbatsjov op het einde dat hij moest toezien hoe zijn ‘levenswerk werd ondermijnd’. Zonder Gorbatsjov had de geschiedenis er anders uitgezien – zo was er bijvoorbeeld geen Gorbatsjov geweest, de man die de loop van de geschiedenis verlegde.||https://www.volkskrant.nl/columns-opinie/zonder-gorbatsjov-had-poetin-oekraine-met-rust-gelaten-en-had-baudet-iemand-anders-moeten-vereren~b96f4054/
2022-09-01||Palestijnse gevangenen gebruiken honger als wapen om tegen opsluiting te vechten||Je moet goed kijken om de gelijkenissen te zien: de ene foto is van een knappe man met donkere ogen en een ondeugende lach, de andere van een uitgemergeld, uitgeput mens dat zich vastklampt aan het laatste stukje leven in zijn lijf. Het is dezelfde persoon, Khalil Awawdeh, een Palestijnse gevangene die vecht tegen zijn detentie door voedsel te weigeren. Sinds 3 maart, dus bijna zes volledige maanden, heeft Awawdeh niets gegeten: hij dronk alleen water, en nam soms een likje suiker of zout, omdat Israël hem zonder rechtszaak of aanklacht voor onbepaalde tijd vasthoudt - iets wat ‘administratieve detentie’ wordt genoemd. Woensdag liet Awawdeh weten dat hij op 2 oktober zal worden vrijgelaten (tot die tijd zal hij aansterken in het ziekenhuis), wat betekent dat zijn hongerstaking voorbij is. Op dezelfde dag werd echter aangekondigd dat duizend Palestijnse gevangenen donderdag gezamenlijk in hongerstaking gaan om te protesteren tegen de omstandigheden in Israëlische gevangenissen. Die zijn volgens hen ernstig verslechterd nadat zes Palestijnen vorig jaar september ontsnapten en zeker twee weken voortvluchtig bleven. Palestijnse gevangenen hebben weinig middelen om tegen Israël te vechten en grijpen al jaren naar hongerstakingen als wapen. Soms in hun eentje, soms collectief, in de hoop op deze manier hun omstandigheden te verbeteren, of om te protesteren tegen de detentie zelf. In The New York Times vertelt Sahar Francis, directeur van Addameer, een organisatie die Palestijnse gevangenen bijstaat, dat vrijwel elke verbetering in de gevangenissen met hongerstakingen is afgedwongen. ‘Voor garantie op matrassen gingen mensen in hongerstaking, voor een pen, voor alles.’ Toen in 2015 het Israëlische parlement debatteerde over een wet om hongerstakers gedwongen te voeden (die wel is aangenomen, maar nooit is uitgevoerd), zei de toenmalige minister van Binnenlandse Veiligheid Gilad Erdan dat gevangenen met de hongerstakingen ‘een nieuw soort zelfmoordaanslagen’ hadden ontwikkeld, die de veiligheid van het land bedreigt. Op dit moment zitten naar schatting 4.450 Palestijnen in een Israëlische cel, van wie 723 in administratieve detentie - het hoogste aantal sinds 2008. Elf van hen hebben de Israëlische nationaliteit, en volgens de ngo Movement for Freedom of Information zitten 184 van hen al langer dan een jaar vast, onder wie één minderjarige. Israël stelt dat deze vorm van detentie soms nodig is om staatsgevaarlijke Palestijnen van de straat te houden zonder gevoelige informatie te hoeven vrijgeven, maar volgens mensenrechtenorganisaties is het een flagrante schending van de rechten van Palestijnen én van internationale verdragen. Voor Khalil Awawdeh was het vooruitzicht om zonder enig perspectief opgesloten te zitten, onverdraaglijk. Het was niet de eerste keer dat hij in de cel terecht kwam: de 40-jarige Palestijn is in totaal vijf keer gearresteerd, en heeft dertien jaar van zijn leven in een Israëlische gevangenis doorgebracht, waarvan zes jaar in administratieve detentie. Het is niet duidelijk wat zijn misdaad deze keer precies was (want er was geen aanklacht), behalve dat hij volgens Israël een activist is voor de Palestijnse Islamitische Jihad. Afgelopen weekeinde kwam een filmpje van Awawdeh naar buiten, met beelden van zijn holle ogen en zijn ingevallen lijf. Zijn stem was nauwelijks hoorbaar. Awawdeh sprak langzaam en zacht, maar zijn woorden waren nog vol strijdlust. ‘Dit lichaam’, zei hij, ‘waarvan alleen nog botten en vel over zijn, is niet het beeld van de zwakte en naaktheid van het Palestijnse volk. Het reflecteert het gezicht van de bezetting.’ Woensdag waren er twee nieuwe filmpjes: één waarop Awawdeh zei te hebben ‘gewonnen’ en aankondigde zijn hongerstaking te beëindigen, en nog één, waarop zijn familie juichend met hem videobelt. Zijn gezicht is net zo uitgemergeld als in de eerdere clip, maar er is één groot verschil. Er zit een lach op.||https://www.volkskrant.nl/nieuws-achtergrond/palestijnse-gevangenen-gebruiken-honger-als-wapen-om-tegen-opsluiting-te-vechten~b9c06015/
2022-09-01||Augustus was recordmaand voor zonnestroom: ruim 60 procent meer dan vorig jaar||Een belangrijke verklaring is de energiecrisis. Sinds de extreme stijging van de gas- en stroomprijs is er sprake van een run op zonnepanelen. Vorig jaar steeg het zogenoemd geïnstalleerd zonvermogen al met bijna eenderde en dit jaar zal de ­stijging nog hoger zijn, verwacht ­Zonneplan. Ook daalt het totale energieverbruik in Nederland als gevolg van de crisis, waardoor het aandeel zon op het totaal is gegroeid. Verder hielp de natuur een handje mee met het overvloedig schijnen van de zon. In augustus was gemiddeld sprake van 270 zon­uren, tegenover 165 vorig jaar. De productie van wind verliep minder voorspoedig: door gebrek aan wind lag de opbrengst van windenergie ruim eenderde lager. Niettemin was het aandeel van zon en wind in het totaal 39 procent. Een jaar geleden was dat 32 procent. Het gaat Zonnestroom voor de wind in Nederland. Dankzij sterke prijsdalingen van panelen, ruimhartige subsidies en recentelijk de hoge energieprijzen heeft Nederland zich ontwikkeld van achter­blijver tot kampioen zonnestroom: sinds dit jaar staat het land in de ­wereldwijde toptien van producenten van zonne-energie. Nederland passeerde de afgelopen jaren Frankrijk, het Verenigd Koninkrijk, Duitsland en Italië en staat nu samen met het zonnige Spanje op eenzame hoogte. De toevloed van zonne-energie leidt ook tot problemen, vooral op het elektriciteitsnet, dat op zonnige dagen in het voorjaar en de zomer steeds vaker overbelast raakt. Oorzaak is de grote hoeveelheid stroom van een aantal grote energiecentrales die tussen zonsopgang en het middaguur het net op komt. Netbeheerders moeten daarom op zonnige dagen veel moeite doen om het stroomnet in balans te houden; aanbod van en vraag naar stroom moeten altijd in evenwicht zijn. Om de problemen het hoofd te bieden, is afgesproken dat nieuwe grote aanbieders van zonnestroom maximaal de helft van het totale vermogen het net op mogen brengen, willen ze aanspraak kunnen maken op subsidies.||https://www.volkskrant.nl/economie/augustus-was-recordmaand-voor-zonnestroom-ruim-60-procent-meer-dan-vorig-jaar~b9fd83dd/
2022-09-01||Lelijk spelen is het wapen van de underdog, weet nationale basketbalploeg voor EK||‘Ik heb natuurlijk stiekem al een beetje gekeken tegen welke spelers ik kan komen te staan’, geeft Jesse Edwards (22) lachend toe. De 2.12 meter lange Amsterdammer staat dan wel te boek als groot talent op het college-niveau in Amerika, waar hij bij Syracuse University zijn thuiswedstrijden afwerkt voor 36 duizend toeschouwers, maar dit is de eerste keer dat hij tegenover echte sterren komt te staan. De naam Nikola Jokic komt in het relaas van elke international voorbij. In de openingswedstrijd tegen Servië spelen de Nederlanders tegen de spelmakende center van de Denver Nuggets, die afgelopen seizoen voor het tweede jaar op rij werd uitgeroepen tot beste speler in de almachtige NBA. De regerend MVP is niet de enige topper die Nederland treft in de groepsfase. Edwards: ‘Vooral naar de duels met Lauri Markkanen kijk ik echt uit.’ De Finse schutter was vorig jaar goed voor gemiddeld 15 punten per NBA-wedstrijd bij de Cleveland Cavaliers. Het internationale basketbal is een hechte gemeenschap. Zo blijkt Keye van der Vuurst de Vries (20), het grote talent aan Nederlandse zijde, al geruime tijd goede vrienden met Deni Avdija. Waar de Nederlandse spelmaker al jong naar het Belgische basketbalbastion Oostende ging, schopte de jonge ster van Israël het al tot de NBA, waar hij imponeert bij de Washington Wizards. ‘Ik raakte met Avdija bevriend toen we als tieners kamergenoten waren op een internationaal basketbalkamp’, aldus Van der Vuurst de Vries, die zijn jeugdvriend zal treffen in het tweede groepsduel. Dat Nederland het toernooi opent tegen Servië (vrijdag) en Israël (zaterdag), de twee sterkste tegenstanders uit de groep, is niet ideaal. Matt Haarms (25 en 2,21 m) de langste van de toch al niet geringe Nederlanders is duidelijk over het strijdplan. ‘Wij moeten ons onderscheiden in de dingen die andere teams misschien niet willen doen. Niet iedere ploeg zal voor elke offensieve rebound willen gaan’, stelt Haarms, die zijn geld verdient bij Skyliners Frankfurt in de Bundesliga. ‘Er zullen teams tussen zitten die lekker mooi, lekker rustig willen spelen op dit toernooi. Wij moeten lelijk basketbal durven spelen. Voor elke fiftyfifty-bal op de grond durven duiken. Het spel fysiek maken.’ Haarms legt bevlogen uit waar zo’n spelinsteek toe kan leiden. ‘De echt goede landenteams hebben én NBA-waardig individueel talent én zo’n nietsontziende mentaliteit. Maar er zijn ook ploegen waar die mentale component wat ontbreekt. En daar moeten wij als underdog gebruik van maken. We weten nog niet wie deze ploegen zullen zijn. Maar als je elke wedstrijd zelf in elk geval bereid bent om te knokken voor iedere bal, dan kom je daar snel genoeg achter.’ De boomlange center, die opgroeide in Amsterdam-West, maar al op jonge leeftijd naar Spanje en de VS vertrok, is ook een realist. Aangezien Nederland geen enkele speler heeft die in een topcompetitie als de NBA of de EuroLeague speelt, zal de bereidheid om het vuile werk op te knappen het verschil moeten maken. ‘Zolang wij geen superster hebben, zoals Servië dat heeft met Jokic, moet dit de speelcultuur met het Nederlands team zijn. Wanneer de toptalenten uit de volgende generatie dan bij ons aansluiten, weten ze meteen wat er wordt verwacht.’ Mocht Nederland door de groepsfase heen komen, zou dat een stunt zijn. Daarvoor zijn er vermoedelijk twee overwinningen nodig. Uit de groep van zes gaan er vier ploegen door naar de achtste finales. Vooral in de laatste drie groepsduels, tegen Tsjechië, Polen en Finland, zal het moeten gebeuren. De bondscoach sluit zich aan bij het verhaal van Haarms. ‘Voor ons is het van essentieel belang dat we een underdog-mentaliteit hebben’, zegt Maurizio Buscaglia, met de schorre intensiteit die eigenlijk alleen sporttrainers hebben. Maar de charismatische Italiaan is een stuk pragmatischer dan zijn center. ‘De truc is om telkens slechts van balbezit naar balbezit leven. Om vooral niet al te ver vooruit te hoeven denken.’ De ervaren coach weet hoe slopend dit EK zal worden. ‘In zeven dagen tijd spelen we vijf wedstrijden. Wat betekent dat de dagindeling van de spelers bomvol zit: opstaan, ontbijten, trainen, lunchen, wedstrijd, en dat elke dag weer.’ Buscaglia is realistisch over de kwaliteiten en zwakke punten van zijn ploeg. ‘Wij hebben geen speler die de scorende last in zijn eentje op de schouders kan nemen. Onze collectieve identiteit, vooral bij het verdedigen, is dus van levensbelang.’||https://www.volkskrant.nl/sport/lelijk-spelen-is-het-wapen-van-de-underdog-weet-nationale-basketbalploeg-voor-ek~b4bfb872/
2022-09-01||Ik neem mijn kritiek op de Forumscholen terug||In Catalonië vielen dinsdag hagelstenen van tien centimeter uit de lucht, een derde van Pakistan staat onder water, bij ons verhongeren egels en vogels omdat door de droogte de grond te hard is om voedsel te kunnen vinden, en ik neem alles terug wat ik over de Forumschool in Almere heb geschreven. Het roer moet om: ik wil die optimistische klimaatlessen ook. Ik snap dat ik als vijftiger niet zomaar tussen die ‘minder dan tien’ kleuters kan gaan zitten. Zij zijn onbeschreven blaadjes, mij moet je van alles afleren. Maar zie het als een uitdaging. Bedelf me onder knip-en-plakgrafieken, maak het KNMI verdacht, zeg dat de Rijn zo laag staat omdat Zwitserland een dam heeft gebouwd en doe er een vaag fotootje bij. Spoel alsjeblieft mijn hersens, zodat ik niet meer zo bang ben omdat we te midden van alle crises nog steeds de allergrootste onvoldoende aandacht geven, en laat mij vrede vinden tussen de bewust onnozelen.||https://www.volkskrant.nl/mensen/ik-neem-mijn-kritiek-op-de-forumscholen-terug~bb91f844/
2022-09-01||Gakpo laat zich niet verleiden tot een Engels avontuur en kiest voor PSV. Tot de winterstop ||Daarmee kwam een (voorlopig) einde aan een even hectisch als bewogen spel om de handtekening van de geboren en getogen Eindhovenaar, die lange tijd aanstuurde op een vertrek, maar uiteindelijk zelf besloot om de club waar hij van kleins af aan rondloopt trouw te blijven. Verwoede pogingen van Leeds United en Southampton ten spijt, gefortuneerde clubs uit de Premier League die zich met een flinke zak geld in Eindhoven hadden gemeld. Beide dachten de aanvaller vlak voor het sluiten van de transfermarkt nog te kunnen verleiden. De verwachting is nu dat Gakpo snel een sterk verbeterd contract tekent bij PSV. Terwijl de aanvaller woensdagavond tegen Volendam met drie doelpunten op zijn beoogde afscheidsfeest zelf de slingers ophing, werd op de burelen van het Philips Stadion stevig onderhandeld over de prijs waarvoor hij PSV mocht verlaten. Southampton leek de beste papieren te hebben en wilde zo’n veertig miljoen euro betalen. Maar vlak voor het verstrijken van de Nederlandse deadline (woensdag 23.59 uur) bleek Leeds United bereid daar nog een paar miljoen bovenop te doen. De nummer zes van de Premier League had volgens het Eindhovens Dagblad eerder al een persoonlijk akkoord bereikt met Gakpo. Iets na middernacht gaf de zevenvoudig international zelf te kennen bij PSV te willen blijven. Zo kwam een wens uit van trainer Ruud van Nistelrooij, die weet dat de kans op sportief succes groter is mét Gakpo in de gelederen. In negen officiële wedstrijden scoorde de rechtspoot op links dit seizoen al zeven keer en stond zes keer aan de basis van een doelpunt. Maar vanuit financieel oogpunt had PSV deze zomer graag één speler voor een flinke som geld verkocht, zeker nadat het zo’n twintig miljoen euro aan zich voorbij zag gaan door het mislopen van de Champions League. De club wees eerder deze week een bod van zo’n 40 miljoen euro van Chelsea op Ibrahim Sangaré af, misschien wel met de gedachte dat de kans groot zou zijn dat Gakpo nog verkocht zou worden. Voor PSV is het zaak voor 1 juli 2023 een klapper op de transfermarkt te maken, om geen rode jaarcijfers te hoeven schrijven. Het is een zorg voor later. Donderdag overheerste vooral opluchting over het aanblijven van Sangaré én Gakpo, al was het tussen hoop en vrees. Tot 23.59 uur kan er nog gebeld worden.||https://www.volkskrant.nl/sport/gakpo-laat-zich-niet-verleiden-tot-een-engels-avontuur-en-kiest-voor-psv-tot-de-winterstop~b3436f64/
2022-09-01||Japanse minister wil eindelijk af van floppydisks in poging ouderwetse overheid te moderniseren||Japan mag dan bekend staan als hightechwalhalla, het overheidsapparaat is er berucht om het gebruik van verouderde technologie. Volgens de minister zijn er nog altijd zo’n 1.900 procedures waarbij bedrijven verplicht opslagmedia als cd-roms en floppy’s moeten gebruiken. Daar wil hij van af, zodat bijvoorbeeld het aanleveren van documenten of het indienen van aanvraagformulieren online kan. Taro Kono, een conservatieve politicus die wordt genoemd als potentiële premierskandidaat, vindt de modernisering van de overheid veel te traag gaan. De naar zijn mening archaïsche regels over gegevensdragers geeft hij daar mede de schuld van. ‘Waar kun je tegenwoordig überhaupt nog floppy’s kopen?’, zei hij volgens persbureau Bloomberg dinsdag op een persconferentie. Nog dit jaar moet er een wetsvoorstel liggen, aldus de minister, die nog geen maand op zijn nieuwe post zit. En wat hem betreft blijft het niet bij het aanpakken van verouderde gegevensdragers. Ook het veelvuldige gebruik van de fax is hem een doorn in het oog, zei hij dinsdag. Niet alle Japanse ambtenaren zullen zijn enthousiasme voor vernieuwing delen. Vorig jaar, in de rol van minister van Administratieve Hervormingen, keerde hij zich al eens tegen de fax en de hanko, het rode stempel dat in Japan op officiële documenten als trouwaktes moet worden gezet. Toen slaagde Kono er niet in ze uit te bannen. Ook de floppydisks hebben nog altijd hun liefhebbers. Toen het lokale bestuur van Tokio vorig jaar de diskettes afschafte, roemde een ambtenaar die er nog graag gebruik van maakte de betrouwbaarheid ervan. Tegen het Japanse nieuwsblad Nikkei Asia zei hij, nadat hij er met pijn in het hart afstand van had gedaan, dat de diskettes ‘bijna nooit kapotgingen of data kwijtraakten’. Floppy’s kwamen begin jaren zeventig op de markt en zijn sindsdien als het om opslagcapaciteit gaat ver voorbijgestreefd. Om 32 gigabyte op te slaan, zouden er van het populairste model floppy ruim 20 duizend stuks nodig zijn. Producent Sony maakt ze sinds 2011 niet meer. Japan haalt wel vaker het nieuws vanwege het vasthouden aan oude technieken. In 2018 gaf de net aangetreden minister die verantwoordelijk was voor cybersecurity, Yoshitaka Sakurada, toe nog nooit van zijn leven een computer te hebben gebruikt. Dat was volgens hem ook niet nodig: ‘Ik geef de opdrachten en de assistenten typen die in.’ Ook in andere landen verloopt het afstappen van floppydisks soms traag. Zo gebruikte het Amerikaanse ministerie van Defensie tot de zomer van 2019 diskettes in een besturingssysteem van zijn kernwapenarsenaal. Overigens had dat systeem uit de jaren zeventig ook een voordeel: het stamde van vóór het moderne internet, waardoor het extreem moeilijk te hacken viel.||https://www.volkskrant.nl/nieuws-achtergrond/japanse-minister-wil-eindelijk-af-van-floppydisks-in-poging-ouderwetse-overheid-te-moderniseren~ba1b1e5e/
2022-09-01||‘Haar vegan vrienden laten regelmatig hun B12 controleren, zij heeft daar ook recht op’||Het is de arrogantie van de gezonden waarmee ze haar vermeende recht op zorg komt opeisen. Ze is erg met haar gezondheid bezig: ze eet heel gezond en sport veel. Ze wil bloedonderzoek, gewoon, als check, om de status van haar vitamines en mineralen te weten. ‘Heb je klachten?’, vraag ik. Nee, gelukkig niet. Maar veel van haar vegan vrienden laten regelmatig hun vitamine B12 controleren. Bij klachten is het soms goed bloedonderzoek te doen en bij mensen die een verhoogd risico op bepaalde ziektes hebben, checken we ook wel preventief. Maar het nut van algemene health checks is niet bewezen en is geen onderdeel van huisartsenzorg, zeg ik. Toch wil ze het, preventie is toch altijd beter en ik kan toch wel even een labformuliertje voor haar invullen? Ik vertel haar dat ze zelf online een test kan aanvragen bij het lab. Die zal ze waarschijnlijk zelf moeten betalen, meestal vergoedt de verzekeraar dat niet. Ze reageert gepikeerd. Juist doordat ze zo gezond leeft, is ze niet ziek en heeft ze geen klachten, legt ze uit. Het is toch raar dat mensen die ongezond leven en daardoor ziek zijn wél zorg vergoed krijgen, maar mensen zoals zij, die bewust leven en daardoor gezond zijn, niet. Ze voelt zich gestraft voor haar goede gedrag. ‘Moet ik dan liegen dat ik moe ben? Dat is toch idioot.’ Ik krijg er jeuk van. Steeds vaker vinden mensen dat ze recht hebben op zorg, niet omdat ze zorg nodig hebben, maar omdat het product ‘zorg’ bestaat en waarom zouden zij minder recht hebben daar gebruik van te maken dan een ander? Op de spoedpost zien we dit consumptiegedrag ook. Er komen regelmatig mensen die vinden dat wij ze ’s avonds best kunnen zien voor hun niet-spoedeisende probleem: ze betalen toch premie? Alsof je van de brandweer eist dat die jaarlijks je huis controleert op brandveiligheid, want je hebt immers een brandverzekering. En de politie moet jaarlijks een inbraaktest doen, want je hebt ook een inboedelverzekering. Belachelijk dat ze niks doen en pas betalen als er ingebroken wordt, terwijl jij investeert in goede sloten, waarmee inbraak voorkomen wordt. Gezondheid is maar beperkt maakbaar. Ziekte is vooral domme pech. En voor zover gezondheid beïnvloedbaar is: wie genoeg geld, tijd en gevoel van eigenwaarde heeft om eraan te werken mag zich gelukkig prijzen. Kunnen investeren in gezond gedrag is ook dom geluk. Het corpocentrisme van de Arie Boomsma’s van de wereld heeft iets engs. De obsessie met en verheerlijking van het eigen lichaam staat lijnrecht tegenover het idee dat gezondheid vooral een groot geluk is. Veel mensen hebben urgentere zorgen dan lichaamsoptimalisatie. De komende winter zullen de zorgen toenemen. Door de stijging van de energieprijzen zullen veel mensen de Piramide van Maslow afdonderen naar standje overleving. Met meer stress en meer ziekte tot gevolg. Gelukkig hebben ze dan recht op zorg. Als je geluk hebt, heb je misschien wel geen zorg nodig. Rinske van de Goor is huisarts||https://www.volkskrant.nl/wetenschap/haar-vegan-vrienden-laten-regelmatig-hun-b12-controleren-zij-heeft-daar-ook-recht-op~b282d8eb/
2022-09-01||Cate Blanchett: ‘Het artistieke hoeft voor mij niet educatief te zijn’||Uit de mond van de 58-jarige filmmaker zijn dat geen lichte woorden: nadat hij handenvol Oscarnominaties had vergaard met zijn eerste films In the Bedroom (2001) en Little Children (2006), kwam de ene na de andere productie waarop hij zich stortte niet van de grond. Dit is zijn eerste film in dertien jaar. En dat Blanchett de film ‘draagt’ is nog zwak uitgedrukt: de Australische actrice (53) zit in vrijwel elke scène van het tweeënhalf uur lange portret van een vrouw die haar leven ziet (of doet) instorten. Lydia Tár, heet het hoofdpersonage uit de film, die is opgenomen in de competitie voor de Gouden Leeuw. Ze is de wereldberoemde (verzonnen) Amerikaanse dirigent van een hoog aangeschreven Duits orkest. Een briljante en snedige vrouw, die volledig vergroeid is met haar plaats aan de top. Veeleisend voor zichzelf, soms een tiran voor haar adepten, assistenten, sponsoren en orkestleden. Iedereen dweept met haar, deels ook uit angst: Tár is het middelpunt van wat tegenwoordig een ‘toxische’ biotoop heet. Field schreef en regisseerde een verhaal dat nog weinig is verteld. Waar in de media afgelopen jaren berichten opdoken over mannelijke topdirigenten die hun positie misbruikten, is het hier een lesbische vrouw die zich schuldig maakt aan ongepaste avances op de werkvloer. Tár is een fictief portret van de zeldzame vrouwelijke dirigent die wél de top heeft gehaald en zich heeft ingevochten in een wereld die wordt bepaald door mannen. Het is een psychologisch drama over de corrumperende werking van adoratie en macht: hoezeer die krachten zowel de leider als de ondergeschikte in een ongezonde rol dwingen, of helpen. Tijdens de persconferentie voor Tár, wordt Blanchett gevraagd naar het belang van films over lesbische vrouwen, in een tijd waarin lhbti-rechten in veel landen onder vuur liggen. De actrice, die eerder de hoofdrol speelde in Carol (2015), over een lesbische vrouw in het repressieve Amerika van de jaren vijftig: ‘Ik denk dat die films van belang zijn voor de samenleving. Al ben ik wat voorzichtig als mensen het woord ‘belangrijk’ gebruiken in combinatie met kunst: het artistieke hoeft voor mij niet educatief te zijn. Mensen kunnen er van alles in lezen en zien, het politiek maken, erover discussiëren, het verwerpen of verafschuwen, beledigd zijn of geïnspireerd, maar daar hebben wij als makers geen invloed op.’ Urgent, dat woord wil ze wel aan Tár verbinden. ‘Of onmiskenbaar. Het klinkt misschien vreemd, maar ik heb me eigenlijk geheel niet beziggehouden met het gender van het personage, of haar seksualiteit. Het ís er gewoon, dat bevalt me ook zo aan de film. En ik geloof dat we als soort inmiddels ook wel volwassen genoeg zijn om daar niet het hoofdonderwerp van te maken, of de koppen van artikelen.’||https://www.volkskrant.nl/cultuur-media/cate-blanchett-het-artistieke-hoeft-voor-mij-niet-educatief-te-zijn~b4d36570/
2022-09-01||VN beschuldigen China van ernstige mensen­rechten­schendingen. Zal dat iets veranderen?||Het rapport van het VN-Bureau voor de Mensenrechten is vernietigend voor de Chinese overheid. Die verdedigt haar Xinjiang-beleid al jaren als een noodzakelijk kwaad in de strijd tegen terrorisme. Ook stelt Beijing de heropvoedingskampen, waarin volgens experts mogelijk een miljoen Oeigoeren opgesloten hebben gezeten, als trainingscentra voor, bedoeld om de Oeigoeren te helpen. Volgens het VN-rapport stelt het ‘vage’ Chinese terrorismebeleid normaal religieus gedrag gelijk aan extremisme. Dat heeft ertoe geleid dat ‘een substantieel deel van de Oeigoerse bevolking’ is opgesloten en dat de zogenaamde trainingscentra in werkelijkheid neerkomen op ‘een grootschalige vorm van arbitraire detentie’. Meer nog: in die detentiecentra is sprake van ‘een patroon van foltering en wrede en inhumane behandelingen’. De VN-onderzoekers verzamelden getuigenissen van seksueel misbruik in de heropvoedingskampen en van gedwongen abortus en sterilisatie, die samen met het sterk gedaalde geboortecijfer in de Oeigoerse gemeenschap ‘betrouwbare indicaties van schendingen van de reproductieve rechten’ zijn. Tewerkstellingsprogramma’s gelieerd aan de trainingscentra ‘bevatten elementen van dwang’. Het rapport formuleert alles voorzichtig, maar is glashelder in zijn conclusie: in Xinjiang zijn ‘ernstige mensenrechtenschendingen’ gepleegd. ‘Dat deze zin geen voorwaardelijke formulering bevat zegt veel’, zegt James Cockayne, antislavernijcommissaris van New South Wales in Australië en auteur van rapporten over dwangarbeid in Xinjiang. ‘Elders in het rapport is de woordkeus voorzichtig en gebaseerd op een afgewogen lezing van het bewijs, maar deze woordkeus is behoorlijk ondubbelzinnig.’ De mensenrechtenschendingen in Xinjiang komen volgens het VN-mensenrechtenbureau mogelijk neer op misdaden tegen de menselijkheid. De term genocide, die door de Amerikaanse regering en negen westerse parlementen wordt gebruikt, komt niet voor in het rapport. Mensenrechtenorganisaties vragen al sinds 2018 om een VN-onderzoek naar de situatie in Xinjiang. Dat werd telkens op de lange baan geschoven. Bachelet wilde zelf naar China, al moest ze daarvoor wachten tot mei 2022. Ze gaf de Chinese overheid ook vooraf uitgebreid de kans om te reageren. Activisten vreesden dat Bachelet was bezweken onder Chinese druk en dat het rapport er nooit zou komen. Uiteindelijk werd het woensdagnacht gepubliceerd, net voor het aflopen van Bachelets mandaat. De timing wordt door sommige activisten als zwaktebod gezien (‘publiceren en weglopen’), anderen zijn allang blij dat dat het rapport er eindelijk is. ‘Velen speculeerden dat uitstel van de publicatie zich zou vertalen in een afzwakking van de analyse, maar dat is niet het geval’, aldus Cockayne. ‘De analyse is voorzichtig, maar maakt absoluut duidelijk dat er ernstige mensenrechtenschendingen zijn gepleegd en dat er stappen moeten worden gezet om te zorgen dat dit ophoudt.’ De Chinese overheid kwam vooraf met een weerwoord, maar reageerde alsnog kwaad op de publicatie. ‘Dit is een farce bedacht door westerse landen, om munitie te verwerven voor hun politieke manipulatie van Xinjiang-gerelateerde kwesties’, aldus een verklaring van de Chinese permanente vertegenwoordiging bij de VN. Oeigoeren in de diaspora en mensenrechtenorganisaties noemden het rapport ‘baanbrekend’, maar riepen vooral op tot actie. Ze willen vrijlating van opgesloten Oeigoeren, en internationale vervolging van de Chinese overheid. ‘Nu de toonaangevende VN-organisatie voor mensenrechten gesproken heeft, is er geen excuus meer om het ter verantwoording roepen van de Chinese regering achterwege te laten’, aldus Elfidar Iltebir, voorzitter van de Oeigoers-Amerikaanse Vereniging. Het VN-rapport bevestigt wat we al wisten uit onderzoek van wetenschappers, journalisten en mensenrechtenorganisaties. Het hecht daar nu het keurmerk van VN-erkenning aan. Dat vergroot de druk op overheden en internationale organisaties – zoals de Internationale Arbeidsorganisatie inzake dwangarbeid, of de Unesco inzake religieus erfgoed – om China ter verantwoording te roepen. De roep om meer VN-onderzoek in Xinjiang en meer maatregelen tegen China zal luider klinken. Beijing zal zich daar weinig van aantrekken. Hooguit wordt het aanpakken van de Oeigoeren verfijnd. Zo werden de heropvoedingskampen na eerdere kritiek in 2019 gesloten, maar sindsdien worden Oeigoeren vaker opgesloten in gevangenissen. Het lot van Tibet, waar de VN al ruim een decennium mensenrechtenschendingen aan de kaak stelt maar de bevolking volledig monddood is gemaakt, is eveneens veelzeggend. Toch zal het rapport niet zonder gevolgen blijven. De bedrijfswereld zal nog meer afstand nemen van Xinjiang, en dat raakt China waar het pijn doet: in de portemonnee. Dat kan op de lange termijn de druk op de Chinese overheid vergroten.||https://www.volkskrant.nl/nieuws-achtergrond/vn-beschuldigen-china-van-ernstige-mensen-rechten-schendingen-zal-dat-iets-veranderen~b82c833b8/
2022-09-01||Nederlandse bloedtest voor kankeropsporing: succes in lab, critici vrezen overbehandeling||Het Nederlandse team, onder leiding van arts-onderzoeker Myron Best en hoogleraar Tom Würdinger, maakt voor de test gebruik van bloedplaatjes. Dat zijn manusjes-van-alles in menselijk bloed: ze helpen niet alleen bloed stollen en wondjes dichtplakken, maar ze zijn nauw verbonden met het afweersysteem. Bijzonder belangrijk voor de test is dat bloedplaatjes hun vorm waarschijnlijk aanpassen op aanwezige tumoren, zegt Best. ‘Ze vormen ook een schild rond kankercellen die de bloedbaan in gaan. We worden er steeds beter in om de verschillende gedaantes van die bloedplaatjes uit te lezen.’ Het diagnosewerk laat het team aan een computer over. Daarvoor verzamelde promovendus Sjors In ’t Veld samen met verschillende ziekenhuizen ruim tweeduizend bloedmonsters van zieke en gezonde mensen. Vervolgens trainde het team een zelflerend computerprogramma met zogeheten machine learning te herkennen welke bloedplaatjesvormen samengaan met bepaalde kankerdiagnoses. De computer kan vervolgens van achttien soorten kanker redelijk diagnoses stellen, schrijft het team in het blad Cancer Cell. Bij tweederde van de patiënten met kanker, waaronder ook vergevorderde, herkent het programma terecht dat er een tumor aanwezig is. Als de kanker nog niet is uitgezaaid (tot en met stadium drie), werkt de test in ongeveer de helft van de gevallen. ‘Een keurige studie’, zegt medisch statisticus Maarten van Smeden van het Universitair Medisch Centrum Utrecht, die niet betrokken was bij het onderzoek en zelf veel werkt aan machine learning. De onderzoekers laten volgens hem zien iets op het spoor te zijn. ‘Het is een mooie beginstap.’ Voor massale kankerscreening is de test in de huidige toestand echter ‘kansloos’, schrijft hoogleraar klinische chemie Eleftherios Diamandis van de universiteit van Toronto in een reactie. Dat komt doordat de computer nog relatief vaak onterecht veronderstelt dat een gezond persoon kanker zou hebben. Diamandis rekent voor dat van elke 100 mensen die met de test te horen krijgt dat ze kanker hebben, er bij 57 van hen toch geen sprake van een tumor is. Door zo veel onzekerheid zouden jaarlijks duizenden Nederlanders onnodig extra medisch onderzoek moeten afwachten, dikwijls in spanning, om vervolgens te horen dat ze toch geen kanker hebben. Om die reden keurde de Gezondheidsraad enkele jaren geleden een verzoek af van het Erasmus MC om mannen uit te nodigen voor een bloedtest die prostaatkanker zou aanwijzen. Onderzoeker In ’t Veld erkent dat de test nog niet geschikt is om te gebruiken onder de brede bevolking. ‘Om het aantal vals-positieve uitslagen omlaag te krijgen, moeten we de computer verder trainen met duizenden nieuwe bloedmonsters.’ Hij heeft er vertrouwen in dat het programma steeds beter wordt. ‘De software leerde spontaan twee soorten kanker te herkennen die het niet eerder had gezien. Dat is een aanwijzing dat we op de goede weg zitten.’ Tot die tijd is de test misschien geschikt voor mensen waarvan op voorhand al duidelijk is dat ze een verhoogd risico hebben op kanker, zegt Best. ‘Denk aan mensen met erfelijke aanleg voor borstkanker. Maar of de test daarvoor geschikt is, vereist ook meer onderzoek.’||https://www.volkskrant.nl/wetenschap/nederlandse-bloedtest-voor-kankeropsporing-succes-in-lab-critici-vrezen-overbehandeling~b3872e61/
2022-09-01||Het weerbericht voor vrijdag 2 september: nog even zomers||Op 1 september is de meteorologische herfst begonnen, maar in het weer was daar weinig van te merken. Ook vrijdag wordt het in vrijwel heel het land zomers, met een middagtemperatuur van 24 tot 27 graden. Het is daarbij vrij zonnig, hoewel er ook wolkensluiers overtrekken. De matige oostelijke wind wordt geleidelijk wat meer zuidoost. De komende dagen blijven de temperaturen hoog voor de tijd van het jaar. Klimatologisch gezien is het in deze tijd van het jaar zo’n 21 graden, momenteel zitten we vaak rond de 25. Zaterdag moet vooral het zuidelijk deel van het land later op de dag rekening houden met een enkele bui. Veel stelt het waarschijnlijk nog niet voor. Er is wel meer bewolking en de temperatuur ligt rond 24 graden. In het noorden wordt de meeste zon verwacht. Zondag gaat de temperatuur weer omhoog en maandag is het niet uitgesloten dat het regionaal tropisch wordt. Er kunnen dan wel forse onweersbuien tot ontwikkeling komen later op de dag. Vanaf maandag wordt een lagedrukgebied bij Groot-Brittannië dominanter. Hierdoor gaan we geleidelijk over naar een meer wisselvallig weerbeeld. Regionaal kunnen dan per dag de verschillen groot zijn.||https://www.volkskrant.nl/nieuws-achtergrond/het-weerbericht-voor-vrijdag-2-september-nog-even-zomers~bc79f367/
2022-09-01||Dit zijn de koplopers op het gebied van klimaatbestendige architectuur||In Burkina Faso in West-Afrika zijn de temperaturen altijd tropisch, en geld voor airco hebben de meeste mensen niet. Maar in de gebouwen die architect Diébédo Francis Kéré in zijn geboorteland bouwt, is het niettemin prettig toeven, dankzij grote dakoverstekken die de zon weren en schaduw bieden, dikke bakstenen muren die snelle opwarming tegengaan en opengewerkte dak- en gevelvlakken voor natuurlijke ventilatie. Dit jaar ontving Kéré de Pritzker Prize, die geldt als de Nobelprijs voor de architectuur. ‘Kéré doet pionierswerk voor de architectuur – duurzaam voor de aarde en haar bewoners – in landen van extreme schaarste’, schreef de jury. Baanbrekend is het natuurlijk niet echt. Beter is het om te zeggen dat Kéré de toepassing van oeroude principes opnieuw onder de aandacht brengt, in een hedendaags ontwerp. Principes die met de opkomst van het modernisme in de architectuur en de Internationale Stijl met zijn (gekoelde) torens van staal en glas, vergeten raakten. Lange tijd beschouwde men deze westerse bouwstijl als superieur, terwijl traditionele Afrikaanse architectuur werd afgedaan als ‘lemen hutjes’. Nu de temperaturen door klimaatverandering allengs stijgen, kijkt de architectuurwereld met belangstelling hoe Kéré met beperkte budgetten en lokale materialen prachtige, klimaatbestendige bouwwerken maakt. Het eerste project dat Kéré in zijn geboortedorp Gando realiseerde, was een basisschool: hij begrijpt dat vooruitgang begint met goede onderwijsvoorzieningen. Door bewoners bij de productie van materialen en de bouw te betrekken, dragen Kérés projecten bij aan een duurzame economie en een gevoel van trots. De hernieuwde interesse in traditionele bouwmethoden en lokale, hernieuwbare materialen landt langzaamaan in het Westen, en zie je ook in Nederland. Veelzeggend is dat het Eindhovense architectenbureau Werkstatt – dat recentelijk de eerste volledig met kalkhennep gebouwde woning in Nederland realiseerde – dit jaar de prestigieuze Jonge Maaskantprijs won. De jury stelt dat de werkwijze en (energieneutrale) projecten van Werkstatt ‘inspiratie bieden in het licht van de klimaatcrisis en de grote vraag naar woningen’. Laten we ons niet blindstaren op de hete zomer, want voor je het weet is het winter, en is de vraag hoe we ons huis warm krijgen: door de exploderende gasprijzen dreigt verwarming onbetaalbaar te worden. Juist de mensen met een kleine portemonnee, die in slecht geïsoleerde huizen wonen, zitten straks mogelijk in de kou. Wat kunnen architecten voor hen doen? Het Franse architectenduo Anne Lacaton en Jean-Philippe Vassal zet zich in voor deze groep, met hun slimme renovaties van naoorlogse (sociale huur)flats, waaraan ze een ‘bewoonbare’ isolatielaag toevoegen in de vorm van woningbrede serre-balkons. Deze glazen semi-buitenruimtes vangen zon in de winter, en vormen – voorzien van reflecterende gordijnen – een buffer tegen hitte in de zomer. Tegelijk voegen de architecten op deze manier woonoppervlak toe, terwijl sloop van betaalbare woningen wordt voorkomen en de energielasten van de bewoners fors omlaag gebracht. Lacaton&Vassal won in 2021 de Pritzker Prize. ‘De modernistische hoop en dromen om het leven van velen te verbeteren, worden nieuw leven ingeblazen door hun werk dat reageert op de klimatologische en ecologische noodsituaties van onze tijd, evenals op sociale urgenties, met name op het gebied van stedelijke huisvesting’, schreef de jury. Het idee om, als alternatief voor actief verwarmen en koelen, gebruik te maken van zogenoemd bioklimatologisch ontwerp, met thermische bufferzones tussen binnen en buiten, wordt in Nederland steeds vaker toegepast. Een voorbeeld is de LocHal Tilburg, een voormalige locomotiefwerkplaats die tot een bibliotheek is getransformeerd. De kantoren met vaste werkplekken zijn ondergebracht in geklimatiseerde glazen ruimtes. Op de studieplekken in de kathedrale hal wordt warme of gekoelde lucht ingeblazen, daarbuiten wordt minder actief verwarmd en gekoeld. ’s Zomers zoeken bezoekers de schaduwplekken op; ’s winters de zonnige hoekjes, waarbij ze vaak hun jas aan houden. De LocHal toont hoe architectuur met ‘tussenklimaatzones’ kan meebewegen met de buitentemperatuur. Uit onderzoek blijkt dat het ook gezonder is voor het menselijk lichaam om blootgesteld te worden aan een variatie in temperatuur. Dat zou ons weerbaarder maken tegen warmte en kou. De tropische zomers en milde winters van de afgelopen jaren hebben we mede te danken aan de architectuur: de VN berekenden in 2020 dat de bouw verantwoordelijk is voor 38 procent van de CO2-uitstoot wereldwijd. Daarbij gaat het om de productie en transport van materialen als staal en beton, bouw- en sloopwerkzaamheden en energie voor verwarming, koeling en verlichting. ‘Duurzame’ bouwprojecten dragen nog steeds bij aan de opwarming van de aarde. Om dit proces te stoppen, moet je verder dan energiebesparend of –neutraal denken. Dat is het uitgangspunt van de energieleverende gebouwen die het Noorse architectenbureau Snøhetta ontwerpt, samen met vastgoedbedrijf Entra, ondernemer Skanska, milieuorganisatie Zero en adviseur Asplan Viak. Onder de naam Powerhouse realiseren zij sinds 2019 klimaatbestendige gebouwen, gebaseerd op de doelen van het Parijsakkoord uit 2015. Ze maken daarbij vooral gebruik van zonne-energie, wat met de lange noordelijke winters uitdagend is. Met Powerhouse Brattørkaia in Trondheim realiseerden ze het grootste energiepositieve (kantoor)gebouw van Noorwegen, dat in de gebruiksfase (twee keer) meer energie opwekt dan het consumeert, inclusief de productie van bouwmaterialen, constructie, gebruiksfase en uiteindelijke ontmanteling. Snøhetta stelt dat we het modernistische adagium ‘form follows function’ moeten vervangen door ‘form follows climate’. De geometrie van het gebouw is erop gericht zo veel mogelijk zonne-energie te oogsten. Door het sterk hellende dak op de oostelijke gevel is het oppervlak van de zonnegevelpanelen groter dan de omtrek van het gebouw. Het vernuft van het ontwerp zit ’m ook in de opslagruimte onder de fundering, waar overtollige energie in de zomer wordt opgeslagen voor gebruik in de winter. Uiteraard is het gebouw goed geïsoleerd, waardoor een beperkte hoeveelheid energie nodig is voor verwarming en koeling, wat gebeurt via een watersysteem op basis van aardwarmte. De ontwerpers proberen de CO2-uitstoot te beperken door zo veel mogelijk met bestaande en duurzame materialen te bouwen: gerecycled beton, tweedehands vloertegels, ge-upcycled meubilair en (lokaal gekapt) hout. In Nederland nam hergebruik van bouwmaterialen de afgelopen jaren een vlucht, maar hapert de overstap naar houtbouw. In Zweden, Oostenrijk en (Zuid)Duitsland wordt al langer met kruislaminaat-constructiehout gebouwd, hier is er nog steeds geen fabriek. Op de Floriade in Almere, die het toonbeeld van duurzaamheid moest worden, verrees nieuwbouw in beton. Het leek een klein wonder: in de woestijn van Dubai, waar het overdag 50 graden wordt, begon het zomaar te regenen. Althans in het Nederlandse paviljoen op de wereldtentoonstelling, die van oktober 2021 tot en met maart 2022 plaatsvond. De regen was afkomstig uit de Sun Glacier, een machine die met behulp van zonne-energie vocht uit de lucht laat condenseren tot water, dat gebruikt werd om planten en paddestoelen te laten groeien. De Nederlandse inzending voor de wereldtentoonstelling was echter meer dan een zoektocht naar oplossingen voor het leven in extreme droogte. ‘De grote vraag is: hoe gaan we om met schaarste, als het gaat om voedsel, water, energie, materialen?’, zegt architect Michiel Raaphorst van architectenbureau V8, dat het ontwerp voor het paviljoen maakte. ‘In de oude Arabische cultuur bestonden daar slimme oplossingen voor; al in de 7de eeuw bouwde men in het huidige Iran windturbines. Maar met de ontdekking van de aardolie verloor men duurzaam energiegebruik uit het oog. Nu moeten we van de energiehonger af zien te komen.’ In het paviljoen zijn natuurlijke fenomenen opnieuw ingezet om een prettige leefomgeving te creëren. Zo werd het gebouw 5 meter ingegraven om de koelte van de aarde te gebruiken. Raaphorst: ‘Als je afdaalde, voelde je het een paar graden kouder worden.’ Voor de bouw werden uitsluitend bestaande materialen gebruikt, zoals stalen damwanden, die na afloop van de expo zijn geretourneerd. De zonne-energie werd geoogst met in de gevels geïntegreerde zonnepanelen: een nieuw soort dat licht doorlaat, waardoor het mogelijk werd om binnen gewassen te verbouwen. Vanuit andere landen is er veel interesse in de technologie, maar het concept lijkt ook voor Nederland zelf interessant. Denk aan kassenbouwers, die door de huidige droogte problemen hebben om gewassen te bewateren. Het punt is alleen dat het condensatieproces met de Sun Glacier nu nog (te) veel energie kost. ‘Om een lokale water-energie-voedselkringloop rendabel te maken, is nog een efficiëntieslag nodig’, zegt Raaphorst. Droogte en wateroverlast gaan hand in hand: door de opwarming van de aarde hebben we last van watertekort, maar krijgen we ook vaker te maken met extreme regen en stormen. In Amerika, waar de orkaanseizoenen een verwoestende impact hebben op steden, wordt steeds vaker aan ontwerpers gevraagd mee te denken over klimaatadaptie. Denk aan de Rebuild by Design-ontwerpcompetitie voor New York, die in 2012 onder leiding van de Nederlandse watergezant Henk Ovink werd opgezet, voor de mega-hersteloperatie na orkaan Sandy. Verschillende Nederlandse ingenieur- en architectenbureaus werden geselecteerd voor deelprojecten: we hebben hier de nodige ervaring met dijken, polders en waterpleinen. Een belangrijk verschil met Nederland, waar de bouw van waterwerken vanuit de overheid wordt georganiseerd, is dat het geld voor dit soort projecten in Amerika van private partijen moet komen. Een voorbeeld is het pierpark-op-palen Little Island, dat de Engelse architect Thomas Heatherwick in 2020 realiseerde met een donatie (260 miljoen dollar) van zakenman Barry Diller. Met dit nieuwe stadspark aan de rivier de Hudson wil Heatherwick laten zien hoe je kunt bouwen in harmonie met de natuur, geïnspireerd door de natuur. De constructie van 132 tulpvormige betonnen ‘potten’ waaruit bomen en struiken groeien laat het onderwaterleven ongemoeid, terwijl het bouwwerk (vooralsnog) bestand is tegen de stijgende zeespiegel. Heatherwick is een van de Britse bureaus die in 2019 het – door een groep architecten opgestelde – UK Architects Declare Climate and Biodiversity Emergency ondertekende. Daarin staat dat zij zich committeren aan duurzaam bouwen en daarvoor ook bij de politiek zullen lobbyen. Met zijn exuberante bouwwerken weet Heatherwick in elk geval media-aandacht te genereren. Hij maakte naam met de Seed Cathedral op de wereldexpo in Shanghai in 2010, een gigantische ‘paardenbloembol’ met pluizen van acryl, die een onderkomen bood aan 250.000 zaden van bedreigde plantensoorten. In dezelfde stad realiseerde hij het met bomen beplante winkelcentrum 1000 Trees, in Singapore een onderwijsgebouw in de vorm van een betonnen ‘termietenheuvel’, met aircovrije studieruimten rond een natuurlijk geventileerd atrium. Na Little Island in New York ligt er nu een megaproject voor een aardbeving- en vloedbestendig ecopark in de baai van San Francisco op zijn tekentafel, dat de kust tegen het wassende water moet beschermen. Als je de sprookjesachtige artist’s impression voor The Cove ziet, is het moeilijk te geloven dat het gebouw in 2026 daadwerkelijk daar zal drijven. Maar als Heatherwick een ding heeft bewezen, dan is het dat er met zijn yes-we-can-mentaliteit – en voldoende budget – op het gebied van klimaatadaptie meer mogelijk is dan je denkt.||https://www.volkskrant.nl/cultuur-media/dit-zijn-de-koplopers-op-het-gebied-van-klimaatbestendige-architectuur~b3c023c5/
2022-09-01||Eritrese en Ethiopische troepen beginnen Tigray-offensief, volgens TPLF||Volgens TLPF-lid Getachew Reda is het offensief van het Ethiopische en Eritrese leger op donderdagochtend begonnen. De Eritrese en Ethiopische overheid hebben dit bericht nog niet bevestigd. Volgens Reda ‘coördineren de landen hun inspanningen’ om een ‘regionale vuurzee’ te ontketenen. Hij stelt dat de TLPF ‘klaar is om zich te verdedigen.’ In een later op Twitter geplaatst statement stelt de TPLF dat ‘de vijand, die al een enorme militaire macht naar Eritrea heeft verplaatst, nu een gezamenlijke campagne is begonnen met de buitenlandse en binnenvallende troepenmacht van Eritrea, om de bevolking van Tigray te onderdrukken en uit te roeien.’ Als Eritrea inderdaad bij de gevechten betrokken is, zou dat betekenen dat het conflict in Tigray escaleert. Vooralsnog was Eritrea alleen betrokken bij de beginfase van de oorlog. Het land is al decennialang een vijand van de TLPF, die het van 1991 tot 2018 voor het zeggen had in Ethiopië. Onder leiding van de TLPF woedde er sinds 1998 een oorlog over een grensgeschil. Toen premier Abiy Ahmed in 2018 aan de macht kwam, tekende hij een vredesakkoord met Eritrea. Dat akkoord leverde Ahmed de Nobelprijs voor de Vrede op. Sinds een week wordt er weer gevochten in het noorden van Ethiopië, na een relatief rustige staakt-het-vurenperiode van vijf maanden. De Tigrese hoofdstad Mekelle zou meermaals geraakt zijn door luchtaanvallen. De klinisch directeur van een ziekenhuis in de stad zei dinsdag dat er ‘slachtoffers in het ziekenhuis arriveerden’, maar gaf geen verdere details. De strijdende partijen stellen beiden dat de gevechten op 24 augustus zijn begonnen in Kobo, een stad in de aan Tigray grenzende Amhara-regio. Maar wie het eerste schot heeft gelost is onduidelijk: de partijen geven elkaar de schuld. De Tigray-regio is slecht toegankelijk, waardoor het voor journalisten lastig is om de statements van de strijdende partijen te verifiëren. Toch zijn er verschillende VN- en hulporganisaties die de luchtaanvallen hebben bevestigd. Volgens Unicef werd er op vrijdag een kleuterschool getroffen door een raketaanval, waarbij vier mensen omkwamen. ‘Unicef veroordeelt met klem de luchtaanval die een kleuterschool trof en verschillende kinderen doodde en anderen verwondde,’ schreef Unicef-baas Catherine Russell in een verklaring . De regering ontkent dat er burgerdoelen zijn geraakt en staat erop dat de aanval uitsluitend gericht was op militaire doelen. Woensdag stelde de regering van premier Abiy Ahmed dat de rebellen van de TPLF bezig waren met ‘een invasie in de richting van Wag, Wolqait en onze grensgebieden met Soedan’. Volgens de Ethiopische overheid is die ‘invasie’ afgeslagen door de ‘heldhaftige nationale strijdkrachten’ die ‘met volledige paraatheid en vastberadenheid’ te werk gingen. De oorlog in Tigray begon toen premier Abiy Ahmed in november 2020 troepen naar de regio stuurde om de opstandige TPLF omver te werpen. De TPLF zou volgens Ahmed aanvallen hebben gepleegd op federale legerkampen. In juni 2021 veroverde de TPLF een groot deel van Tigray, en stootte door naar de aangrenzende Amhara- en Afar-regio’s. Toen er in maart 2022 uiteindelijk een wapenstilstand kwam, konden internationale hulpkonvooien naar Tigray worden hervat. Toch stelt de TLPF dat er veel te weinig mensen zijn geholpen. In een open brief aan internationale leiders zei TPLF-leider Debretsion Gebremichael dat ‘het punt waarop we de dood onder ogen moeten zien snel nadert, welke kant we ook opgaan.’ Volgens de rebellenleider kunnen zij slechts kiezen tussen hongersdood en een dood terwijl ze vechten voor hun ‘rechten en waardigheid.’ António Guterres, secretaris-generaal van de Verenigde Naties, zei dat hij ‘diep geschokt en bedroefd is door het nieuws over de hervatting van de vijandelijkheden in Ethiopië.’ Ook de Verenigde Staten reageerden bij monde van buitenlandminister Antony Blinken geschokt. Hij roept op tot onmiddellijke beëindiging van de vijandelijkheden. Ook wil Blinken dat de beide partijen terugkeren naar de onderhandeltafel, ‘zonder voorwaarden vooraf.’ Het is echter onwaarschijnlijk dat de TPLF en de Ethiopische overheid gehoor zullen geven aan zijn verzoek.||https://www.volkskrant.nl/nieuws-achtergrond/eritrese-en-ethiopische-troepen-beginnen-tigray-offensief-volgens-tplf~bee47923/
2022-09-01||Is de treasurer de belangrijkste persoon van Ajax?||De beurskoers van Ajax is dankzij de megatransfers met 10 procent gestegen tot 13,75 euro. Als Ajax op het creëren van aandeelhouderswaarde moet worden afgerekend, is het nu al een succesvol seizoen. In de afgelopen maanden verdiende de club 220 miljoen euro aan het verkopen van spelers. Omdat de technische mensen uit angst voor miskopen dit geld niet zo snel durfden te herinvesteren, zijn de moeilijke keuzes verlegd naar de treasurer van de club, Susan Lenderink. Die moet besluiten of ze de vele miljoenen voorlopig steekt in aandelen, obligaties, vastgoed, bitcoins, gastermijncontracten en/of private equity. Want als het op rekening-courant wordt gezet bij deze inflatie, verpieteren de opbrengsten. In maart van dit jaar noemde Louis van Gaal – de man die over enkele maanden Nederlanders alle crises moet doen vergeten – Manchester United een commercieel bedrijf in plaats van een voetbalclub. Hij raadde Erik ten Hag af daarnaartoe te gaan. Maar die sloeg het advies in de wind. Tenslotte is ook Ajax een handelsbedrijf in voetballers. Alleen is Manchester United nog veel meer een multinational. De club betaalt nu 150 miljoen euro voor twee Ajax-sterren. En als die niet functioneren, kopen ze er in de winterstop nog een paar bij. Misschien was het goedkoper geweest Ajax in zijn geheel over te nemen en de overbodige spelers door te verkopen, maar sprinkhanen met fiscaal vernuft durven hun vingers nog niet aan het voetbal te branden. Voetbal is een deel van de entertainmentindustrie geworden. In deze krant zouden de voetbalverslagen ook in het katern V of op de economische pagina’s kunnen staan. Dat spelers voor geld van de ene naar de andere club verkassen, is al honderd jaar gaande, maar dat na één seizoen complete elftallen worden gestript en op de markt worden gebracht, is een uitwas. De twintig multinationals in de Engelse Premier League hebben na twee coronaseizoenen alle registers opengetrokken en voor 2 miljard euro nieuwe spelers aangetrokken. Dat lijkt enorm, maar de Premier League verdient per seizoen 7 miljard: 3,5 miljard aan televisierechten en nog eens zo’n bedrag aan merchandising – de verkoop van de beeldrechten via shirts en andere prullaria. Daar kan geen ander land tegenop. Net als in de gewone maatschappij zijn de verschillen tussen rijk en arm verder toegenomen. En dat maakt de competities steeds voorspelbaarder. Op lange termijn moeten clubs overwegen daar een mouw aan te passen om de televisiekijkers te kunnen behouden. Net als in de rest van de entertainment moeten misschien scripts worden gemaakt waarbij de ene club expres verliest van de andere. Of clubs met een tien keer zo lage begroting met een 3-0-voorsprong mogen beginnen. De Engelse voetbalcompetitie is naast het koningshuis de enige parel van een uitgewoonde economie die na de Brexit nog verder in de versukkeling is geraakt. Die moet worden gekoesterd, want the show must go on. De beurskoers van Ajax profiteert ervan. Maar helaas zijn de aandeelhouders bij Ajax meestal fans die de aandeelhouderswaarde liever op het veld zien lopen.||https://www.volkskrant.nl/economie/is-de-treasurer-de-belangrijkste-persoon-van-ajax~bc36222e/
2022-09-01||The Rings of Power: dit schrijven de recensenten over de prequel van Lord of the Rings||Op woensdagmiddag 4 uur Nederlandse tijd verliep het wereldwijde embargo op recensies van de nieuwe Amazon Prime Video-serie The Lord of the Rings: The Rings of Power. Het was een moment waar met belangstelling naar was uitgekeken, vooral door de producenten, want The Rings of Power heeft een lange aanloop gehad en is met geschatte kosten rond de 1 miljard euro (voor vijf seizoenen) alvast ‘de duurste serie ooit gemaakt’. Bovendien is het de prequel van de succesvolle filmtrilogie van Peter Jackson (2001-2003). Voorlopig kan men bij Amazon rustig blijven doorademen. Recensenten hebben de eerste twee afleveringen gezien, die vanaf vrijdag 2 september ook op Prime Video staan. Hoewel de waardering uiteenloopt, met de eensterrenrecensie in de grote Britse tabloid The Daily Mail als het negatieve uiterste (‘Zo onvoorstelbaar slecht dat het hilarisch wordt’), zijn de meeste recensenten wat gematigder in hun oordeel. Het betreft hier immers de ouverture van een avontuur met duidelijk epische ambities, waardoor er veel tijd gaat zitten in uitleg over de personages en locaties, geschiedenislesjes en eerste aanzetten tot avontuur in de vorm van donkere wolken aan de horizon en orks in de kelder. Een rondje langs de internationale kritiek (onder meer op de recensieverzamelwebsite Rotten Tomatoes, die een positieve score van 84 procent meldt) wijst in elk geval op één consensus: dat het duidelijk is waar het budget heen is gegaan. The New York Times (onder een kop voor kenners: ‘Shiny, Not Yet Precious’) meldt dat de serie het prijskaartje zichtbaar draagt, en dat dat toch wat filmmagie oplevert. En aangezien The Rings of Power ook strooit met draken, net als die andere fantasyserie bij streamingconcurrent HBO Max, wordt de vergelijking met House of the Dragon ook gemaakt. De viersterrenrecensie in The Guardian noemt de serie groot en filmisch, waarbij het in de vergelijking lijkt ‘alsof ze House of the Dragon op Minecraft in elkaar hebben geknutseld’. In het acteursensemble krijgt de Welshe Morfydd Clark als de jonge elvenkoningin Galadriel (die in de films door Cate Blanchett werd gespeeld) de beste cijfers. The Guardian: ‘Wacht tot je ziet wat ze met een sneeuwtrol doet.’ In Nederland schrijft NRC: ‘De Lord of the Rings-serie maakt indruk, maar mist nogal een eigen smoel’. De Volkskrant vindt de eerste twee afleveringen ‘niet tegenvallen’ en houdt het in afwachting van de rest van het seizoen op drie sterren.||https://www.volkskrant.nl/cultuur-media/the-rings-of-power-dit-schrijven-de-recensenten-over-de-prequel-van-lord-of-the-rings~ba41610f/
2022-09-01||De falende overheid kan iets opsteken van festivals||De komende weken piepen links en rechts de laatste kleine festivals op in de polder, het is nog niet gedaan. Maar na de wederopstandingseditie van Lowlands mogen we het popfestivalseizoen 2022 toch gaan afsluiten. En evalueren. Daarbij kunnen we iets verheugends constateren, dat tegelijk uitgesproken wrang is. Want het opmerkelijkste van dit festivalseizoen, dat na twee jaar corona ternauwernood tot stand kwam, moet toch zijn dat het opvallend goed was georganiseerd. En dat het publiek er als vanouds in de watten werd gelegd, ondanks onderliggende problemen, van materiaal- en personeelstekorten tot financiële nood, die de hele maatschappij raken maar zeker ook de festivals. Waar de overheid dramatisch faalt en alles wat organisatie vereist uit de klauwen laat lopen, trekken festivals hun producties dwars door de misère en merkt het publiek nauwelijks dat er iets mis is in dit land. De festivals waren wat dat betreft een idylle. Misschien kunnen de bestuurders er eens een kijkje komen nemen en er iets van opsteken. De toiletten, voor mensenmassa’s tot 80 duizend man, waren overal binnen handbereik en ze waren relatief schoon. We zeggen het maar even. Natuurlijk ging hier en daar iets mis. Pinkpop werd verrast door de hitte en had moeite met aanpassingen die het voor het publiek draaglijker hadden kunnen maken. En Lowlands moest een pijnlijke afzegging doen en de komst van het Noord Nederlands Orkest op het laatste moment afblazen, omdat de productionele opbouw van het concert van afsluiter Stromae anders in gevaar kwam. Maar verder? Een ogenschijnlijk geoliede machine. De branche was de afgelopen decennia kennelijk zo goed doorontwikkeld, dat een coronaramp kon worden gekeerd. Er zijn nog genoeg problemen, die de komende jaren de kop weer opsteken. De personeelstekorten zijn niet voorbij, de inflatie ook niet en er zitten gaten in de budgetten na alle afgezegde edities. Maar 2022 geeft hoop. Het publiek mag zichzelf complimenteren. Ik liep rondjes van Paaspop tot Pinkpop en van Best Kept Secret tot Dekmantel en Lowlands en al zie ik niet alles: ik heb geen rottigheid meegemaakt, geen opstootje, niets. In Biddinghuizen vertelden twee vrouwen me dat ze zich op Lowlands zo veilig voelden, ook in de nacht. Op Pinkpop was het bijna 40 graden, maar niemand kookte over, ook niet bij lange wachttijden aan de bar. Waar ter wereld worden 80 duizend mensen samengeperst op een veld onder een bloedhete zon en breken géén vechtpartijen uit? Maar het grootste wonder zat hem in de helende kracht van de muziek. Als we het hard nodig hebben en de wereld van ellende in elkaar lijkt te zakken, kan muziek ons optillen, merkten we na drie jaar treurnis. Bij een aangrijpende show van Stromae op Lowlands, waar 50 duizend man stil en ontroerd naar stonden te luisteren. Bij een goddelijke Nick Cave op Best Kept Secret, waarbij niemand het droog leek te houden. En bij al die opkomende, lekker dwarse nieuwe namen die over tien jaar misschien ook als magische afsluiter op een hoofdpodium staan en ons even alle rotzooi laten vergeten.||https://www.volkskrant.nl/columns-opinie/de-falende-overheid-kan-iets-opsteken-van-festivals~b1c39266/
2022-09-01||Macron roept defensieraad bijeen in verband met energiecrisis: moeilijke winter in het verschiet||De energiecrisis is niet los te zien van Rusland en de oorlog in Oekraïne en is dus een zaak van nationale veiligheid, zo verdedigde regeringswoordvoerder Olivier Véran de geheime bijeenkomst. Bovendien is de toevoer van gas en elektriciteit van vitaal belang voor het land. Daarom overlegt de defensieraad vrijdag achter gesloten deuren over de scenario’s die Frankrijk door de herfst en winter moeten loodsen. Naast de president zijn onder anderen premier Elisabeth Borne en de ministers Bruno Le Maire (Economie) en Agnès Pannier-Runacher (Energietransitie) erbij. Met de raad benadrukt president Macron de ernst van de crisis. Donderdag legde Gazprom de gaslevering aan het Franse energiebedrijf Engie stil, naar eigen zeggen in verband met een betalingsgeschil. Daarmee neemt het risico op rantsoenering van energie bij een koude winter toe. Daar komt bij dat meer dan de helft van de kerncentrales, waarvan Frankrijk sterk afhankelijk is voor zijn energievoorziening, stilligt vanwege roest- en onderhoudsproblemen. Frankrijk is normaliter een netto-exporteur van energie, maar wordt nu mogelijk gedwongen tot energie-import. Premier Borne riep deze week burgers en bedrijven op hun energieconsumptie daarom met minstens 10 procent terug te brengen. Nog deze maand moeten alle bedrijven daarvoor een plan opstellen. Blijven zij achter bij de doelstelling, dan volgen mogelijk dwingender maatregelen. Frankrijk moet zich serieus voorbereiden op beperking of zelfs tijdelijke onderbreking van de energietoevoer, waarschuwde de premier, en bedrijven zullen daardoor als eerste worden geraakt. Intussen werkt de regering aan een grootschalige campagne met bezuinigingstips, die burgers moet verleiden tot ‘écogestes’: energiebesparende handelingen zoals de wifi uitschakelen tijdens een weekendje weg en de verwarming op maximaal 19 graden zetten. Vanaf het begin van de oorlog in Oekraïne bereidt Macron de Fransen voor op de ‘offers’ die nodig zullen zijn voor ‘de vrijheid’. Eind augustus sprak de president zelfs over het ‘einde van de overvloed en de onbezorgdheid’. Het bijeenroepen van een defensieraad past in die lijn van ernst, maar roept ook forse kritiek op van de oppositie, die daarin een autoritaire regeerstijl zien. Oorspronkelijk bedoeld voor militaire kwesties blijven de gesprekken en notulen van de defensieraad tot vijftig jaar geheim. Beslissingen worden genomen in kleine kring en zijn nauwelijks controleerbaar voor het parlement. Dat wordt zo buitenspel gezet bij fundamentele keuzes die alle Fransen aangaan, zeggen tegenstanders. Bovendien is het bijeenroepen van een defensieraad bedoeld voor belangrijke crisissituaties. Maar, zeggen critici, president Macron maakt hier uitzonderlijk vaak gebruik van. Tijdens de coronacrisis werd bijna wekelijks in die samenstelling gesproken, nog voordat de ministerraad bijeenkwam. Nu trekt Macron opnieuw de macht naar zich toe door ook voor de energiecrisis een defensieraad te gebruiken. Dat geeft hem de ruimte om sneller te handelen – zeker nu de president sinds de parlementsverkiezingen in juni geen absolute meerderheid meer heeft in de assemblée générale, de Franse Tweede Kamer. Maar het beperkt ook de ruimte voor overleg in de ministerraad, en vooral: voor openlijk debat in het parlement. Experts waarschuwen daarom voor het normaliseren van de defensieraad en van links tot rechts klinkt felle kritiek. Marine Le Pen van het Rassemblement National, de grootste oppositiepartij in het parlement, stelt dat Macron het parlement omzeilt. Ze wil dat de assemblée zo snel mogelijk terugkeert van reces – normaal gesproken is dat op 3 oktober.||https://www.volkskrant.nl/nieuws-achtergrond/macron-roept-defensieraad-bijeen-in-verband-met-energiecrisis-moeilijke-winter-in-het-verschiet~b812e131/
2022-09-01||Het vervolg op hitfilm Heat is een zeer geslaagde thriller. Gratis tip: eerst de film terugkijken||Twee geharde mannen drinken koffie in een nachtrestaurant te LA. Ze lijken elkaar goed te kennen, maar dat is schijn. Wel kennen ze elkaars vooruitgesnelde reputatie. Vincent: ‘Dus jij wilde nooit een normaal leven?’ Neil: ‘En wat de fuck is dat dan wel? Barbecue en honkbal?’ Vincent: ‘Dat hoort er ook bij, ja.’ Neil: ‘Nou, leuk. En dat is jouw leven?’ Vincent: ‘Nee. Mijn leven is een verhaal vol ongelukken. Mijn stiefdochter heeft problemen met haar echte vader omdat hij een eersteklas eikel is. Ik zie mijn vrouw alleen op de trap. Ik ben nooit thuis omdat ik altijd aan het jagen ben op types zoals jij.’ Neil: ‘Verbind je nooit aan iets dat je niet binnen 30 seconden in de steek kunt laten als de politie je op de hielen zit. Je kunt geen gezinsleven hebben als je de hele tijd op mij jaagt.’ Vincent: ‘Wat ben jij? Een monnik?’ Neil: ‘Ik heb een vriendin.’ Vincent: ‘En wat vertel je haar?’ Neil: ‘Ze denkt dat ik handelsreiziger ben.’ Zo gaat het nog even door, de dialoog duurt 7 minuten. Dan naderen we de crux. Vincent: ‘Ik ga het niet leuk vinden, maar de volgende keer dat ik je zie, zal ik je arresteren.’ Neil: ‘Wat als ik je in dat geval eerder omleg? Jij gaat mij niet in de weg lopen. Ik zal niet aarzelen. Geen seconde.’ Filmfans hebben deze dialoog natuurlijk allang herkend. Die komt uit Heat (1995) van regisseur en scenarist Michael Mann. Vincent, dat is inspecteur Vincent Hanna, gespeeld door Al Pacino. Neil is bankrover Neil McCauley, een rol van Robert De Niro. Hoewel ze allebei in The Godfather II (1974) zaten, hadden ze voor Heat nooit samen een scène gespeeld, laat staan een dialoog. Nu improviseerden ze er gretig op los. Boef en inspecteur, van tweeën een. Juist door die klassieke scène is Heat nooit vergeten, maar plots is de film weer actueel. Dat heeft alles te maken met een vuistdikke misdaadroman die zojuist is verschenen: Heat 2 (HarperCollins; € 32,99) – geschreven door Michael Mann, met hulp van thrillerauteur Meg Gardiner. Lezen leert dat Heat 2 niet voor niets hoog in de bestsellerlijst van The New York Times staat. Gesteld in dezelfde straatwijze taal van de dialoog hierboven worden we meegenomen naar de periode voor en na de grote bankoverval en shoot-out uit de film. Een prequel én een sequel dus, gesitueerd tussen 1988 en 2000, en behoorlijk knap geconstrueerd. We volgen Chris Shiherlis (Val Kilmer), de enige overlevende van een roversbende die naar Mexico probeert te vluchten. We leren meer over de achtergronden van inspecteur Hanna en zijn onorthodoxe methoden. En ja: na die spectaculaire achtervolging tussen taxiënde Boeings op vliegveld LAX liet Neil McCauley in 1995 door toedoen van Vincent Hanna het leven, maar hier zet hij in 1988 nog even een meesterlijke kraak. In zijn verantwoording schrijft Michael Mann (79): ‘Bij iedere film geef ik mijn personages een volledige biografie mee. Om te weten waar ze vandaan komen, hoe ze werden wie ze zijn, en hoe ze hun toekomst zien. Dat komt niet allemaal in de film, dat doe je voor de acteurs die de personages spelen. Door dit boek kreeg ik de kans hun volledige levensloop met de lezers te delen.’ Gratis advies: eerst de film terugzien, dat kan op Netflix. En misschien nog wel leuker: eerst de 2-Disc Special Edtion (Warner Bros.; € 12) bekijken, nog altijd leverbaar. Met vele extra’s, waaronder de anatomie van het verbale duel tussen De Niro en Pacino. Vervolgens pas lezen, en dan komt Heat 2 volledig tot leven.||https://www.volkskrant.nl/cultuur-media/het-vervolg-op-hitfilm-heat-is-een-zeer-geslaagde-thriller-gratis-tip-eerst-de-film-terugkijken~b97e4a42/
2022-09-01||De Ombudsclown bezweert de crisis-crisis||Dimitri Kruik: ‘Als er vandaag de dag iets aan gekmakende inflatie onderhevig is, dan moet dat de crisis zijn. In uw en mijn krant kwam ik er afgelopen zaterdag zeventien tegen. De Ter Apel-crisis is geen asielzoekers- maar een beleidscrisis las of hoorde ik, en verder las ik over onder meer de welbekende toeslagen-, stikstof- en koopkrachtcrisis. Echter toen Sander Donkers de dreigende maar wellicht profetische woorden sprak over de aanstaande Nick en Simon-crisis werd het me te veel. Alstublieft stop er mee, geen crises meer voor mij. Is het mogelijk om deze week de krant een dag af te leveren zonder crises?’ De Ombudsclown kan wel iets anders bij Dimitri Kuik (laten) afleveren: een blijvende, niet al te smaakvolle herinnering aan zijn klacht in de vorm van een houten plank met daarop de ontnuchterende tekst ‘Het is pas crisis als het bier op is’. Is het bier al op? Klagen loont! didu@volkskrant.nl||https://www.volkskrant.nl/cultuur-media/de-ombudsclown-bezweert-de-crisis-crisis~baac4eac/
2022-09-01||Reageer niet op deze column zonder dat je hem hebt gelezen||Ik had op zich enige reactie ingecalculeerd toen ik vorige week zaterdag mijn column deelde op Twitter. Het stukje ging over hoe de toestroom van campers van pensionado’s campings tot minder leuke plaatsen maakt. Ik plaatste hem onder de aankondiging: ‘Ze zijn enorm, ze zijn wit en ze zijn met veel: campers nemen de halve camping in beslag.’ Het Twitter-account van de Volkskrant gebruikte dezelfde beschrijving. Er volgde inderdaad een aantal gepikeerde reacties waarbij het opviel dat ze niet zozeer van gepensioneerde camperaars kwamen, als wel van corona-boos-types en Forum-aanhangers. En toen de opmerkelijke reactie: ‘[Ze] zijn blank en hebben zich hun leven lang kapot gewerkt!’ Die kon ik niet plaatsen dus vroeg ik wat huidskleur ermee te maken had. Stilte. Het kwartje viel pas toen iemand me wees op een retweet van mijn column door Joost Niemöller, een volgens velen rechts-radicale opiniemaker en volgens zichzelf onafhankelijk journalist. De tekst die hij erbij zette: ‘Weg met de witten en hun campers. Maak plaats voor ‘mensen van kleur’. Maar noem het geen omvolking. Want dat is een ‘haatcomplot’.’ Ah. Niemöller, en met of door hem een aantal anderen, dacht dat het ‘wit’ in de aankondiging op de bestuurders van de campers sloeg en niet op het rijdende witgoed zelf. Terwijl dit, als je het stukje leest, aan alle kanten duidelijk is. En bij de aankondiging zelf eigenlijk ook, tenzij je zo van de kook raakt van het woord ‘wit’ dat je schuimbekkend met je vingers over je toetsenbord gaat harken. Mijn online zaterdagen bestaan er wel vaker uit dat ik moet vragen: ‘Heb je het stukje gelezen?’ Omdat mensen reageren met: ‘Weet je wie dit ook doen? Die en die!’ Wat al in mijn column staat. Of omdat mensen een voorbehoud maken dat ik in mijn column ook maak. En omdat mensen oplossingen aandragen waarover ik in de column al schrijf dat die helaas niet kunnen. Die ongezien-delen-en-reagerendynamiek was in het eerste jaar van de coronapandemie aanleiding voor Twitter om gebruikers, als ze een link ongeopend wilden delen, te vragen of ze dit echt wel wilden doen zonder de inhoud te hebben gezien. Dat was een test en de functie is helaas niet geïmplementeerd. Ik zou hem graag terugzien. Hup, invoeren op alle sociale media en niet alleen voor delen, maar ook voor commentaar geven. Of dat je zelfs alleen kunt reageren als je daadwerkelijk het geposte artikel of filmpje hebt gezien of gelezen. Maar goed, dan worden de ophef en boosheid minder, en die zijn de brandstof van sociale media, dus kleine kans dat de techjongens en -meisjes dat gaan implementeren. Daarom heb ik er deze keer dus voor gekozen om mijn zaterdag iets rustiger te maken met de kop boven dit stukje. Jasper van Kuijk op Twitter: @jaspervankuijk||https://www.volkskrant.nl/wetenschap/reageer-niet-op-deze-column-zonder-dat-je-hem-hebt-gelezen~bfd41649/
2022-09-01||‘De CPNB-directeur sloeg de plank mis over Marga Minco. Wij leggen Het bittere kruid weer prominent in de winkel’||‘Terecht, want ze sloeg de plank mis. Het bittere kruid is schitterend. Het verdient het om altijd gelezen te blijven worden. Ik ga kijken of het nog leverbaar is en het dan prominent in de winkel leggen.’ ‘Nee, ik heb Winnetou niet in de winkel. Daar vraagt al jaren niemand naar. Ik heb het als kind niet gelezen. Het was echt een jongensboek toen. Maar over het algemeen slaat de cancelcultuur te veel door. Als een boek in de winkel ligt, kun je het oppakken of laten liggen, het kopen of niet. Je zag het ook rondom de discussie over de borstencover van Linda. De reactie is tegenwoordig meteen: er staat nu geen vrouw op die borstkanker heeft gehad, of die 120 kilo weegt. Zo kun je wel blijven doorgaan.’ ‘Ik maak etalages rondom één boek. Daar ligt dit nu in stapels. Een roman over een rebelse vrouw, een scheikundige in de jaren zestig. Heel geestig. In de andere etalage staat Land van echo’s van Mark H. Stokmans, een prachtig verhaal over Spanje. Ons op een na bestverkochte boek.’ ‘Zelfs als alles eindigt van Jens Liljestrand, mooi vertaald uit het Zweeds door Eline Jongsma. Over een gezin dat halsoverkop moet vluchten voor een bosbrand. Iedereen is bezig met klimaat en we moeten er natuurlijk met z’n allen iets aan doen, maar dit boek laat zien dat klimaatdemonstraties ook kunnen doorslaan. Een meeslepend verhaal met de nodige humor. Je blijft doorlezen!’ 1. Bonnie Garmus: Lessen in chemie; Boekerij 2. Mark H. Stokmans: Land van echo’s; Ambo Anthos3. Nina Polak: Buitenleven; Prometheus4. Delia Owens: Daar waar de rivierkreeften zingen; The House of Books5. Bert Wagendorp: Phoenix; Pluim6. Peter Vroege en Tjeerd Tichelaar: Het Grote Bosatlas puzzelboek; Keesing Nederland BV7. Mariken Heitman: Wormmaan; Atlas Contact8. Anjet Daanje: Lied van ooievaar en dromedaris; Passage9. David Graeber en David Wengrow: Het begin van alles; Maven Publishing10. Roxane van Iperen: Eigen welzijn eerst; De Bezige Bij||https://www.volkskrant.nl/cultuur-media/de-cpnb-directeur-sloeg-de-plank-mis-over-marga-minco-wij-leggen-het-bittere-kruid-weer-prominent-in-de-winkel~ba968e0d/
2022-09-01||‘In onze muziek hoor je iets oerouds, primitiefs, heidens en mystieks’||De ‘lur’, ook wel geschreven als ‘lure’ of ‘lurr’, is een huiveringwekkend instrument, zelfs als je er alleen maar naar kijkt. In het Nationaal Museum van Denemarken in Kopenhagen staan er een paar in een glazen vitrine, ooit opgediept uit moerasgraven of ‘bogs’, of uit ter aarde bestelde Vikingschepen. Deze lurs zijn gekronkelde bronzen pijpen met een afgeplatte beker aan het eind, die bij gebruik ongeveer een meter boven het hoofd van de bespeler uitstak. Ze dateren uit de bronstijd, maar deden het ook nog goed in het tijdperk van de Vikingen, dat grofweg duurde van 800 tot 1000 na Christus. Hoorde je ergens gedurende dat strijdlustige tijdsgewricht de ijzingwekkende roep uit dit apparaat, dan wist je dat je dagen geteld waren. Want de lur werd meegedragen bij rooftochten en veldslagen, met als doel de vijand met een daverende klaroenstoot te laten verstijven van angst. De Vikingen kwamen. Het noordse volk, dat leefde in nederzettingen rond het huidige Denemarken, Zweden, Noorwegen en IJsland, trok met razendsnelle ‘longships’ de wereld in, om handel te drijven en gebieden te ontdekken, maar vooral ook om te plunderen. En het brute geweld waarmee dat gepaard ging, is misschien vergeven maar niet vergeten. De laatste jaren is een opmerkelijke culturele interesse ontstaan in de Vikingtijd, getuige de onafzienbare rij tv-series en films, Vikingfestivals waarin de geschiedenis wordt nagespeeld en games waarin miljoenen aspirant-Vikingen vanachter de Playstation gebieden veroveren van Europa tot Amerika en Noord-Afrika. De raadselachtige leefwijze van de heidense horden spreekt kennelijk opnieuw tot de verbeelding, die verder gaat dan geweld en veldslagen. Ook in de muziek waart de geest van Ragnar Lothbrok en Leif Erikson weer rond, en wordt de oude lur weer voorzichtig aangeblazen. Het klaroengeschal des doods klinkt opnieuw, in een gemeenschap van geschiedenisliefhebbers, musici en spiritueel bevlogen personen, die samen een van de opmerkelijkste trends van de afgelopen decennia in het leven hebben geroepen. Het is een muziekstroming waar je niet zomaar vat op krijgt, maar waarop je voor het gemak toch wel wat stempels kunt zetten: heidense of ‘pagan’ folk, neofolk, of Nordic folk, om er een paar te noemen. En wat begon als een kleine, wat zonderlinge niche is inmiddels een mondiale cultuurbeweging die de belangrijke concertzalen vult van Parijs tot New York en die de Scandinavische regio inmiddels ver overstijgt. In november 2019 werd ik overrompeld door een concert van de Deens-Noors-Duitse band Heilung, in de Grote Zaal van TivoliVredenburg in Utrecht. Ik kende de band al van het album Futha, een verzameling ritualistisch aandoende liedjes uit een andere, oude wereld. Nummers met titels als Norupo of Elddansurin werden gespeeld op trommels van dierenvellen, op antieke houten harpen en van die enge hoorns, en de hallucinante zangstukken van frontvrouw Maria Franz deden diep in mijn ziel een mystiek vlammetje ontbranden. Ik had gehoord dat deze band live een spektakel was, met bandleden en acteurs op het podium in vol historisch ornaat, compleet met nagespeelde veldslagen en offerrituelen. Dat leek mij wat minder geslaagd. Ik was bang voor een verkleedkermis van bedenkelijk allooi. Dat pakte dus anders uit. Heilung voltrok het muzikale ritueel zonder een spoortje ironie en sleurde de uitverkochte zaal mee in een trance die zowel meditatief en kalmerend was als wild opzwepend. Het voelde of ik die avond, dankzij de muziek en het schouwspel, contact maakte met een in slaap gesukkeld stuk dna, dat ons in vroeger tijden in de veldslagenstand kon zetten of ons in staat stelde een boom om te hakken en er zomaar een enorm schip van te bouwen. Ik wilde graag weten hoe dat geestverruimende proces tot stand kon komen. Dus ik vertrok naar Kopenhagen, waar het trio Heilung geregeld te vinden is op een zeer toepasselijke plek: het Nationaal Museum van Denemarken. Dat museum, vol archeologische vondsten uit de Vikingtijd, is een bron van inspiratie voor Heilung, zegt de Deen Christopher Juul, de producer van de band en een vaardige multi-instrumentalist. ‘Mijn vader was gek op oude geschiedenis en sleepte mij hier altijd naartoe. Ik ontdekte dat hier de laatste herinneringen aan een verloren wereld werden bewaard en dat je hier bijna een blik kon krijgen in de ziel van die tijd.’ Juul werd ook besmet met het geschiedenisvirus: hij raakte verzeild in de wereld van de re-enactments en speelde met honderden medeliefhebbers in passende kledij taferelen uit de Vikingtijd na. In 2014 leerde hij de Duitser Kai Uwe Faust kennen, een tattoo-artiest die zich in Denemarken had gespecialiseerd in de oud-Scandinavische beeldtaal. Vanwege de gedeelde liefde voor de noordse geschiedenis vormden zij de band Heilung, om de hobby om te zetten naar muziek. Een jaar later voegde Juuls Noorse vriendin Maria Franz zich bij de band: ook een geschiedenisfreak en bovendien een begenadigd zangeres in een popbandje. De bandleden maakten van het museum zo’n beetje hun thuisbasis: hier bestudeerden zij de oude vondsten uit de bronstijd en de antieke instrumenten, van resten van trommels en harpen tot hoorns van reusachtige koeien. Maria Franz legt uit hoe de liedjes van de band tot stand komen, nadat we een paar rondjes hebben gemaakt langs de museumschatten. Neem het prachtige, haast kerkelijk klinkende Anoana, van de net verschenen plaat Drif, dat Heilung werd aangereikt door een paar Romeinse munten. ‘Op deze kleine gouden muntjes en amuletten, die zijn gevonden in noordelijk Europa, staan soms kleine, onvertaalbare runetekens. En die onbegrijpelijke taal inspireerde ons. We bedachten dat er gecodeerde boodschappen in konden zitten, of magische spreuken. Van de woorden ‘ano’ en ‘ana’ maakten we een vrouwennaam. We schreven er een magische melodie bij, die volgens ons past bij de mysteries uit de tekst. En daarna zijn we het nummer gaan spelen op antieke instrumenten, elektronisch vervormd en versterkt, maar zonder moderne instrumenten.’ Heilung noemt de eigen muziek ‘amplified history’, versterkte geschiedenis. Kai Uwe Faust, de conceptbedenker en schrijver van de band, verklaart die term. ‘Hoeveel onderzoek je ook doet naar oude bronnen: we weten niet hoe muziek heeft geklonken. Muziek werd niet genoteerd. Je hebt alleen de opgegraven instrumenten om een idee te krijgen van muziek uit de oudheid.’ Authenticiteit bestaat dus niet en dat hoeft ook niet. ‘Wij leven in de wereld van nu en kunnen gebruikmaken van de modernste productiemiddelen, van effecten en goed afgestelde microfoons. En juist die kunnen het verhaal van vroeger vertellen. We proberen niet te vertellen hoe het leven toen was, maar we geven een idee van hoe het kan zijn geweest en moet hebben gevoeld.’ Al sinds het begin stond de muziek van Heilung niet op zichzelf. Vanaf 2015 kwamen meer Scandinavische bands opzetten die zich bogen over stokoude teksten, uit bijvoorbeeld de IJslandse Edda, en pre-christelijke volksmuziek op zorgvuldig nagebouwde, antieke instrumenten. De Utrechtse programmeur Brent Oostrum van TivoliVredenburg is een liefhebber van deze historische pagan folk, en haalde grote bands als het Noorse Wardruna en Heilung naar zijn podium. En hij merkte dat ze de zalen vol lieten lopen, met een zeer uiteenlopend publiek. ‘Deze scene is in korte tijd groot geworden’, zegt hij. ‘Dat komt vooral doordat een deel van het metalpubliek zich erop is gaan storten. Vooral vanuit de Noorse blackmetal, die ook speelde met invloeden uit de folklore en de oude geschiedenis, kwam een stroming opzetten van musici die een beetje klaar waren met steeds harder, steeds technischer en steeds sneller spelen – toch een beetje de elementen uit de metal. Vooral de zanger Einar Selvik van Wardruna keerde zich af van de muziek die hij maakte met de Noorse blackmetalband Gorgoroth, en ging muziek maken met alleen nog oude instrumenten. Dus zonder de dubbele bassdrums en gruntende vocalen, maar wel met eenzelfde intensiteit en mystiek.’ Wardruna, Heilung en ook het geschiedkundige muziekproject Vévaki trokken steeds meer publiek uit de metalgemeenschap naar zich toe en dat toonde zich trouw: de scene groeide en vond in de heidense folk spiritualiteit en ook een soort gemoedsrust, die in de metal nu eenmaal ver te zoeken is. Vanuit een andere cultuurtak kwam nog een horde publiek op de antieke folk af. ‘In de gamewereld en natuurlijk de tv-series is oude geschiedenis een enorme inspiratiebron. Miljoenen mensen halen daar kracht uit, omdat de pre-christelijke geschiedenis ons iets leert over universele thema’s, over leven en liefde.’ Volgens Oostrum ontdekken mensen die verslaafd zijn aan bijvoorbeeld de Netflix-serie Vikings nu ook de muziek van Wardruna en Heilung, die op haar beurt ook wordt gebruikt als soundtrack voor series en films zoals het pas verschenen The Northman van regisseur Robert Eggers. Dat de heidense folk zo enorm is gegroeid (Heilung maakt momenteel een uitputtende tournee door de Verenigde Staten en daarna Europa) merkte ook de Nederlandse Kaat Geevers. De zangeres en liedschrijver gaat door het leven als Kati Rán en geldt als een drijvende kracht achter de muziektrend. Rán werd ooit gegrepen door het geluid van antieke trommels en dook daarna diep in de oeroude ritmen en instrumenten. ‘Ik ging, bijna twintig jaar geleden, op zoek naar oude archeologische vondsten van instrumenten en belandde bij een klein wereldje van fanatici, van mensen die deze instrumenten probeerden na te bouwen.’ Rán keek mee met de bouwers van trommels en oude snaarinstrumenten, en leerde de gereconstrueerde instrumenten te bespelen. Zij ontdekte dat het ambachtelijke proces vrede kon geven. ‘Het is een belangrijke kracht van deze muziekscene: dat we weer leren hoe we iets zelf kunnen maken, van echte materialen als huid, hout en wol. Het geeft een soort kinderlijke vreugde om dingen onder je vingers te zien ontstaan. De mens heeft gaandeweg steeds minder contact gekregen met handgemaakte voorwerpen en in onze tijden van massaconsumptie is het zelf maken van een traditioneel instrument bijna een magische act geworden.’ Ook Rán schrijft de groei van de scene toe aan de toestroom uit de heavy muziek en de opkomst van bands als Wardruna en Heilung, waarmee zij vanaf het begin ging samenwerken, als gastmuzikant of achter de schermen. Als een van de belangrijkste genrepioniers, met een immer uitdijende collectie oude instrumenten, werkt ze nu mee aan producties voor games, films en tv-series. Rán heeft nog een verklaring voor het succes van de mystieke folkmuziek. ‘De mens heeft nu eenmaal een hang naar spiritualiteit en een relatie met het ongeziene. En die is te vinden in het animisme en de oude, heidense cultuur, waarin mensen meer contact hadden met elkaar maar ook met de natuurlijke omgeving. Mijn liedjes gaan uiteindelijk over leven en dood, waar de mens vroeger op een andere manier mee omging. We zijn nu te individualistisch en onttrekken materialen aan de natuur puur voor ons eigen gewin. Veel mensen ervaren dat zo, en misschien vinden ze troost in deze muziek.’ In de betoverende clip bij Ráns nummer Suurin zien we de zangeres wollen draden spannen tussen oude bomen in een besneeuwd bos. Wat doet zij daar precies? ‘Ik zing over de Noorse schikgodinnen, de Nornen, die volgens de mythologie de draden van het leven sponnen, van verleden, heden en toekomst. De mens probeerde volgens de overlevering invloed uit te oefenen op die levensdraden die de Nornen spanden en dat beeld ik uit in de clip. Het is een poging vat te krijgen op je leven.’ Het idee van Kati Rán dat de mens van nu nog iets kan leren van die van véél vroeger, wordt gedeeld door Heilung, zeggen de bandleden in het Kopenhaagse museum. ‘Onze muziek gaat niet zozeer over oude cultuur’, zegt Kai Uwe Faust, ‘maar vooral over oude natuur, over stenen en bomen. De mens van nu denkt als hij een boom voorbijloopt niet dat die boom er honderden jaren over heeft gedaan om te groeien tot wat hij is. Volkeren uit de antieke geschiedenis wisten dat je een bos niet zomaar plat moest branden, omdat je daar nog honderd jaar last van zou hebben. Wij hopen met onze muziek, die we trouwens vaak opnemen in het bos, een oud besef tot leven te wekken: dat het bos prima zonder de mensheid kan, maar de mens niet zonder het bos.’ Een missie heeft de band niet, zegt ook Maria Franz. ‘We zijn niet prekerig en al helemaal niet politiek. We hebben geen bedoeling met onze muziek, behalve iets laten horen dat wijzelf mooi vinden. In de hoop dat de luisteraars er iets mee kunnen, in hun eigen leven of in de manier waarop ze met hun omgeving omgaan. Faust: ‘Een vriend van me zei het pas mooi: jullie muziek verbindt je met de natuur en dat is prachtig, maar het stemt tegelijk droevig, omdat iedereen weet dat de natuur in recordtempo wordt vernietigd.’ Het is goed dat de band er zelf over begint. Wie zich bezighoudt met Noorse en Germaanse mythologie en runentekens, loopt het gevaar te worden gekaapt door types met duistere bedoelingen. Bij de bestorming van het Capitool werd vorig jaar een rare QAnon-Viking gesignaleerd met runentekens op zijn lichaam en er zijn extreemrechtse terroristen geweest die de iconografie van de Vikingcultuur hebben geplunderd. ‘Daar zijn we ons van bewust’, zegt Kai Uwe Faust, ‘maar het staat mijlenver af van wat wij met onze muziek willen bereiken. En we hebben dat soort figuren ook nooit gezien bij onze concerten, het zou ook volstrekt niet worden geaccepteerd door ons publiek.’ Rest de vraag waarom ik, toen bij dat concert, zó werd gegrepen door die vreemde muziek van Heilung, dat ik me ineens heel even een ander mens voelde. Maria Franz kan het uitleggen. ‘We leven allemaal heel gecontroleerde levens. We staan op, maken ontbijt, brengen de kinderen naar school en gaan aan het werk. Iedere dag. Ik denk dat je bij onze muziek iets primitiefs voelde, iets ouds en mystieks, alsof jij aan dat strakke stramien werd onttrokken. De donkere brul die wij vaak horen opstijgen uit ons publiek, leert ons dat mensen kennelijk iets van een nieuwe wildernis nodig hebben.’||https://www.volkskrant.nl/cultuur-media/in-onze-muziek-hoor-je-iets-oerouds-primitiefs-heidens-en-mystieks~bc29a720/
2022-09-01||Gemeenten met Gazprom als energieleverancier slagen er niet in om tijdig over te stappen||Minister Rob Jetten (D66) voor Klimaat en Energie besloot in april dat de zeker 120 gemeentelijke Gazprom-klanten binnen een halfjaar een andere energiemaatschappij moeten hebben gevonden om hun scholen, zwembaden, bibliotheken, sporthallen en stadhuizen te verwarmen. De maatregel geldt ook voor andere (semi)publieke instellingen met goedkope Gazprom-contracten, zoals waterschappen, universiteiten en drinkwaterbedrijven. Gezien de gunstige tarieven waartegen gemeenten de Gazprom-contracten hebben afgesloten, en de in een jaar tijd ruim verachtvoudigde gasprijzen, is overstappen momenteel een dure aangelegenheid, erkende Jetten onlangs tegenover Nieuwsuur op de kritiek van gemeenten. ‘Maar dat is een prijs die je moet betalen voor het niet langer vullen van de schatkist van een oorlogszuchtige dictator’, vindt hij. Overstappen blijkt echter geen sinecure. De gemeente Den Haag gooide het bijltje er vorige week bij neer nadat geen enkel bedrijf op de Haagse aanbesteding had gereageerd. Den Haag vraagt het ministerie van Economische Zaken nu, net als een dozijn andere gemeenten, om uitstel van de deadline tot 1 januari. Ook de gemeente Baarn is nog naarstig op zoek naar een nieuwe leverancier. Wie wel een nieuwe leverancier vindt, is fors duurder uit. Utrecht denkt door de gedwongen overstap tot 2024 11 miljoen euro meer kwijt te zijn aan energielasten, schreef het college van burgemeesters en wethouders dinsdag. In het geval van de Universiteit Maastricht gaat het om 5- à 8 miljoen euro extra, vertelde rector magnificus Rianne Letschert tegen radioprogramma Spraakmakers, terwijl waterleidingbedrijven Dunea, Oasen en PWN tien keer zoveel vrezen kwijt te zijn, aldus Nieuwsuur. Het frustreert overstappers dat ook hun nieuwe leveranciers gewoon gas inkopen op de Europese markt, waar Noors, Amerikaans of Algerijns gas zich onherleidbaar vermengt met Russisch gas. Zo spekken overstappers alsnog de Russische schatkist. ‘Ongeacht de gecontracteerde leverancier krijgen we nog steeds Russisch gas geleverd, omdat Russisch gas nu eenmaal onderdeel is van de Nederlandse gasmix’, aldus het Utrechtse college. Bovendien zeggen zeven andere landen, waaronder Duitsland, de VS, Italië en Frankrijk, hun goedkope Gazprom-contracten juist niet op. De Duitse regering greep in april namelijk de macht bij Gazprom Germania, het Europese hoofdkantoor. De inkomsten van de tot ‘Securing Energy for Europe’ (SEFE) omgedoopte gasleverancier, waar ook de Gazprom-dochter onder valt waarmee Nederlandse gemeenten een contract hebben, vloeien sindsdien niet meer naar Moskou, maar naar Duitsland. In tegenstelling tot de energieministers van de zeven andere landen is Jetten er echter niet van overtuigd dat SEFE geen Russisch bedrijf meer is. Niet alle Nederlandse gemeenten zitten overigens met de handen in het haar. De Coöperatie Openbare Verlichting & Energie Fryslân (OVEF), een energieverbond van zestien Friese gemeenten, heeft besloten voortaan zelf maar voor energieleverancier te spelen. Vanaf oktober koopt de coöperatie louter nog Noors gas in, om komende jaren allengs over te stappen op gas van Friese makelij, bijvoorbeeld door lokaal bermgras te vergisten tot biogas. ‘Met bermgras denken we op den duur te kunnen voorzien in de helft van het aardgas dat we nodig hebben’, zegt OVEF-directeur Isolde den Haring.||https://www.volkskrant.nl/nieuws-achtergrond/gemeenten-met-gazprom-als-energieleverancier-slagen-er-niet-in-om-tijdig-over-te-stappen~b0556443/
2022-09-01||Een herculesklus komt ten einde: de Volledige werken van W.F. Hermans zijn compleet||Nooit vergeet ik de verjaardag van Willem Frederik Hermans – omdat die ook de mijne is. Elk jaar valt over 1 september de inktzwarte schaduw van de meest gevreesde Nederlandse schrijver uit de moderne letteren. Sinds mijn 11de, toen ik ademloos De donkere kamer van Damokles las, dool ik met liefde huiverend rond in Hermans’ sadistische universum. Hij geselt je met de waarheid. En beschikt over een enorme ontroerende en humoristische kracht. Donderdag werd het laatste deel van zijn Volledige werken in de Nieuwe Kerk aan de koning aangeboden. De afsluiting van een herculesinspanning. Aan de 24 delen in smetteloze edities, met verantwoording, noten en registers, werd twintig jaar gewerkt door een team van wetenschappers van het Huygens Instituut voor Nederlandse Geschiedenis van de Koninklijke Akademie van Wetenschappen. Het is ironisch dat juist voor de uitgave van het oeuvre van Hermans, die altijd het gebrek aan besef voor de waarde van cultuur en traditie in zijn vaderland hekelde, miljoenen euro’s overheidssubsidie zijn vrijgemaakt. Deel 23, ‘ongebundeld werk’, sluit af met de toespraak die Hermans hield op 5 maart 1995 in de Stadsschouwburg bij de presentatie van de laatste twee delen van de Volledige werken van Multatuli. ‘Als een preek daalde zijn betoog op de genodigden van het seculiere kerkgenootschap neer’, schreef Michaël Zeeman in de Volkskrant. ‘De zondebokken kregen er geducht van langs: van minister Pronk, die te veel en onterechte praatjes over de voormalige koloniën verkoopt, tot de door Multatuli afgewezen Marx.’ Multatuli was zo ongeveer de enige andere Nederlandse schrijver met wie Hermans zich werkelijk verbonden voelde. Ook hij had veel gedragen. Ik las de toespraak huilend en bulderend van de lach tegelijk. Hermans vroeg om een minuut stilte ter herdenking van al diegenen die 35 jaar tevoren op de Volledige werken van Multatuli hadden ingetekend en het slot, ‘het zo hoogst noodzakelijke en zo smartelijk verlangde register’, niet hadden mogen aanschouwen. Anderhalve maand later, op 21 april 1995, was hij dood. ‘Heeft dus Multatuli en hebben andere soortgelijke schrijvers die in woede ontstaken bij het zien van alle onrecht voor niets geleefd?’, vroeg Hermans zich af. ‘Het is moeilijk hierover een onaantastbare uitspraak te doen, maar niet te betwijfelen valt het dat wij, zolang hun boeken bestaan, toch altijd nog eens kunnen nadenken over wat zij verkondigen – en dat het ons troost, naar stemmen te luisteren die zich verheffen tegen de collectieve slechtheid in de wereld.’||https://www.volkskrant.nl/cultuur-media/een-herculesklus-komt-ten-einde-de-volledige-werken-van-w-f-hermans-zijn-compleet~bed94693/
2022-09-01||‘Goed geschreven hebben, dat benadert geluk’||Als het niet nodig was om interviews te geven, zou Peter Terrin ze niet geven. ‘Ik wil niet gekend zijn, versta je, ik wil niet dat mensen op voorhand denken te weten wat er in mijn boeken zal staan. Voor de lezer wil ik een vreemde blijven. Wie ik ben en wat ik denk over de wereld hoeft niet gehoord te worden, maar ik wil wel dat mijn roman gezien wordt.’ Hij lacht. ‘Je hebt schrijvers die in interviews interessanter zijn dan in hun boeken. Ik hoop dat mij dat wrede noodlot bespaart blijft.’ ‘Ze hebben mijn leven gered. Mijn ouders hadden nooit de kans gehad om te studeren, zij waren heel jong in de fabriek gaan werken. Er was geen boek in huis, ik was literair uitgehongerd zonder dat ik mij dat realiseerde.’ Deze week verscheen De gebeurtenis, de tiende roman van de gelauwerde Vlaamse schrijver Peter Terrin (1968). Hij groeide op in het West-Vlaamse dorpje Wingene als zoon van fabrieksarbeiders. Als prille twintiger werkte hij als verkoper van marmer: ‘Ik was een handelsreiziger.’ ‘Men ziet een man van de wereld voor zich, onafhankelijk, galant en ongrijpbaar. Maar een man van de wereld was ik niet. Ik was een man van het dorp, die in een pak en met stropdas marmer aanprees bij architecten. Het was de tijd van de opkomst van de shoppingmalls, en die moesten bevloerd worden. Eindeloze hoeveelheden steen heb ik aan de man gebracht. Tot mijn eigen verbazing deed ik dat goed. Maar dat kwam doordat het mij niets kon schelen. Ik was doodongelukkig.’ ‘Ik was voor mijn werk in Londen en las op mijn hotelkamer voor het eerst een echt boek: De donkere kamer van Damokles van Willem Frederik Hermans. Het raakte mij met verbijsterende kracht in hart en hoofd. Toen ik het slot van de roman had gelezen en het boek dichtsloeg, wist ik: dit is het. Ik word schrijver.’ Hij schudt het hoofd. ‘Naïef, natuurlijk. Onvoorstelbaar. Maar er viel niets meer aan te veranderen.’ ‘De magie van de taal. Zo helder en precies. Mechanisch bijna, scharnierend in de komma’s. Maar nog belangrijker was de schok der herkenning. Ik voelde mij verbonden met Osewoudt, de held van het boek. Ik voelde mij ook zwak, had niet het gevoel dat ik mijn leven in handen had. Net als hij was ik op zoek naar de mannelijke versie van mijzelf. Het boek was mijn nooduitgang.’ ‘Ik heb mijn baan opgezegd en mijn ouders van mijn plan op de hoogte gesteld. Zij waren verbijsterd. ‘Wat? Jij wilt schrijver worden?!’ Ik zat vol adrenaline, ik was niet te stoppen. In hun ogen had ik een droomjob. Ik logeerde voortdurend in hotels, ik had een bedrijfswagen, alles werd betaald… Mijn moeder zei: ‘Je gooit alles te grabbel, Peter, wat ga je nu toch doen jongen?’’ ‘Integendeel. Ik wist zeker dat ik het nog níét kon. Achteraf bekeken braken misschien wel mijn zes gelukkigste jaren aan. Midden op de dag werkte ik als maaltijdbezorger, en voor en na de middag zat ik op mijn kamertje in Gent obsessief te lezen en mijn hand te oefenen op het schrijven. Dat was heerlijk, fantastisch. Ik ontdekte zo veel. Niet alleen bij andere schrijvers, maar ook bij mezelf.’ ‘Het was natuurlijk ook heel fraai om uiteindelijk gepubliceerd te worden. Ik won een aantal schrijfwedstrijden, kreeg een brief van L.J. Veen, een uitgeverij die niemand iets zegt hier in Vlaanderen. Voor mij was het perfect. De mensen op de uitgeverij zeiden tegen mij: neem de tijd, ga rustig beginnen, pas na een aantal boeken verwachten we succes van je. Dat komt tegenwoordig zelden meer voor, denk ik. Je moet er nu meteen stáán. Achteraf was ik liever met mijn derde boek gedebuteerd, de roman Blanco, toen kreeg ik greep op mijn materiaal.’ Peter Terrin brak in 2012 door bij het grote publiek met Post mortem, een roman waarin het dochtertje van een schrijver – Steegman, één letter verwijderd van Lodewijk Stegman, de held van Hermans’ Ik heb altijd gelijk – wordt getroffen door een herseninfarct. De schrijver wekt haar tot leven door zijn verbeelding. Post mortem werd bekroond met de AKO Literatuurprijs. ‘Die prijs was enorm belangrijk. Ook het autobiografische gegeven heeft natuurlijk geholpen om een groter publiek te verwerven: ik zat naast het ziekenhuisbed van Renée op mijn Olivetti-schrijfmachine te tikken. Maar als schrijver was het mij niet te doen om een intiem gegeven uit mijn leven te delen of medelijden wekken. Ik wilde nieuwe mogelijkheden van de roman uitproberen. In Post mortem heb ik de feiten niet gevolgd, maar op z’n kop gezet. De schrijver sterft, zijn dochter geneest helemaal.’ ‘Ik voel me wel verbonden met Juliette. Zij heeft niet het gevoel dat zij creëert. Zij noteert slechts. Als het eenmaal loopt tijdens het werk aan een boek, heb ik dat gevoel ook. Het is een wet in de mechanica: wanneer een gewicht op gang komt, dan dendert het uit zichzelf voort. Moeilijk is de ingang tot een roman te vinden, een vorm en een toon. Maar als die er eenmaal is, dan gaat het vanzelf. Altijd weer die verwondering – ik heb het gevoel dat ik nog maar pas ben begonnen.’ Al het blauw, mijn vorige roman, was onnadrukkelijk óók een portret van mijn moeder toen zij nog gezond was. Ze heeft vier jaar geleden een zware hersenbloeding gehad. Ze zit in een rolstoel en is haar spraak kwijt. Terwijl ze vroeger een dynamische vrouw was. Fietste veel, was verbonden met het sociale weefsel van het dorp, bezocht haar broers en zusters. We weten niet wat er in haar hoofd omgaat. Als wij vragen: ‘Is het vandaag mooi weer?’, dan knikt ze. Maar als we het opnieuw vragen, schudt ze haar hoofd. Haar hersenen zijn verstoord. De vraag wat een voltooid leven is, wat een waardig levenseinde, daarover moest ik schrijven.’ ‘Ik had ook nog een paar verhalen liggen die ik als grondstof kon gebruiken. Toen ik Turbulence van David Szalay las, wist ik wat mij te doen stond. In die estafetteroman neemt iemand het vliegtuig naar een stad, ontmoet daar iemand anders en die neemt het stokje over. Enzovoort, enzovoort. Ik dacht: dat wil ik ook maken. Een mozaïekvertelling, waarvan je de hoofdstukken zou kunnen lezen als afzonderlijke verhalen, maar die je uiteindelijk toch het gevoel van een roman geven.’ In een van de notitieblokken van Willem, de blinde schrijver, staat: ‘Het is onmogelijk om een consistent, rechtlijnig verloop van oorzaak-gevolg in een verhaal op te bouwen. Op zijn best is dat een benadering van onze ervaring. In de plaats daarvan is het nodig om een geheel samen te stellen uit verschillende deeltjes, die allemaal wijzen op verbondenheid. Constellatie, niet opeenvolging, draagt de waarheid in zich.’ ‘Ik heb Willems gedachten geleend van Olga Tokarczuk – en ben het hartgrondig met haar eens. Ik begin pas te schrijven als ik weet hoe het eruitziet. Nog niet de details, de verhalen moeten nog verteld worden, maar het boek bestaat ergens al. Dan begin ik te schrijven. Van voor naar achter. Alle stukjes vallen als vanzelf op hun plaats.’ ‘Anna is terminaal verklaard, maar blijft leven. Wat moeten haar man, een gevierd schilder, en zijn jonge minnares nu doen? Een man kan vanwege de corona-epidemie zijn demente vrouw, met wie hij veertig jaar getrouwd is, niet meer bezoeken in huize Avondrust. Kennen zij elkaar wel echt? Er is de raamvertelling: een schrijver is overleden, maar zijn hersenen worden in leven gehouden. Jacqueline heeft dan weer een beroerte gehad, kan niet meer praten, en wil een einde maken aan haar leven. Maar zij kan geen euthanasie krijgen omdat zij niet terminaal ziek is en haar ondraaglijk psychisch lijden privé wil houden. Wie zegt wanneer je mag sterven?’ ‘Voor mij is de grote gebeurtenis dat mijn roman gelezen wordt. De lezer maakt van mijn woorden zijn eigen boek. Dat is pure magie. Lezers wijzen mij vaak op dingen die ik niet voorzien had. Maar ze kloppen wel. Ik lees zelf ook graag romans die mij uitdagen en me betrekken bij het verhaal. Je kunt het vergelijken met een verkeersongeval. Je kijkt naar de andere kant van de snelweg, ziet brokstukken over de weg geslingerd liggen, je schrikt, rijdt verder… en vergeet het. Het wordt pas onvergetelijk als ik erin slaag om jou dat ongeluk zelf te laten meemaken.’ ‘Ik eis niets. Ik geef! Mijn verhaal meandert, de lezer mag zich laten meedrijven. Natuurlijk houd ik rekening met de leesbaarheid, ik componeer en schrijf zo beeldend mogelijk. Maar ik schrijf niet met één lezer in mijn hoofd. Dé lezer bestaat niet. Het enige wat ik kan doen is naar mijn innerlijke stem luisteren. Als ik het spannend vind, mooi of ontluisterend, dan is het goed. Als je voor een ander gaat schrijven, wreekt dat zich. Je kunt bovendien niet aan jezelf ontsnappen.’ ‘Mijn bureau is voor mij heilig, daar komen zelfs mijn vrouw en kinderen nauwelijks. Elke ochtend vertrek ik naar zolder en doe de deur achter mij dicht. Dan telt enkel nog het boek. Ik schrijf niet snel: 500, 600 woorden op een dag. Goed geschreven hebben, dat benadert geluk. Meestal stroomt het, maar soms stuit ik op een gedachte waarvan ik niet weet hoe ik die kan afmaken. Dan ga ik hardlopen of wandelen, hier in de velden en bossen om Herzele, aan de poort van de Vlaamse Ardennen. Dat ik mijn kamer verlaat, is vaak voldoende. In de kamer zit de dwang van de oplossing. Buiten ontspan ik, en komt de oplossing vanzelf.’ ‘Voor ik begin te tikken, heb ik al veel notities gemaakt met mijn Montblanc-pen. Aantekeningen, geen pasklare zinnen. Het echte schrijven doe ik tegenwoordig weer op een laptop. Ik gebruikte typemachines niet alleen vanwege het geweldige geluid, het geratel, maar vooral om mezelf te verlossen van mijn internetafleiding. Facebook, Insta, ik verprutste mijn tijd. De kinderen waren nog kleiner, mijn dagen waren te snel voorbij.’ ‘Ik werk aan een boek waarin ik een aantal van mijn foto’s associatief in verband breng met korte teksten, op de grens van proza en poëzie. En met de roman na De gebeurtenis ben ik al drie jaar bezig. Ik begeef me daarin op het terrein van de sciencefiction.’ ‘In sciencefiction wordt de mens in extreme situaties geplaatst, het onbekende, het buitenaardse. Literair gezien zijn dat interessante posities. De mens teruggeworpen op zichzelf, schrijven puur op verbeelding.’ ‘Ach ja, dat is mooi!’ Hij houdt een ogenblik zijn adem in. ‘Daar heb ik niet aan gedacht. Geweldig! Zie je, daar is het. Ik wist het niet, maar heb dat toch in De gebeurtenis gestopt. De lezer heeft het gevonden. Elk woord dat ik nu nog zeg, is er één te veel.’||https://www.volkskrant.nl/cultuur-media/goed-geschreven-hebben-dat-benadert-geluk~b9167f47/
2022-09-01||Innovaties op techbeurs IFA: thermostaten die geld besparen en een stoomkast voor schoenen||De organisatie van de Internationale Funkausstellung Berlin, zoals de beurs officieel heet, noemt de editie die vrijdag de deuren voor het publiek opent ‘de eerste editie op grote schaal sinds 2019’. Corona gooide de jaren erna immers roet in het eten. Nu keren veel grote fabrikanten (zoals Samsung, LG en Huawei) terug, maar niet iedereen. Sony, bijvoorbeeld, vulde vroeger in zijn eentje een hele hal, maar is een van de fabrikanten die het nu laat afweten. Daardoor zijn dit jaar niet alle van de 26 gigantische hallen gevuld. Wat zijn de nieuwigheden die tijdens de IFA zijn aangekondigd? Een paar jaar geleden kwamen er gebogen tv-schermen op de markt, maar dat is nooit een trend geworden. Logisch ook wel, want zo’n scherm is vooral irritant als er veel mensen naar kijken. Anders is het voor gamen, waar die schermen het wél goed doen. Gamers zitten als het ware meer in hun spel. LG heeft nu, in navolging van wat kleinere fabrikanten, bedacht dat deze twee doelgroepen gecombineerd kunnen worden. De LG Oled Flex is een 42-inchscherm dat met een druk op de afstandsbediening kan buigen. In totaal zijn er twintig verschillende standen. Aan slimme thermostaten is de consument al een tijdje gewend, maar de Europese fabrikant Tado voegt er een handigheid aan toe. De nieuwe dienst Balance houdt rekening met goedkope energietarieven, bijvoorbeeld als er een overvloed aan zonne- of windenergie is. Tijdens die momenten kan de thermostaat besluiten alvast de warmtepomp te gebruiken of juist de airco aan te zetten. Consumenten moeten wel extra voor de dienst betalen: 30 euro per jaar. Maar volgens de fabrikant is dat zo terugverdiend, omdat Balance 20 procent bespaart op de rekening. Nog zo’n huisproduct dat de laatste jaren slim is geworden: de lamp. Signify (van de Philips Hue-lampen) was daar altijd voorloper in, al is er inmiddels een stortvloed aan goedkopere alternatieven bij gekomen via onder meer de Action of Ikea. Maar Signify zit ook niet stil en heeft een nieuwe serie gelanceerd: de Lightguide Bulbs. Deze uit de kluiten gewassen peertjes borduren voort op de al eerder ingezette trend van grote lampen die kaal aan een draad worden gehangen en waarvan de ‘gloeidraad’ zichtbaar is. De Lightguide is er in drie verschillende vormen en kan diverse kleuren aannemen. Knappe jongen die nog iets nieuws weet te bedenken voor draadloze oortjes. Ze zien er tegenwoordig allemaal zo’n beetje hetzelfde uit en steeds vaker zijn ze voorzien van noisecancelling. De grote verschillen zitten in de prijs en, daarmee helaas ook samenhangend, de kwaliteit. Toch heeft JBL nu wat aardigs om zich te onderscheiden: een slim oplaaddoosje. Dat is voorzien van een aanraakscherm waarmee de eigenaar zijn muziek kan bedienen, de oortjes kan aanpassen (wel of geen noisecancelling, bijvoorbeeld) of oproepen en berichten kan beheren, uiteraard zonder de telefoon uit de zak te hoeven halen. En zonder gedoe met getik op de oortjes zelf. De JBL Tour Pro 2 gaat 249 euro kosten. ‘Een totaaloplossing voor schoenbeheer’, noemt LG het. De Styler ShoeCase is een glazen kast die schoenen weer lekker fris maakt. De slimme kast blaast ‘hygiëneverhogende’ stoom door en langs de schoenen, aangepast op het materiaal (sport, suède, leder) en grootte. Een standaardbehandeling duurt 37 minuten. Eerder al kwamen fabrikanten als Samsung en ook LG met stoomkasten voor kleding. De kasten komen in verschillende maten beschikbaar.||https://www.volkskrant.nl/nieuws-achtergrond/innovaties-op-techbeurs-ifa-thermostaten-die-geld-besparen-en-een-stoomkast-voor-schoenen~bcc67073/
2022-09-01||Het was een week met heel goed nieuws voor Boris Dittrich en zijn man||Voor het gemak pakt Boris Dittrich (67) zijn dagboek er even bij. Schrijft hij al dertig jaar in, omdat hij (naar eigen zeggen hoor), een ‘vrij slecht’ geheugen heeft. Dittrich pende daarom de afgelopen drie decennia tientallen schriftjes vol, elke keer volgens hetzelfde recept: aan het eind van de dag opschrijven wat er is voorgevallen. En altijd neemt hij zich voor: nu ga ik belangrijke gedachten noteren over de wereld en de toekomst. ‘Maar als ik het dan teruglees, ja, dan zie ik toch vaak dat ik door een rood stoplicht ben gefietst of dat de salade niet lekker was.’ Vandaag komt hij toch verder dan aan voedsel of instrastructuur gerelateerde onderwerpen, want Dittrich is net terug van vakantie: twee weken Israël, samen met zijn man, die daar vandaan komt. Dittrichs nieuwste thriller Het laatste woord wordt as we speak door zijn uitgever drukklaar gemaakt – bijzonder toch altijd wel, vindt hij – en het was dus tijd voor rust. In Jeruzalem bezochten ze onder anderen een vriendin aan wie Dittrichs wederhelft 38 jaar geleden Hebreeuwse les gaf. ‘Dat was zo gezellig, zo leuk.’ Plekken zijn belangrijk in een vakantie, maar de mensen, die doen het ’m. Bij thuiskomst stond er iets niet-leuks op de planning en ook iets wel-leuks. Het niet-leuks: een ziekenhuiscontrole, om te kijken of Dittrichs man nog steeds kankervrij is, ze kregen overigens goed nieuws. Het wel-leuks: een fijn etentje met een vriend met wie Dittrich ooit samenwerkte. Hij is advocaat, komt uit Rusland en moest vluchten vanwege zijn felle kritiek op de oorlog. De man woont nu in Amsterdam, zijn vrouw en dochter zitten in een asielzoekerscentrum in Noorwegen. ‘Ik wilde hem heel graag zien, horen hoe het gaat, hij zit daar maar in zijn eentje in Amsterdam.’ Maar hij zegde af: hij voelde zich niet lekker. ‘Dus toen zijn mijn man en ik maar samen naar een vegan restaurant gegaan, om toch nog iets van de avond te maken.’ Dat lukte: ze aten buiten op het terras, het eten was heerlijk, aan te raden – geen smerige salade te bekennen.||https://www.volkskrant.nl/mensen/het-was-een-week-met-heel-goed-nieuws-voor-boris-dittrich-en-zijn-man~b4b334407/
2022-09-01||Hupsakee, de hort op: onze cultuurtips deze week||Er wordt in deze (na)zomer veel boeiend locatietheater opgevoerd door heel Nederland. Naast voorstellingen als Het verdriet van de Zuiderzee (bij het Friese Oudemirdumerklif) en Van katoen en water (een stadsmusical in Almelo) is er in het Groningse dorp Overschild een grootschalige theaterversie te zien van de tv-serie Hollands Hoop (2014-2020). De serie draaide om forensisch psychiater Fokke Augustinus (Marcel Hensema), die met zijn gezin verhuist naar een Groningse boerderij en daar een wietplantage plus allerlei schimmige types aantreft. De muziektheatervoorstelling heeft een nieuw verhaal, dat zich zowel afspeelt vóór de gebeurtenissen uit de serie als erna. Marcel Hensema doet ook weer mee, bijgestaan door een cast die bestaat uit onder anderen zangeres Janne Schra en theatermaker Joost Spijkers. Het spannende verhaal wordt begeleid door filmische muziek van een 27-koppig orkest. Dat zorgt voor een goede nazomersfeer op het erf van de Groningse boerderij Hoog Hammen, waar ook de tv-serie werd opgenomen. Het zomerfestivalseizoen zit er bijna op, maar jawel, er valt nog nét wat te feesten. En Appelpop te Tiel, ooit begonnen als muzikale afleiding tijdens het fruitcorso, is nog inflatievriendelijk ook, want zoals altijd is de entree geheel gratis. De line-up is een achtbaan van Nederlandse pop, rock en hiphop, van al wat ouder tot heel jong. En de nieuwe generatie poptalent staat dapper aan de Waalkade. Op vrijdag verwelkomen we bijvoorbeeld Wies, Merol, Joost en Davina Michelle. Een dag later sluiten S10, Antoon, Meau, Pip Blom, Froukje en het onvermijdelijke Goldband het Nederlandse buitenpopseizoen zo’n beetje af. Helden van vroeger mogen niet ontbreken: Guus Meeuwis, Diggy Dex en Di-rect houden een weekend lang een oogje in het zeil, en zorgen dat er voor de ouders ook nog wat te lachen valt. Casablanca Beats volgt een groepje tieners met muzikale dromen in Sidi Moumen, een arme buitenwijk van Casablanca. Ze krijgen les in dans en rap in een kunstcentrum. Hun hiphopleraar is Anas, een twintiger die hoge eisen stelt aan zijn leerlingen. Terecht, zo blijkt, want de jongeren zijn getalenteerd. En ze hebben iets te melden. De Marokkaanse regisseur en scenarioschrijver Nabil Ayouch filmde al vaker in Sidi Moumen. Zijn tweede speelfilm Ali Zaoua (2000) ging over straatkinderen in de wijk. En met het indrukwekkende Les chevaux de Dieu (2012) maakte hij een fictief portret van de geradicaliseerde jonge moslimterroristen uit Sidi Moumen die in mei 2003 een aantal zelfmoordaanslagen pleegden in Casablanca. De sociaal betrokken Ayouch richtte daarna een cultuurcentrum op voor jongeren in de wijk. Daar nam hij Casablanca Beats op, een musical die over meer dan alleen muziek gaat. Net als in zijn film Much Loved (een in Marokko verboden drama over een groepje prostituees) toont Ayouch de spanningen in de Marokkaanse maatschappij en verzet hij zich tegen conservatieve islamisten. Muziek voegt zich, net als alle kunst, niet naar het systeem, laat Casablanca Beats zien. Opnieuw pleit Ayouch voor vrijheid van expressie, dit keer met een opgewekte, aanstekelijke film over de poëtische strijdvaardigheid van rap en het belang van een goede leraar. Voordat Johan van der Keuken (1938-2001) een van de belangrijkste documentairemakers van Nederland werd, had hij op jonge leeftijd een aantal fotoboeken gemaakt, waarvan Wij zijn 17 (1956) en Paris Mortel (1963) inmiddels klassiekers zijn, in hun vintage-versie onbetaalbaar. Wij zijn 17 is een onvergelijkbaar portret van zijn eigen generatie: vroegwijze maar ook melancholieke scholieren, trefzeker gefotografeerd en sterk vormgegeven als fotoboek, het begin van een lange Nederlandse traditie. Een van die foto's heeft de Eregalerij van de Nederlandse fotografie gehaald, eveneens in het Nederlands Fotomuseum. Eind jaren vijftig studeerde Van der Keuken aan de filmschool van Parijs, waarbij hij zelden zonder camera door de stad zwierf. Het fotoboek Paris Mortel, waarin de foto's flanerend tot stand lijken te zijn gekomen, kan ook als een voorloper van zijn werk als documentaire-filmmaker worden beschouwd. Gelijktijdig met de tentoonstelling verschijnt ook een uitgave over Johan van der Keuken als fotograaf.||https://www.volkskrant.nl/cultuur-media/hupsakee-de-hort-op-onze-cultuurtips-deze-week~b9e9deb9/
2022-09-01||‘Als ik het bijltje erbij neergooi, wat betekent dat dan voor anderen met dezelfde achtergrond?’||Als je Khalid Kasem zou vragen of hij ooit twijfelt aan zijn kwaliteiten als talkshowpresentator, zou het antwoord zijn: nee. Want zo zit Kasem (44) in elkaar. ‘Ik had – en heb – de overtuiging dat ik geknipt ben voor deze baan. Zodra je accepteert dat er een optie B is, zul je niet meer vol voor optie A gaan. Ik had een goede functie bij een bank, die heb ik opgegeven om rechten te gaan studeren. Daarna ben ik gestopt als succesvol advocaat om deze talkshow te gaan presenteren. Steeds in de volle overtuiging dat ik het ga cheffen.’ Kasem begon deze week aan het derde seizoen van BNNVara-talkshow Khalid & Sophie, die hij om en om presenteert met Sophie Hilbrand. Als nieuwbakken tv-presentator kreeg Kasem vanaf het begin van het eerste seizoen te maken met tegenvallende kijkcijfers en met commentaren die niet mals waren. Kritisch is hij zelf ook: ‘Het is een feit, en dat is ook zelfkritiek, dat Khalid & Sophie te weinig eigen was. Het werd soms inwisselbaar.’ ‘Ik was de outsider, relatief onbekend. Mijn televisie-ervaring bestond uit mijn deelname aan De slimste mens (Kasem werd tweede, red.) en een uitzending van De wereld draait door over Abdelhak Nouri (Kasem was woordvoerder van de familie en schreef een boek over de voetballer, red.). Dat ze de keuze voor mij maakten, zegt iets. Dat deden ze niet omdat ze denken: aardige jongen, die Khalid. Ze moeten er iets in hebben gezien.’ ‘Ik had het idee dat ik contact maakte, écht contact maakte met de mensen aan tafel. En ik vond het heerlijk om te doen. Ik was ontspannen en voelde geen druk, omdat ik nooit een televisiecarrière had geambieerd. Maar de onbevangenheid die ik tijdens die pilot had, was weg toen we het programma echt gingen maken. Toen hing er ineens ontzettend veel vanaf. Als ik in die eerste weken met mensen sprak die dichtbij me staan, zeiden ze dat ze me op tv niet herkenden, dat mijn blik naar binnen was gekeerd, dat ik verstarde. Dat ik wel luisterde naar mijn gasten, maar eigenlijk niet hoorde wat ze zeiden. Dat had ook met praktische zaken te maken, met iemand die in je oortje zegt hoeveel tijd je nog hebt tot je een gesprek moet afronden, met alles wat er om je heen gebeurt. Ik hield krampachtig vast aan het draaiboek. Toen ik strafrechter Frank Wieland interviewde, die ik vanuit mijn verleden als advocaat goed ken en met wie ik talloze gesprekken heb gevoerd, werd het gekunsteld, een toneelstukje. Dat is het moeilijkste – hoe zorg je dat het écht wordt? Dat is iets wat ik moest leren, en daar ben ik nog steeds mee bezig. Misschien had ik gedacht dat de kijkers, de critici, dat zouden begrijpen.’ ‘Misschien naïef, maar ik had gehoopt dat ze meer oog zouden hebben voor mijn onervarenheid. Dat men niet een oordeel na een of twee uitzendingen velt, maar na een paar weken. Maar zo werkt het kennelijk niet. Ik heb voor veel dingen in mijn leven moeten vechten, maar voorheen kreeg ik daar de tijd voor, mijn inzet werd altijd gewaardeerd. Bij Khalid & Sophie werd ik meteen afgerekend op het eindresultaat. Terwijl je denk ik niet van Khalid, van wie dan ook, kunt verwachten dat hij meteen op hetzelfde niveau presteert als Matthijs van Nieuwkerk. De commentaren van sommige recensenten waren buitenproportioneel hard, Khalid & Sophie was na één aflevering al dood en begraven. Ik vond er weinig empathie in doorklinken.’ ‘Eigenlijk niet. Ik gedij het beste als ik ergens vol voor ga, zonder terughoudendheid. Ik ben niet de persoon die denkt dat hij beter eerst met bandjes om kan gaan zwemmen.’ ‘Ja, want dan moet het. Nog meer dan dat het daarvoor moest. Misschien interessant om te bedenken waar dat bij mij ooit vandaan is gekomen.’ ‘Eh, dat is psychologiseren, dat is niet mijn sterkste kant.’ ‘Als je opgroeit in de omstandigheden waarin ik ben opgegroeid, word je per definitie onderschat. Kijk maar naar hoe vaak kinderen uit achterstandswijken worden ondergeadviseerd. Je moet je altijd bewijzen. Dat is soms vermoeiend, maar als ik word onderschat en mezelf bewijs, vind ik dat heel lonend. Tegelijkertijd is het zo dat ik daardoor van mezelf nooit mag opgeven, want dan zouden ze kunnen zeggen: zie je wel. Als ik het bijltje erbij neergooi, wat betekent dat dan voor anderen met een achtergrond zoals die van mij, die zich aan mij op konden trekken? Je zou het druk kunnen noemen die ik mezelf opleg, maar ik zie het als brandstof, het maakt me extra hongerig.’ ‘Het gaf ons geen gelukkige start, er werd meteen gekeken of wíj dan wel zo urgent waren. Maar bij die voorgeschiedenis was ik niet betrokken. Ik heb er nooit de vinger achter gekregen waarom De vooravond moest stoppen, die beslissing was genomen voordat ik werd gevraagd. Ik geef niet te pas en te onpas mijn mening, en ik presenteer mijn meningen niet als absolute waarheid. Maar ik neem wel bagage mee. Als ik het in de talkshow heb over armoede, denk ik terug aan hoe ik als jongen lege flessen moest verzamelen omdat ik bij de zelf gesneden friet die we thuis aten iets wilde hebben dat op mayonaise leek, maar dat mayonaise te duur was, en ik dus maar slasaus kocht. Als het gaat over het toeslagenschandaal, of over misstanden in de jeugdzorg, kan ik putten uit de talloze keren dat ik als advocaat mensen heb bijgestaan die zijn vermalen door het systeem. Ik denk dat BNNVara gelooft dat ik een belangrijke bijdrage kan leveren aan het debat, omdat ik sommige dingen zelf heb doorleefd of van zeer dichtbij heb meegemaakt.’ ‘Ik kwam als jongetje bij andere mensen thuis, zag wat ze daar in de koelkast hadden. Ik wist dat wij zelf vaak dagen achter elkaar ’s avonds hetzelfde aten, omdat er een bepaald product die week in de aanbieding was. Het was niet fijn om naar Piet Kerkhof te gaan en daar kleding te kopen die onooglijk was, of om O’Hara-schoenen te dragen terwijl andere jongens Nike Air Max droegen. Als het donkerder en kouder werd, ging bij ons de verwarming niet aan. Het betekende dat je je erop moest kleden. Toen ik op het mbo zat, moest ik mijn eigen boeken en collegegeld betalen. Dat betekende dat ik moest werken, en ik nam een schoonmaakklus aan op het mbo waar ik zelf studeerde. Ik kwam mijn klasgenoten tegen terwijl ik hun peuken stond op te vegen. Natuurlijk denk je dan niet: wat leuk dat ze mij nu zo zien, maar ik schaamde me er ook niet voor. Het was noodzaak, ik bekeek het rationeel. Bij ons was er geen vangnet.’ Kasems moeder overleed in 1987 aan een leveraandoening, die op zich niet ernstig was, maar tijdens een zomer in Marokko ineens ernstig verslechterde. ‘Binnen een paar weken tijd veranderde ze van een vrouw van 42 die alles kon naar iemand die niets meer kon, en die er vrij plotseling helemaal niet meer was. In eerste instantie lag ze in een kliniek in Marokko, uiteindelijk is ze naar het AMC in Amsterdam gebracht, waar ze is overleden terwijl wij nog in Marokko waren. Ze is daarna in Marokko begraven. Ik was net 9, maar de beelden van die zomer zijn haarscherp. Mijn moeder was een vrouw die, veel meer dan mijn vader, midden in de samenleving stond. Door haar dood heb ik zoveel zelf moeten uitvinden.’ ‘Rationeel. Het was zo, het was een feit, en ik ging door. Ik voelde het gemis, want mijn moeder was altijd thuis en ik sliep als jongste nog vaak bij haar in bed. Ik zag in de ogen van anderen de meewarige blikken als ze naar me keken. Dan liep ik met m’n zussen door het winkelcentrum en kreeg ik van een kennis een aai over m’n bol, en dan zag ik die blik. Maar ik heb mezelf nooit zielig gevonden, echt nooit. De wereld is hard, je moet je leven zelf vormgeven. Dat is wat ik heb geleerd door haar dood. Ik koos ervoor om niet in een hoekje te gaan zitten huilen.’ ‘Dat is hem nooit gelukt. Hij kwam begin jaren zestig vanuit Marokko naar Nederland, het gezin kwam later, ik ben als jongste in Nieuwegein geboren. Mijn vader heeft in zijn leven teleurstelling op teleurstelling gestapeld. Als je de tocht naar Nederland wilde maken, betekende dat meestal dat je het in Marokko niet breed had. Hij droomde van een beter leven in Nederland, maar hier behoorde hij weer tot de onderkant van de samenleving. Dat was een bron van frustratie. Zijn focus bleef gericht op het moederland. Ik kan me niet herinneren dat ik ooit met mijn vader heb gesproken over wat het betekende om in Nederland te leven. Hij was fysiek in Nederland, maar mentaal is hij hier nooit geweest. Hij sprak de taal beperkt, was analfabeet.’ ‘Hij heeft altijd gehamerd op een goede opleiding, was liefdevol en betrokken, cijferde zichzelf volledig weg om ons kansen te bieden. Eén keer heb ik met hem gesproken over politiek, toen het spannend werd, na 11 september en de moord op Fortuyn, en ik me begon te roeren in het maatschappelijke debat. Ik had een stichting opgericht, Ben je bang voor mij, waarmee we debatten en manifestaties wilden organiseren. Hij belde me op vanuit Marokko en zei: realiseer je goed hoe belangrijk het is dat je je Marokkaanse paspoort hebt, want er komt een dag dat je daar niet meer gewenst bent. Het tweede wat hij zei was: probeer je niet te veel te manifesteren, focus je op je carrière en schop geen mensen tegen de schenen. Dat was zijn houding, en die van veel Marokkanen van zijn generatie: gezagsgetrouw, bescheiden.’ ‘Het ging over geweld tegen vrouwen. Door Van Gogh werd gezegd dat dat geweld islamitisch gelegitimeerd was, dat de islam de oorzaak was van dat geweld. Ik zei, en dat geloof ik nog steeds, dat God weinig vrouwen slaat, het zijn mannenhanden die dat doen. Als je beweert dat er een islamitische legitimatie voor geweld is, leidt dat er alleen maar toe dat islamitische vrouwen in een onmogelijke positie terechtkomen. Ik heb hier veel met Theo over gesproken. Toen ik die manifestatie organiseerde, Ben je bang voor mij, was hij een van de eersten die zeiden: ik doe mee. Alle hoofdrolspelers uit het maatschappelijk debat, daar zat ik in die tijd op een hele laagdrempelige manier mee aan tafel. Van Gogh, maar ook Ayaan Hirsi Ali, Hedy D’Ancona, Ahmed Aboutaleb. Toen werd Fortuyn vermoord en veranderde alles. Er werden mensen bedreigd, het vraagstuk van beveiliging werd een issue, dat was in Nederland ongekend. Hirsi Ali zegde af voor onze bijeenkomst in Paradiso. Toen voelde ik: we staan hier op een vulkaan, en als je deze gevoelens niet kanaliseert, barst hij straks uit.’ ‘Ik was er als jonge jongen niet mee bezig, het was iets van mijn ouders. Ik deed mee aan de ramadan, maar in mijn puberteit dronk ik wel alcohol. Na 11 september werd ik ineens bevraagd over een geloofsovertuiging waar ik helemaal geen invulling aan gaf. ‘Hoe komt het dat jullie aanslagen plegen?’ Wie zijn ‘jullie’, dacht ik, want ik begreep niets van dat terrorisme. Toen ben ik me in het geloof gaan verdiepen en religieus geworden. Ik verricht het gebed, ik drink niet meer. Uit mijn persoonlijke relatie met God put ik rust en vertrouwen.’ Na het overlijden van zijn moeder viel het ouderlijk toezicht eigenlijk weg, vertelt Kasem. Zijn vader werkte veel avond- en nachtdiensten in de Persil-fabriek, Khalid kon zo laat thuis komen als hij wilde. ‘Ik heb lang genoeg op straat rondgehangen om te weten: de jongens die het langst bleven, waren de jongens naar wie het minste werd omgekeken. Als er geen toezicht is, is het makkelijk om kattenkwaad uit te halen. Dat deed ik zelf ook. We woonden met zeven kinderen op 60 vierkante meter, dan kun je niet met z’n allen binnen gaan zitten. Ik bracht meer tijd door met vriendjes op straat dan met familie. Ik ben op mijn 15de van school gestuurd. Geen enkele school wilde me nog hebben, dus het was verleidelijk om er maar helemaal mee te kappen, maar gelukkig nam mijn broer me mee naar de wethouder en vroeg: deze jongen is 15 en moet leren, wat gaan we doen?’ ‘Nee, ik was een lastige puber, maar het werd te groot gemaakt. Ik moest nablijven en ben uit het raam geklommen, dat was de uiteindelijke druppel. Daarvoor zocht ik natuurlijk wel steeds de grenzen op, ik was aan het zuigen, had een grote bek. Maar toch: met mijn omstandigheden werd geen rekening gehouden. Wat me nog het meest raakte, is dat ik op mijn 15de op geen enkele andere school werd aangenomen. Ik werd afgeschreven, terwijl je mijn gedrag ook als een schreeuw om hulp had kunnen zien. Dankzij de interventie van mijn broer kon ik naar de moedermavo. Daar had ik zes uur per week les en keek echt niemand naar me om. Op dat moment wist ik: als ik er nog iets van wil maken, zal ik het helemaal zelf moeten doen.’ ‘Winkeldiefstal en vechtpartijen, het stelen van cd’s bij de Free Record Shop, het mocht geen naam hebben. Mijn broers hielden me goed in de gaten, dus ik wist dat als ik me met de verkeerde mensen zou inlaten, ik een groot probleem zou hebben. Maar de mogelijkheden waren er altijd. Hoe later het werd op straat, hoe snoder de plannen. Dan werd me gevraagd of ik op de uitkijk wilde staan bij een inbraak – ik deed het niet, want ik was bang voor de consequenties. Ik had broers en zussen die meekeken, waardoor dat geen optie was. Soms zag ik sommige van die jongens de volgende dag, met spullen of geld, en dan wist ik waar dat vandaan moest zijn gekomen. Een ander probleem is de handel in drugs. Ik heb als advocaat gezien hoe makkelijk het is. Je koopt een paar gram, versnijdt het, maakt er pakjes van, neemt een prepaid telefoonnummer, zet dat op kaartjes en die deel je rond op een festival of waar dan ook, en zo bouw je een klantenkring op. Jongens die beginnen te dealen zijn vaak minderjarig. Als advocaat heb ik me altijd verbaasd over het feit dat de gebruiker altijd buiten schot blijft, ook als hij harddrugs koopt van een minderjarige. Ik zou het een goed idee vinden als ook de koper zich in zo’n geval zou moeten verantwoorden voor de rechter. Dat heeft niks met snuifschaamte te maken, maar met het beschermen van minderjarigen, met het doorbreken van een systeem waarin jongeren beginnen met kleinschalig dealen en daarna doorgroeien in de criminaliteit.’ ‘Ik denk niet dat er in Nieuwegein iets in het water heeft gezeten, het is simpelweg zo dat overal, ook in de criminele wereld, mensen willen werken met mensen die ze vertrouwen, mensen die ze lang kennen. Het is triest. Ik ken veel van die jongens van vroeger, van het voetballen, en had ze meer gegund dan dit. Ik lees het nieuws over die zaak niet zoals een gewone nieuwsconsument. Even los van de schuldvraag – ik ben te lang advocaat geweest om me daaraan te wagen – is het een feit dat een aantal van de jongens met wie ik vroeger voetbalde nu in detentie zit, en mogelijk lange gevangenisstraffen zal krijgen. Dat maakt me verdrietig. Maar uiteindelijk ligt mijn empathie bij de slachtoffers en nabestaanden, zij zijn de echte slachtoffers.’ ‘Een gewone jongen, met wie ik tot de vijfde klas van de basisschool in de klas heb gezeten. Het beeld wat in de media voorbij komt, is niet het beeld dat ik heb. Ik zie nog steeds die jongen met wie ik buiten op het schoolplein speelde, die thuis op mijn verjaardag kwam. Het was geen jongen die katten vermoordde ofzo, ik heb nooit iets bijzonders aan hem gezien. Het is voor mij niet te doorgronden.’ Op 29 juni 2021 publiceerde het AD een verhaal waarin stond dat het OM Kasem verdacht van lekken naar de organisatie van Ridouan Taghi. Dat zou in 2015 zijn gebeurd, nadat een grote wapenopslag was opgerold. Taghi wilde weten, zo blijkt uit versleutelde pgp-berichten die zijn ontcijferd, hoe de politie wist van die opslag en droeg zijn handlangers op informatie in te winnen. Een van de verdachten meldt binnen enkele dagen in een versleuteld bericht aan Taghi dat hij ‘de man die devil helpt’ heeft gesproken, ‘het broertje van Mussa’ en vat vervolgens samen hoe het onderzoek is begonnen – informatie die op dat moment bekend is bij zeven advocaten die verdachten bijstonden en die niet met derden mocht worden gedeeld. Kasem is een van die zeven advocaten, hij stond korte tijd een verdachte bij in de zaak die naar de bijnaam ‘devil’ luistert en heeft een broer die Musa heet. In het onderzoek dat de deken deed naar de beschuldiging, dat enkele maanden duurde, schrijft hij dat het onderschepte berichtje ‘kan worden opgevat als een aanwijzing’ dat het om Kasem zou gaan, maar dat er voor die stelling ‘geen bewijs of verdere aanwijzingen’ zijn gevonden, en er dus geen tuchtrechtelijk verwijtbaar handelen is vastgesteld. ‘De grond sloeg onder mijn voeten vandaan, omdat ik me bewust was van de mogelijke consequenties, voor het kantoor, voor mijn familie. De volgende dag zat ik bij BNNVara, waar ik die week mijn contract zou tekenen, om te zeggen dat ik voorlopig geen talkshow kon presenteren. Ik moest me concentreren op het zuiveren van mijn naam. Dat leverde weinig discussie op, het was op dat moment het enige logische om te doen. Ik heb snel geschakeld. Kom op Khalid, schouders eronder. Ik heb niet lang in de misère gezeten.’ ‘Natuurlijk. Natuurlijk vroegen zij zich af: hè, wat is dit? Maar ik kon niet meer zeggen dan dat ik geen idee had waarom dat werd geschreven.’ ‘Ik ben boos geweest omdat er meteen grote conclusies aan dat berichtje werden verbonden, omdat de suggestie eigenlijk als de vaststelling van een feit werd gezien. Ook omdat ik denk dat dat bij een advocaat met een andere achtergrond niet was gebeurd. Op het moment dat er een vermoeden is, zal je als Marokkaanse Nederlander niet snel het voordeel van de twijfel krijgen. Want zoiets bevestigt het beeld dat mensen, misschien latent, blijkbaar van iemand zoals ik hebben.’ ‘Bij het overgrote deel van Nederland niet. De deken heeft uitvoerig onderzoek gedaan en er is geen bewijs gevonden. Ik hoop niet dat we in een samenleving wonen waarin een suggestie zonder onderbouwing iemand zijn leven lang kan worden nagedragen. Er zijn ook contra-indicaties voor het feit dat ik zou hebben gelekt. In de duizenden andere berichten die door het OM zijn ontcijferd is nergens gezegd: ga nog eens langs bij Khalid. En de verdachte die ik bijstond heeft na een dag om een andere advocaat gevraagd. Als je enig begrip hebt van hoe het werkt in dit soort zaken, weet je dat er geen logica in zit om iemand die bereidwillig is om jouw organisatie informatie te verschaffen, aan de kant te schuiven.’ ‘Je kunt speculeren tot je een ons weegt, maar ik heb dat voor mezelf snel afgesloten. Veel van wat er gezegd wordt door mensen die strafbare feiten plegen, is niet conform de werkelijkheid. Misschien heeft iemand wel een bepaalde indruk willen wekken. Ik wist dat ik het niet gedaan had, dat maakte het voor mij redelijk comfortabel.’ ‘Omdat het voor mij voltooid verleden tijd is. Ik heb niet veel ruimte, mentaal, om me bezig te houden met dingen uit het verleden. Maar goed, jij zei dat je overal naar wilde kunnen vragen, en ik heb toegestemd.’ ‘Nee. Dan zou ik zeggen: jij gaat over je antwoorden en ik over de vragen. Zoals jij hebt gedaan. Fair enough.’ ‘Ja. Ik had het gevoel dat dit zeer riskant zou kunnen zijn, omdat eerder de broer en de advocaat van deze kroongetuige waren vermoord. Dat heb ik indringend geprobeerd over te brengen, van vriend tot vriend. Ik heb alle argumenten uit de kast getrokken om hem te overtuigen het niet te doen. Zijn eigen veiligheid, maar ook die van zijn naasten.’ ‘Ja, maar Peter was van mening dat, als er iemand op zijn deur klopte die zijn hulp nodig had en hij die persoon iets te bieden had, hij niet kón weigeren, omdat dat afbreuk zou doen aan wie hij was als mens. Als je iedereen in de wereld zou vragen of ze bereid zijn te sterven voor hun principes, zegt iedereen ‘ja’. Maar als het gevaar acuut wordt, heb je die bereidheid dan nog steeds? Peter wel. Hij was er niet vanaf te brengen.’ ‘Ik keek films om te zien hoe personages omgaan met tegenslagen, met moeilijke omstandigheden in hun leven. Zo heb ik mezelf er vaak van kunnen overtuigen dat er licht was aan het einde van de tunnel. Eigenlijk is elk verhaal over ontwikkeling hetzelfde: het gaat om learning, earning, burning, returning. Dat pikte ik op uit het boek The hero with a thousand faces, van literatuurwetenschapper Joseph Campbell. Daarin beschrijft hij dat de hoofdpersoon in heldenverhalen steevast een reis doorloopt, een avontuur aangaat buiten zijn comfortzone, iets onderneemt in een nieuwe en onzekere wereld. Je leert iets, je past het toe, het toepassen valt tegen, maar uiteindelijk volgt de voldoening.’ ‘Natuurlijk. Nu ook weer, tijdens mijn tv-carrière. Ik heb een leerfase gehad, die eigenlijk al is begonnen ver vóór ik op tv kwam, omdat alles wat ik heb meegemaakt bijdraagt aan mijn vermogen die talkshow te maken. Toen kwam de fase waarin ik dacht te gaan stralen. Dan sta je even zoals Leonardo DiCaprio op de boeg van de Titanic, roepend dat je de king of the world bent, niet wetend dat het schip straks zal zinken. Dat was voor mij de fase vlak voor het begin van Khalid & Sophie. Daarna kwam ik in de pijnlijke fase, waarin ik werd geconfronteerd met de weerbarstige realiteit. En nu kom ik, denk ik, in de laatste fase.’ ‘Uiteindelijk misschien wel.’ Dan meteen: ‘In Cinema Paradiso is de hoofdpersoon een gevierd regisseur in Rome, die na het overlijden van een vriend teruggaat naar zijn geboortedorp. In zijn hang naar succes heeft hij zijn schepen achter zich verbrand. Als hij teruggaat naar zijn geboorteplaats, leert hij dat het opgroeien daar wezenlijk is geweest voor zijn vorming. Zelf heb ik ook lang gedacht dat ik mijn jeugd, de plek waar ik ben opgegroeid, moest wegstoppen. Dat het me niet zou helpen om verder te komen.’ ‘Tijdens mijn rechtenstudie. Ik ging niet meer terug naar Nieuwegein, ik ontkoppelde mezelf van alles en iedereen die ik daar kende, omdat ik dacht: als ik om blijf gaan met dezelfde mensen als vroeger, mensen die in mijn ogen niet vooruit kwamen, houdt dat mij tegen. Toen ik afgestudeerd was en bij een groot advocatenkantoor werkte, begon het aan me te knagen. Ik zat daar waarde toe te voegen aan een of ander groot bedrijf, maar ik kreeg het gevoel dat ik mijn talenten beter kon benutten. Ik had een mooi salaris, maar ik ben overgestapt naar een sociaal kantoor. En uiteindelijk denk ik dat ik mijn hele ontwikkeling als strafadvocaat te danken heb aan mijn verleden in Nieuwegein, omdat ik me daardoor beter kan voorstellen waarom mensen bepaalde verkeerde keuzes maken. Maar dit is het professionele aspect – ik voelde ook dat die breuk met mijn verleden me als mens verarmde. Ik kreeg het gevoel dat ik een kunstje aan het doen was zodat de ander mij zou accepteren. Als je alleen maar mag meedoen omdat je hebt laten zien dat je door een bepaalde hoepel kunt springen, doet dat geen recht aan wie je bent.’ ‘Voor een deel wel. Het is nog steeds lastig om vast te stellen wanneer ik helemaal mezelf ben en wanneer ik toch weer in die reflex schiet. Want het gebeurt nog steeds, het zit er zo ingebakken. Het gebeurt nog steeds dat ik sociaal wenselijke antwoorden geef omdat ik de ander ervan wil overtuigen dat ik mee mag doen. Het is een trieste gewaarwording als je je dat nog steeds afvraagt terwijl je 44 jaar geleden geboren bent in Nederland. Want er ís geen alternatief, er is voor mij geen land waar ik heen kan gaan, zoals mijn vader, die na zijn pensionering in 1998 is terug verhuisd naar Marokko. Ik heb niets met die samenleving daar, dat is niet wie ik ben.’ ‘Wat ik letterlijk zei was: jij bent Marokkaan, maar ik niet. Ik denk dat hij altijd heeft gehoopt dat zijn kinderen zich in Nederland konden ontwikkelen, maar hij heeft zich nooit gerealiseerd dat dat alleen kan als je Nederland omarmt, er onderdeel van wilt zijn. Mijn vader heeft in Marokko na zijn pensioen een nieuw gezin gesticht, drie kinderen gekregen. Hij verliet ons in de wetenschap dat zijn kinderen op eigen benen konden staan. Hij kwam in twintig jaar niet meer terug. Pas een paar jaar geleden, vlak voor zijn overlijden, is hij hier nog een keer geweest. Ik denk dat hij in Marokko gelukkig was, al is zijn definitie van geluk niet de mijne. Hij was tevreden binnen de grenzen van het dorp in Marokko waar hij is opgegroeid, ik wil meer van het leven.’ ‘Nooit. Ik ben ervan overtuigd: als je aan het alternatief gaat denken, zal dat alternatief werkelijkheid worden. Er is alleen een plan A, geen plan B. Zoals ik ook kijk naar mijn tv-avontuur. Ik weet dat ik het kan.’ ‘Dat is dus iets dat in mijn hoofd onmogelijk is. Het zal een succes worden.’||https://www.volkskrant.nl/mensen/als-ik-het-bijltje-erbij-neergooi-wat-betekent-dat-dan-voor-anderen-met-dezelfde-achtergrond~b2007ff5/
2022-09-01||Fotofestivals zijn nogal eens een confrontatie met het kwaad, maar BredaPhoto biedt juist een nieuwe kijk op de wereld||Prospect Park in Brooklyn trok in de negentiende eeuw gelijk op met het Central Park in Manhattan – ten tijde van de aanleg van de parken nog twee aparte steden, verbonden door een veerboot (tot de Brooklyn Bridge gebouwd werd). Prospect Park is het ruige broertje van het beroemdere park in Manhattan, toeristenbestemming van miljoenen. Het park in Brooklyn is meer een trefpunt van de omwonenden, de groene verbinding tussen zeer uiteenlopende wijken en groepen bewoners. De in Rusland geboren en in de VS wonende fotograaf Irina Rozovsky maakte gedurende een aantal jaar de lyrische serie In Plain Air, waarin de bewoners en de natuur centraal staan, en de stad, opgetrokken uit beton, staal, asfalt en immer grommende motoren, buiten beeld blijft. Er is een verwantschap tussen een impressionist als Georges Seurat en fotograaf Rozovsky meer dan honderd jaar later, tussen Rozovsky’s relaxte foto's langs het centrale meer in het park en Seurats meesterwerk Een zondagmiddag op het eiland La Grande Jatte, het eiland in de Seine waar de rijke Parijzenaars op zomerse dagen heen gingen. Maar het park is de grote gelijkmaker, open voor iedereen, met water en schaduw op hete dagen. En de mogelijkheid om je buren te ontmoeten in de miljoenenstad. Rozovsky laat de stad zorgvuldig buiten beeld, waardoor de taferelen vanzelf iets tijdloos krijgen. Kijkend naar de foto's horen we de geluiden van de natuur. En dat is het voordeel van fotografie, want als je zelf in het park loopt of fietst is de grommende stad nooit ver weg. Het werk van Rozovsky is te zien op de tiende editie van het tweejaarlijkse BredaPhoto, een fotofestival met zestig fotografen uit 28 landen, dat deze editie de titel Theatre of Dreams heeft meegekregen, ‘over hoop, verandering en voorstellen voor een nieuwe kijk op de wereld’. En net als de andere grote internationale foto-evenementen van het moment, of het nu World Press Photo is of het grote Rencontres d’Arles, helpt die nieuwe blik met het vinden van nieuwe verhalen. Een van die verhalen wordt verteld door de Braziliaanse fotograaf Ilana Bar met haar serie Transparências de lar, waarvan je alleen hoeft te weten dat ‘lar’ het Portugese woord voor ‘thuis’ is. Bar volgt het leven van een familie van wie een aantal leden het syndroom van Down heeft. Het is haar eigen familie: haar vader zorgt voor twee van zijn broers en zijn zoon (de broer van de fotograaf), die alle drie het syndroom van Down hebben. De serie is vooral een reportage over een onmiskenbaar thuis, met foto's die vooral de warmte en de schoonheid van de landelijke plek vastleggen. Een bezoek aan een fotofestival kan nog wel eens een harde confrontatie zijn met het kwaad van de wereld in close-up, maar als bij de parkfoto’s van Rozovsky gaat Bar op zoek naar wat ons bindt. Mogen we het hoopvolle foto's noemen? Het programma van deze editie van BredaPhoto is samengesteld door curator Reinout van den Bergh, in samenwerking met een aantal internationale curatoren, Denise Camargo uit Brazilië, Tanvi Mishra uit India en Mohamed Somji uit Tanzania. Een van de centrale locaties van het festival – naast het Chassé Park, de Stadsgalerij en het NS-station – is de Grote Kerk, waar de Iraanse gastcurator en Magnum-fotograaf Newsha Tavakolian de persoonlijke tentoonstelling Space to Breathe heeft ingericht, waarin ze het werk van zestien van haar collega's laat zien die invloed op haar leven en werk hebben gehad.||https://www.volkskrant.nl/foto/fotofestivals-zijn-nogal-eens-een-confrontatie-met-het-kwaad-maar-bredaphoto-biedt-juist-een-nieuwe-kijk-op-de-wereld~b5fe42b3/
2022-09-01||Voor al die gratis kortingspasjes en -apps betaal je een te hoge prijs||Normaal koop ik alleen maar dingen die flink joy sparken, maar nu kocht ik een stoomreiniger. De bouwmarktcaissière drukte me met de bon een pasje in mijn hand en knipoogde: ‘Scheelt toch weer.’ De korting had ze al verrekend, het pasje moest ik thuis nog wel even activeren. Ik stopte het in mijn boodschappentas en daar ligt het ruim een week later nog. Ik wil namelijk wel korting, maar ik wil geen pasje. Wat is er mis met een week lang korting voor iedereen die naar de winkel komt? Waarom moet ik een plastic kaartje met een streepjescode en het logo van een winkelketen bij me dragen als ik gebruik wil maken van een tijdelijke prijsverlaging die zij zelf hebben bedacht? Een prijsverlaging bovendien waarmee ze mij naar de winkel lokken in de hoop dat ik ook een aantal onafgeprijsde producten koop die ik anders misschien bij de concurrent zou hebben gekocht. Ja mevrouwtje de columnist, als je zo verschrikkelijk tegen al die pasjes bent, download je toch gewoon de app op je smartphone? Je telefoon heb je tenslotte altijd bij je, reuzehandig dus. Dat zal allemaal wel, maar ik heb kinderen, dus mijn smartphone zucht onder een kolossale hoeveelheid foto’s en heeft wel acht schermen met app-icoontjes van beertjes, poesjes, autootjes en regenbogen. Daarbij ben ik een melancholisch figuur, dus ik bewaar al mijn WhatsApp-gesprekken, zodat ik nu en dan nog eens och-en-wee’end en das-war-einmal’end door appjes uit 2013 kan scrollen. Er is geen ruimte op mijn telefoon voor de zoveelste app die ik eigenlijk niet wil. Ik heb al een NS-app die-ik-niet-wil voor die twee keer per jaar dat ik met de trein reis en ik heb een verzekeringsapp die-ik-niet-wil en die net die ene keer in honderd jaar dat ik hem nodig had geüpdatet moest worden – tergend traag, dat spreekt voor zich. Natuurlijk begrijp ik wel waarom die winkelketens willen dat ik pasjes en/of apps van ze in mijn portemonnee of telefoon installeer: ze willen mijn gegevens hebben – naam, adres, leeftijd, interesses, gezinssamenstelling, jaarinkomen, kerkelijk gezindte, huidtype – en bijhouden wat ik koop, wanneer, hoe vaak en in welk filiaal. Albert Heijn heeft nu zelfs een kortingspasje waarvoor de klant moet betalen. Dus je levert al je gegevens in, betaalt twaalf euro en krijgt een kortingspasje waardoor je er vaker voor zal kiezen om naar de AH te gaan in plaats van naar de concurrent. Je hebt er immers voor betaald. Maar goed, laten we onze focus helder houden en de uitwassen laten voor wat ze zijn: we hebben het hier over de gratis pasjes. Dat winkelketens via die pasjes mijn gegevens plunderen schijnt schandalig te zijn, maar wat mij betreft vertel ik dat kassameisje álles, elke keer dat ik wat koop opnieuw, met liefde en plezier. Als ik maar die vijfendertig cent korting krijg op mijn zak voorgesneden wokwortels/baby-lekker-slapen-badschuim/doosje inschrootbare palhaafjes. Dat gebrek aan privacy is mijn probleem niet: zolang ik maar geen ruimte – fysiek of digitaal – kwijt ben aan mijn kortingsrecht. Weg met de kortingspasjes dus. Bedenk gewoon weer aanbiedingen voor iedereen. Deze week tien procent korting op alle chips van het huismerk, de bananen vijftig cent per tros en alle deodorant twee halen drie betalen. Makkelijk zat – en met die extra winst van de deo dek je mooi de bananenkorting.||https://www.volkskrant.nl/columns-opinie/voor-al-die-gratis-kortingspasjes-en-apps-betaal-je-een-te-hoge-prijs~bf62d27f/
2022-09-01||Iedereen zocht schaduw, maar de mooiste schaduw hing in het Rembrandthuis||Iedereen zocht deze zomer de schaduw op. Met de hond wandelden we een parcours alsof het een spelletje de-vloer-is-lava was; van schaduw naar schaduw. Als we gingen zwemmen, kozen we de kant van de rivier zonder zon. Terrasjes waren pas aantrekkelijk als er een weelderige druif of ander gebladerte boven je hoofd hing. De tijd dat we als zonnebloemen onze koppies naar de warmtebron keren als we naar buiten gaan, leek mij deze zomer definitief voorbij. De tijd dat de parasol een herwaardering krijgt als accessoire, zou zo maar eens opnieuw in de buurt kunnen komen. Een prachtige schaduw zag ik op een van de heetste dagen in het Rembrandthuis in Amsterdam: een lichte schaduw van een dunne parasol op het gezicht van een vrouw. Geen Caravaggio-achtig spel waarbij een gezicht half uiteenvalt tussen extreem licht en zeer donker, geen oog dat verdwijnt in duisternis zoals bij een paar van Rembrandts beste portretten. Nee, een vrouw die haar ogen sluit omdat het zonlicht deels door de stof van haar witte parasol priemt, maar wel stukken minder fel dan het volle licht uiteraard. Lichte schaduwen van zon die door een enigszins lichtdoorlatend materiaal schijnt, hebben een heel eigen eisenpakket voor de kunstenaar. Net als slagschaduwen – licht dat weerkaatst naar een schaduwrijk deel. Kunstenaars hebben er lol in. In dit geval lijkt het of het rechterdeel van haar gezicht ‘parasol’-schaduw vangt en de voorkant echt in de schaduw valt. Waarom het meest linkse deel van haar gezicht vol licht vangt, is me eigenlijk niet duidelijk; blijkbaar staat de zon zo hoog dat hij ook aan die kant net op haar gezicht valt. Félix Bracquemond, een weinig sympathieke schilder (waarover zo meer), gaf in deze ets een vrouw weer terwijl ze door zijn eigen vrouw Marie, rechts, geportretteerd wordt. Marie was schilder en is een triest voorbeeld van een kunstenaar die het kwalijk werd genomen dat ze als vrouw schilderde. Door haar eigen man, in dit geval. Marie had Monet als mentor en had even beroemd kunnen zijn als Berthe Morisot, als ze zich niet door haar jaloerse echtgenoot had laten ringeloren. Ze gaf het schilderen uiteindelijk op. Haar zoon Pierre was er verbolgen over dat zijn vader zijn moeder professioneel kleineerde en dat hij weigerde haar werk aan bezoekers te tonen. Tot zover Félix. Juist de impressionisten hadden liefde voor alle manieren waarop licht de werkelijkheid kon veranderen voor je oog. Monet schilderde vrouwen met zo’n schaduw door een parasol, en Marie Bracquemond zelf heeft er ook een juweel van een voorbeeld van geschilderd, in 1880; drie vrouwen in fel zonlicht, onder twee parasols. De vrouw rechts, net als deze hier in het wit gekleed, heeft net zo’n mooi spel van wittinten door (indirect) licht. Maar het knappe van dit detail hier is dat er geen verf en geen kleur aan te pas is gekomen. Alles is geëtst in een plaat. Dat betekent dat dat lichteffect puur is bereikt door kleine streepjes. Dat, en wat mij betreft dat alleen, is waarvoor Félix Bracquemond applaus verdient. In een eerdere versie stond dat de prent van Félix Bracquemond uit de collectie van het Van Gogh Museum komt. Dat museum heeft ook een exemplaar van deze prent, maar de versie waarvan hier het detail wordt besproken, is uit de collectie van het Rembrandthuis.||https://www.volkskrant.nl/cultuur-media/iedereen-zocht-schaduw-maar-de-mooiste-schaduw-hing-in-het-rembrandthuis~bdbb0e2a/
2022-09-01||Voor Yvette is ijs de grootste beloning – ze maakt ‘ricecream’ met geroosterd steenfruit ||Hete zomers. We brachten ze vroeger door aan zee. Mijn moeder hield zo van de zee dat we er van ’s morgens vroeg tot ’s avonds laat verbleven. Vaak tot zo laat dat we klappertandend in een vochtige handdoek gerold zaten te wachten tot we eindelijk na dat láátste sigaretje van de grote mensen naar de warme auto mochten. Boterhammen met kaas, komkommer en zand. De hele dag zonnebrand smeren met zanderige handen zodat het schuurde. Onze veldflesjes waren gevuld met lauwe limonade en zand, dat heftig knarste als je de dop van de fles draaide. Ik kan er tot op de dag van vandaag niet bij hoe dat zand al in mijn flesje zat voordat hij was opengedraaid. We sleepten met tassen vol speelgoed, poppen, een opblaasboot, emmers en schepjes tot voorbij alle mensen, want mijn moeder en haar vriendinnen wilden nooit tussen de menigte zitten. ‘Hier is toch ook goed?’, zuchtten we vermoeid, direct als we aankwamen. ‘Doorlopen!’, riep moeder monter en we sjokten door op onze waterschoentjes, tot voorbij de allerlaatste ziel op aarde. Had mijn moeder onze zomerkleren niet zelf gemaakt, dan haalde ze ze altijd ergens tweedehands vandaan. Zo kreeg ik ooit twee fijngebreide ouderwetse wollen badpakken. ‘Zo enig!’, riep mijn moeder dolenthousiast uit, toen ik ze piepend in de woonkamer moest passen. Er was een zachtgroen zwempak met crèmekleurige stippen en een strikje in de nek en precies hetzelfde in het paars. Ze prikten als ik ze aantrok en al helemaal als ze nat waren. Als ik uit de branding kwam gerold, zat het kruis vol zand en hing het hele ding zwaar en laag te bungelen tussen mijn knieën. En toch herinner ik me al deze ontberingen als fijne dagen. En daar is maar één simpele reden voor: ijs. Aan het eind van de dag zetten mijn vriendjes en ik steevast hét lied in: I scream, you scream, we all scream for ice cream! Net zo lang tot er werd ingepakt en we op weg naar de auto steevast een ijsje kregen. De beloning der beloningen. En dat is het nog steeds. Week de rijst 30 minuten in een kom koud water. Giet het af en zet het met de melk, 50 gram suiker en het vanille-extract op en breng onder af en toe roeren aan de kook. Draai het vuur gelijk zachter en laat de rijst 35 minuten, onder geregeld roeren, zacht sudderen tot de rijst zacht is en met de melk dik is geworden. Draai het vuur uit. Klop in een kom de slagroom met de dooiers en 75 gram suiker los. Roer een pollepel hete rijstebrij bij het room-eiermengsel en schep dan het eiermengsel terug bij de rijstepap in de pan. Draai het vuur nog even middelhoog en blijf de rijstepap roeren tot hij iets bindt. Laat het niet meer koken, dan zal het ei stollen. Giet in een lage bak en laat afkoelen tot kamertemperatuur. Zet dan vier uur in de vriezer om op stijven en klop elk uur even door tot er stevig roomijs ontstaat. Verhit de gril op de hoogste stand. Leg de parten fruit op een met bakpapier beklede bakplaat. Bestrooi met een drup olijfolie en een drup honing en gril het fruit 5-7 minuten of tot het gaar is. Smelt de boter in een koekenpan. Bak de havervlokken al omscheppend tot ze bruinen. Bestrooi met nootmuskaat en kaneel en schep er van het vuur af een eetlepel bruine suiker door. Laat afkoelen op een vel keukenpapier. Schep een royale schep ricecream in een kom, voeg fruit toe en bestrooi met de krokante haver. Lekker, hè, daar heb je wel een zanderig wollen zwempak met laaghangend kruis voor over. De perziken van vorige week zijn hier ook lekker bij. De krokante haver en het overgebleven geroosterd fruit zijn ook lekker op yoghurt of kwark voor het ontbijt. Instagram: @yvettevanboven||https://www.volkskrant.nl/beter-leven/voor-yvette-is-ijs-de-grootste-beloning-ze-maakt-ricecream-met-geroosterd-steenfruit~b2b29960/
2022-09-01||Verrukkelijk geurige witte wijnen uit de Duitse Franken ||Twaalf mannen en één vrouw, als ik dat lees komen de nieuwtestamentische gedachten subiet bij mij op. En een minder bijbelse: waarom ligt die verhouding zo scheef? Goed, er wordt aan gewerkt, zullen we maar zeggen. ‘Ethos’, zo noemt de club van dertien jonge wijnmakers in de Duitse Franken zich. Ze bekommeren zich niet alleen om het milieu, maar ook om de mensen achter de wijn. Die ene (vrolijk gebrilde) vrouw is Ilonka Scheuring, die zoals veel Duitse Winzer niet alleen van druiven drank maakt, maar ook midden in haar dorp Margetshöchheim een Weingarten bestiert waar je Bratwurst met Weinsauerkraut kunt eten. Verder heeft ze twee geiten en maakt ze de buurt onveilig met haar oude vuurrode brandweerbus. Scheuring produceert uitstekende witte wijnen, zoals de scheurebe 2021, verrukkelijk geurig met weidebloemetjes, wat grapefruit en een smakkend droge smaak. De silvaner 2020 is al zo bloemig, net als de grauburgunder & weissburgunder van datzelfde jaar, allebei mooi in balans, sappig en opwekkend. Daar kun je mee aankomen!||https://www.volkskrant.nl/beter-leven/verrukkelijk-geurige-witte-wijnen-uit-de-duitse-franken~b5d7b716/
2022-09-01||Aanstekelijk feestelijke en flirterige sfeer bij Cornerstore, maar niet alle gerechten komen goed uit de verf||Na twee lange jaren van lockdowns, angst en sociale karigheid snakte de uitgaande meute deze zomer naar zorgeloos losgaan en sterkedrank. ‘Wellness is Dead, Long Live the Martini’, kopte de toonaangevende Amerikaanse uitgave Grub Street naar aanleiding van deze drang naar onverantwoordelijkheid. En ik zou daaraan willen toevoegen: lang leve het wittebrood. In restaurants maakt de moraliserend hardbekorste, taaibekruimde zuurdesemrogge in razend tempo plaats voor moddervette brioche – vaak, en calorisch volkomen terecht, geserveerd als zelfstandig tussengerecht. Grootstedelijke twintigers storten zich op het casinowit en het Japanse melkbrood shokupan, als ware het Leidens Ontzet zojuist uitgebroken. De grofvolkoren, überlokale jaren van nouveau ruig  en ander romantisch hipster-primitivisme lopen op hun laatste benen: er moeten feestjes worden ingehaald, en feesten is wat we zullen. Er is zelfs sprake, hoor ik, van een vibe shift: een acute wisseling in dominante cultuur – al begrijp ik nog steeds niet helemaal waarom dat verschilt van iedere andere modeverandering. Wat maakt dat de bijdetijdse havermelkelite (een prachtige term, gemunt door journalist Jonas Kooyman) tien jaar geleden gin-tonics in vissekomglazen, I.P.A. en Chinese gestoomde buns met buikspek wilde nuttigen, en nu gegrilde groente met yuzukosho, oranje wijn en Japanse whisky? Nieuwe trends blijven toch een beetje zoiets als het weer: er valt in grote lijnen vaak wel íéts over te zeggen, maar alsnog word je regelmatig overvallen door het feit dat je er totaal niet op bent gekleed. Cornerstore bevindt zich op het scherp van de snede met z’n hapjes-bij-de-natuurwijn slash Japanse listening bar slash na-het-eten-dansen-op-de-tafels-achtige concept. Het eethuis zit uiteraard op een hoek, in een voorheen scharrig maar inmiddels hysterisch modisch hoekje van Amsterdam–Noord. Na de totaal onopvallende ingang loop je langs de verhoogde keuken, waar jongens met baseballpetjes de grote grill bemannen. In de eetzaal valt onmiddellijk het barretje vol platen op, met reusachtige vintage Tannoy-speakers waaruit eerst oude jazz klinkt, dan latin rock, dan jonge Dolly Parton – allemaal met zichtbaar plezier opgezet door een barman die een groot wit T-shirt en een halflang jarennegentigkapsel draagt, net als de meeste andere aanwezigen. De muziek is geweldig en de mensen zijn knap. We nemen plaats onder het grote lichtobject van de jonge kunstenaar Nikki Hock – de enige aankleding in een verder sober ingerichte zaak – en vergapen ons aan de knerpend hippe bende om ons heen. Het is er feestelijk en flirterig, een tikje druggie ook wel: de twee haast aanstootgevend mooie meisjes naast ons laten hun vegan gerechten meermaals koud worden voor gezamenlijk toiletbezoek, maar niet op een vervelende manier. De Engelstalige dranken- en spijzenkaart is even zelfverzekerd smaakvol als de muziekkeuze, en de prijzen zijn opvallend schappelijk. Er is uiteraard natuurwijn – wit, lichtrood, oranje, ook van alles per glas – en cider, kombucha, een paar cocktails. De terecht knetterpopulaire biodynamische champagne Fidèle van Vouette et Sorbée gaat voor € 84 per fles, er is een geinig lijstje sakes, een spritz, chartreuse, twee goede mezcals. Om te eten is er een menu met acht vegetarische gerechtjes om met de tafel te delen (€ 40 p.p.). Naar wens kunnen voor € 3, – p.p. twee gerechten worden ingeruild voor een bordje lamsstoof en wat rauwe vis. Verder zijn er snacks los te bestellen, wat spiesjes, een kommetje dashi en nog een paar losse schotels, en natuurlijk is er brioche (€ 5,50, met geitenboter en zeewierzout). Het team is jong maar goed op de hoogte en onze Canadese ober adviseert ons uitstekend. En er is ook een dessert dat ‘aardpeer – duindoorn – paradijskorrels’ heet – wat zorgt voor een tijdelijke overbelasting van mijn hipstercentrum. We hebben er echt zin in, maar niet alle gerechten komen goed uit de verf. De in tempurabeslag gefrituurde enokipaddestoelen (€ 5,50) zien er weliswaar indrukwekkend uit – een soort kanten kleed – maar blijken doordrenkt met vet: een euvel dat meestal ontstaat als de temperatuur van de olie te veel is gezakt doordat de frituur te intensief wordt gebruikt. Bovendien heeft de tempura al even gelegen, waardoor hij behoorlijk is afgekoeld, en dat is gewoon niet zo lekker. Slordig en zonde, want de bijgeleverde soja-sesammayonaise is wél heel smakelijk en het geheel is bestrooid met lekker veel peper en zout. De gelebietenpickles, geserveerd in grote brokken met mierikswortel en wat oesterblad(€ 6), zijn grof, eendimensionaal zuur en flauw, en eronder ligt bietenpuree waarvoor precies hetzelfde geldt. Veel beter zijn de spiesjes: gegrilde padrónpepers in yakitori-stijl (met twee prikkers erdoor om ze mooi plat te houden) worden geserveerd met mayonaise van Sichuanese bonen-peperpasta en zijn bestrooid met een beslist vrolijkmakende pepercollectie: zowel sichuan- en chili- als zwarte peper (zie kader, € 6,50). Ook is er fijn knapperig gegrild varkensvlees met zoet-hartig-pikante vissauskaramel en oesterblad (€ 8,50) en wederom kwistig peper. Superlekker. Okra – ook wel lady fingers – wordt soms verguisd, doordat de groente bij het koken een slijmerige textuur kan krijgen: een eigenschap die helpt bij het binden van stoofschotels als gumbo, maar die veel mensen niet fijn vinden voelen in hun mond. Cornerstore lost dit probleem op door de groente alleen héél kort te stomen en lauw te serveren, wat behalve de slijmerigheid helaas ook veel van de smaak ondervangt: rauwe okra smaakt vooral rauw en groen. Maar de combinatie met zilte lamsoor en een werkelijk onweerstaanbare soja-botersaus is wel een heel gelukkige. Het volledig rauwe, superzomerse gerecht van coeur de boeuftomaat, pruim en rawitpeper zou fantastisch zijn als de ingrediënten van topkwaliteit waren geweest, maar zowel de tomaat als de pruim missen smaak. Er zit ook opnieuw Kewpie-achtige mayonaise bij, een beetje jammer vinden we dat. De rokerig gepofte aubergine met macadamia en lente-ui (€ 13,50) is wel prima, en we smullen van de spartelverse rauwe heilbot met snijboon en het Japanse, pittig-hartige condiment yuzukosho (€ 14,50). De desserts bekoren ons niet: zowel het aardpeerijs met erg zure duindoorn en wat chocoladecrumble als het nogal slijmerige negroni-schuim met druivenijs dat meer naar appel smaakt, doen vooral karig en moeilijkdoenerig aan. ‘Kóffie? Nee, daar doen we hier niet aan, dat past niet in ons concept’, zegt onze ober allervriendelijkst maar beslist. Cafeïne na het eten heeft de vibe shift blijkbaar ook niet overleefd. Dan nog maar een Japanse whisky.||https://www.volkskrant.nl/eten-en-drinken/aanstekelijk-feestelijke-en-flirterige-sfeer-bij-cornerstore-maar-niet-alle-gerechten-komen-goed-uit-de-verf~bf640bfc/
2022-09-01||Terwijl Nederlandse vrouwen de beha vaker thuis laten, rukt op de catwalks het korset op||Zeg je iconisch korset, dan zeg je Madonna anno 1990 in een creatie van de olijke Jean Paul Gaultier. De puntcups die de Fransman sinds 1984 in zijn ontwerpen verwerkt zijn geïnspireerd op de bullet bras van jarenvijftigiconen als Marilyn Monroe en Jayne Mansfield. In Madonna’s clip Vogue komt er al, heel even, een Gaultier-puntbeha voorbij, en een klinkklare imitatie van de befaamde Horst P. Horst-foto van een modellenrug in rijglijf. Uit 1939 – de fascinatie voor het korset is van alle tijden. Het voormalige Duitse topmodel Heidi Klum is tegenwoordig tv-presentator. Van de week meldde ze zich op haar werk in een ensemble dat schalks knipoogde naar de wereld van bondage en billenkletsers. Fetish fashion wordt deze stijl genoemd en volgens sommigen is het een logisch gevolg van de lockdown, een staat waarin wij feitelijk in een bdsm-relatie werden gedwongen met een dominante overheid. Die ons ook nog knevelde met een mondmasker – hoe onderdanig wil je het hebben. De outfit van Frau Klum deed de Stijlpastoor denken aan het schoolkrantje dat hij maakte nadat hij voor het eerst de grafische mogelijkheden van de Apple Macintosh had ontdekt: een hutspot van letters (underline, bold, italic, shadow…) Schrijven is schrappen, maar vormgeven is dat ook. Helaas is dat memo nooit aangekomen in huize Klum; de 49-jarige Gladbachse tapt hier uit wel heel veel verschillende vaatjes. Geinig, die drie riempjes onder de bustehouder, maar op de lederen enkellaarsjes zitten er ook al vijf gegespt. En die benen vragen er inderdaad om geëtaleerd te worden, maar er is al die doorzichtige vitrine op borsthoogte. Plus ook nog dat leren jack, een XXL-pilotenbril, zwartgouden handtas en knoeperds van oorbellen. Kleden is als koken en Klum heeft de hele kruidencarrousel omgekieperd terwijl peper en zout voldoende waren geweest. Terwijl Nederlandse vrouwen (lees: hoofdstedelijke serveersters) de beha steeds vaker thuis laten en hun meisjes de vrijheid gunnen, rukt op de catwalks het straffe korset ongenadig op. Met name Balmain en Versace gingen los (nou ja, vast) met baleinen en zichtbare cups. Bij Dior werd het lijfje gedeconstrueerd, Burberry hield het zoet met pasteltinten en borduursels. Bij Fendi werden de korsettops gedragen over bloezen, zoals het van oudsher heurt, want een korset op de blote huid was in de 17de en 18de eeuw not done. * Draag bij een strakke korsettop eens een wijde, casual broek of een los colbert, strak/wijd en mannelijk/vrouwelijk-contrasten maken het interessant * Een overhemd of dun truitje onder een korset maakt het hip, kuis en winterproof * Kies cups in de goede maat, te groot oogt rommelig en te klein alsof je naar het Oktoberfest gaat||https://www.volkskrant.nl/cultuur-media/terwijl-nederlandse-vrouwen-de-beha-vaker-thuis-laten-rukt-op-de-catwalks-het-korset-op~bbf34e59/
2022-09-01||Zoals het Amerikaanse leger ontbladeringsmiddel inzette om de Vietcong te ontwaren, zo schoor ik mijn zaakje ||Ik heb het hele zaakje geschoren. Dát zaakje, ja, Totale kaalslag op wortel, stam en omringende landerijen. Niet uit esthetische overwegingen – wat dat betreft loop ik uit de pas met de rest van Nederland, waar grootschalige ontbossing de norm is. In de douches van de sportschool zie ik niets dan kale slurven en gladde zakken. Ik denk dat het sexy moet overkomen, en wellicht enigszins pornesque. En inderdaad, je zaakje ziet er dan toch wat meer outgoing uit, en de jodocus lijkt, ontdaan van de begroeiing onderaan, ook wat groter. Mannen kennende sluit ik niet uit dat het ooit normaal wordt om er ook nog een presenteerblaadje onder te hangen. Maar bij mij, oldskool hetero, wekken geschoren zaakjes vooral vertedering. Ik vind het er kwetsbaar uitzien. Aaibaar. Ik bedoel, als je een lief en ongevaarlijk diertje zou tekenen, zou dat ook roze en zacht zijn. Het was dan ook niet uit geilheid dat ik besloot mijn gazon te maaien. De reden was een uitbraak van pigmentvlekken. Die kwamen, zo bleek deze vakantie, onder en boven mijn zwembroek uit, en als Nederlander houd ik nou eenmaal van een geordend landschap, dus moest er paal en perk worden gesteld. Het internet vermeldde dat het van alles kon zijn, maar gelukkig waren alle mogelijke oorzaken behandelbaar met hetzelfde crèmepje van de Etos. Aanvankelijk oogstte ik enig succes, maar de verkleuringen kwamen steeds terug. Na gedegen zelfonderzoek ontdekte ik dat dit kwam doordat zich diep in de donkere rimboe rond mijn laaglanden nog verzetshaarden bevonden die moeilijk waren uit te roeien, slecht bereikbaar als ze waren vanwege de dichte begroeiing die hun locatie verhulde, en die de voor hun bedoelde crème onderschepte. Vanuit die bases braken de rebellen steeds opnieuw uit, dus zoals het Amerikaanse leger ooit ontbladeringsmiddel inzette om de Vietcong te ontwaren, zo schoor ik mijn zaakje om een vrij schootsveld te creëren op onordelijke pigmenteenheden. Maar staand in de badkamer, slechts gewapend met scheermesje en bus scheerschuim, dacht ik ineens: hoe DOEN mensen dit? Serieus? Het leerproces om mijn gezichtsbeharing zonder ernstige verwondingen te scheren, duurde al lang zat. En nu moest ik ineens op aanzienlijk gecompliceerder contouren navigeren. Het leek me onverstandig om zonder omhaal meteen het mes op de huid te zetten, dus besloot ik met de tondeuse van mijn scheerapparaat eerst het grove werk te doen. Big mistake. Reeds bij het eerste balcontact nam het mechanisme een venijnig hapje uit mijn vel. Au. Eerst met een schaartje dan maar? Ik zal u de details en mijzelf de gêne besparen van hoe de behandeling verder verliep, maar ik kan u melden dat, na een lang en uiterst voorzichtig proces, de klus adequaat en naar volle tevredenheid geklaard was. Enige trots kon ik niet onderdrukken, omdat het tenslotte de eerste keer was. Het enige jammere was dat ik er op niemand indruk mee kon maken. Niet zoals toen ik voor het eerst zelf pasta had gemaakt, die ik meteen kon opdienen aan mijn vrienden en alle complimenten kon innen. Omdat de kans klein was dat ik dit ooit weer zou doen, overwoog ik heel even om een foto te maken van het resultaat. Hetgeen ik niet deed, om redenen van dat ik gekke Henkie niet ben. Ik besloot mijn tevredenheid als een man te vieren: in stilte.||https://www.volkskrant.nl/columns-opinie/zoals-het-amerikaanse-leger-ontbladeringsmiddel-inzette-om-de-vietcong-te-ontwaren-zo-schoor-ik-mijn-zaakje~be0582cc/
2022-09-01||Weekendwijsheid van Anne-Marie Jung: ‘Gebruik pas een lippotlood na je lipstick’||Actrice Anne-Marie Jung (46): ‘Sinds mijn 14de ben ik een fervent lippenstiftgebruiker. Wel echt lippenstift, geen glanzende lipgloss, want als je die gebruikt, plakken er na het fietsen gehele vliegenkolonies aan je mond. Inmiddels heb ik een hele koffer vol lippenstift, en krijg ik regelmatig mailtjes en berichtjes op Instagram met dezelfde vraag: ‘Hoi Anne-Marie, hoe doe jij dat met die lippenstift?’ Kijk, er zit een geheimpje achter een goed gestifte mond. Wat natuurlijk heel belangrijk is, is dat wanneer je lippenstift draagt, je ’m niet te vet aanbrengt. Als-ie eenmaal lichtjes op je lippen ligt, dán pas ga je met het lippotlood in de weer. Is dat het nou, zul je denken, maar het is echt een gouden tip. Pas later een lijn trekken met het lippotlood zorgt ervoor dat je zo’n mooie scherpe rand krijgt, en dat je lippenstift niet uitlekt. Het potlood is vaak heel droog, en door het een beetje te mengen met de stift glijdt het makkelijker. Dat lippotlood hoeft ook helemaal niet in dezelfde kleur. Als je twee verschillende tinten gebruikt, en nadat je een lijn trekt ook nog een beetje mixt, meng je zelf een exclusieve kleur. Even afhappen, geen olieachtige producten eten en je hebt in principe twaalf uur lang plezier van je kleur. Als m’n mond gespannen is, gebruik ik liplak, zo’n matte lipgloss, en trek ik geen lijn met het potlood. Dat is net wat minder hard. En als m’n ogen goed staan en m’n lippen een regelmatige kleur hebben, heb ik ook wel eens lipstickloze dagen. Tot ongenoegen van sommige mensen, overigens. Ik krijg zelfs verbolgen reacties van wildvreemden op straat, zo van: ja hallo, waar is je lipstick?’||https://www.volkskrant.nl/mensen/weekendwijsheid-van-anne-marie-jung-gebruik-pas-een-lippotlood-na-je-lipstick~b6ba842f/
2022-09-01||Met ringrijden is het altijd weer een verrassing of het lukt, weet Marjon||Marjon rijdt vandaag op Anita, het kleinste paard dat vandaag galopjes trekt bij ringrijdersvereniging De Zandruiters. ‘We hebben haar vijf jaar geleden verkocht, maar vandaag kan ik nog een keertje op haar rijden. Ik heb haar eerlijk gezegd nog nooit zo hard zien lopen als vandaag. Aan haar ligt het niet, nu ik nog.’ Want de oefenuren in het ringrijden, de sport waar je met een doorgaans heel groot paard een heel grote lans door een heel klein ringetje probeert te steken, die maakt Marjon niet meer. Op souplesse komt ze nog wel een heel eind. ‘Het is bij ons ook een familieding, ik kom van een dorpje verder, uit Meliskerke. Mijn vader Jos en een neef en een nicht doen hier ook mee – vandaag is het echt voor de gezelligheid.’ En wie wat van ringrijden weet, had allang gezien dat het niet om het echie gaat, want bij echte wedstrijden gaat iedereen in het wit, vandaag is een demonstratie en dat gaat in ‘boerengoed’ – zwart dus. ‘Het is sowieso altijd een verrassing of je de ring meeneemt aan het eind van de baan. Soms ga je en denk je: dit is compleet niks, en dan hem je ’m. En soms denk je: die heb ik, en dan zit je er compleet naast. Het is in ieder geval nooit saai.’||https://www.volkskrant.nl/mensen/met-ringrijden-is-het-altijd-weer-een-verrassing-of-het-lukt-weet-marjon~b016fb61/
2022-09-01||Als je enig besef wil hebben van wat je in handen hebt, mag je niet bezuinigen op ontspanning||Het regende, eindelijk.De gordijnen bolden op langs de open tuindeuren, maar de hitte van de dagen ervoor liet zich niet zomaar verjagen. Ik keek op de thermostaat: nog altijd 26 graden. In de tuin, waar het speelgoed in het gras slingerde, kwam de boel zienderogen tot leven. Eén van de meisjes kwam uit de keuken met een glas water, de ander maakte een puzzel aan tafel. Frida sliep boven, de poes lag beneden in de box, ik hing de derde vakantiewas over het rek en vroeg me af of dit is waar je naar terugverlangt als je tachtig bent. Na Turkije hadden we er nog een vakantie achteraan geplakt, een week in Arnhem en nog één in het boshuisje van aardige mensen. We hadden gefietst en gezwommen, wespen verjaagd en paarden geaaid, we hadden ons verveeld en gehakketakt, de middelste was in de brandnetels gevallen en de oudste bibberend uit de oorlogssimulator in het Airborne Museum gekomen en voor de zoveelste keer constateerden we dat op vakantie gaan met kleine kinderen hard werken is, maar op de beste avonden kwam Sinatra uit de speakers en belandden spaghettislierten tussen de kieren van de veranda terwijl op de achtergrond geplons was te horen, vrolijk en zonder één onvertogen woord, want alleen na bedtijd spelen kinderen in vrome harmonie. Wanneer we ze eindelijk in bed hadden gelegd, met rimpelvingers en de geur van zonnebrandcrème nog in de haren, aten we chips en dronken we wijn, net zolang tot we de wijzerplaten nog wel zagen, maar de wijzers niet meer. En Frida, die had gebloeid. Ik wist het wel, hoe zonlicht en aandacht als Pokon op kinderzieltjes werken, maar nu ik er met mijn neus bovenop stond was het zo concreet dat het bijna theatraal werd. Voor vertrek was ze uit haar doen geweest, chagrijnig van het wel willen maar nog niet kunnen, zo veel te zeggen en niet kunnen praten, maar één dag in Arnhem en daar stond ze, wiebelig maar los. Ik zag het gebeuren, die trotse snuit, de opwindende macht iets zélf te kunnen doen. Op de filmpjes die ik ervan maakte hoorde ik ons joelen, haar opzwepen tot meer, tot eerste stappen, misschien wel eerste woorden, en ik wist dat het niet lang meer zou duren. We ontdekten nog meer. Het belang van bomen, 30 graden in de stad betekent 28 in het bos, we sliepen zoals we dat thuis niet kunnen tijdens een hittegolf. Dat Better Call Saul de beste serie aller tijden is. Dat hoe hard je ook werkt, je nooit mag bezuinigen op ontspanning, niet als je enig besef wil hebben van wat je in handen hebt. Eenmaal terug, toen het leven terugkeerde naar herkenbare afmetingen, keek ik tien keer per dag naar de screensaver op mijn telefoon, een foto van Frida en haar vader op een bankje onder een enorme Veluwse eik, twee figuren in de verte, zwaaiend, en elke keer was het net zo goed een herinnering aan dat moment als een stomp in mijn maag. ‘Wat eten we vanavond?’ Ik hing nog een romper op (ineens te klein) en even later, in de miezer op weg naar de supermarkt, dacht ik aan de laatste dag van de vakantie, toen we kasteel Doorwerth hadden bezocht. Op de middeleeuwse binnenplaats, 32 graden in de schaduw, met stof op haar knieën en kiezels in haar hand, had Frida haar armen naar me uitgestoken en ineens, luid en duidelijk, gezegd wat ze al veel langer wilde zeggen, maar haar hier pas lukte: ‘Mama.’ Theatraal ja, als het geen liefde was.||https://www.volkskrant.nl/columns-opinie/als-je-enig-besef-wil-hebben-van-wat-je-in-handen-hebt-mag-je-niet-bezuinigen-op-ontspanning~b8c6ebdf/
2022-09-01||Zal ik mijn dochter vertellen dat ik als kind ben misbruikt?||Bespreek met uw dochter uw leuke en minder leuke ervaringen met daten. Daar hoort seksueel misbruik als 10-jarige niet bij. Zoek hiervoor professionele hulp. Ik kan heel goed begrijpen dat het u oplucht om erover te praten en misschien dat u het ooit nog een keer met uw dochter kunt delen, maar mijn advies is: doe dit als zij haar eigen ervaringen met daten heeft opgedaan (over een jaar of tien?).Irene Hofmeijer (65), kinderarts, Rijswijk Wat u heeft meegemaakt is ontzettend naar, maar het vertellen kan u een hechtere band opleveren met uw dochter. Persoonlijk zou ik het fijn vinden als mijn moeder iets persoonlijks met mij zou delen, omdat ze hiermee benadrukt dat ze me vertrouwt en volwassen genoeg vindt om dit over haar te weten. Wie weet durft uw dochter het dan ook sneller te vertellen als haar iets overkomt.Meike Drijver (17), Amsterdam Ik zou het vertellen. Mijn moeder heeft iets soortgelijks meegemaakt, waarvan iedereen in de familie doet alsof het nooit is gebeurd. Als kind voelde ik al dat er iets was wat niet besproken mocht worden en tot op heden hangt het in de lucht. Ik denk dat het bespreken voor meer begrip zou kunnen zorgen, maar er zelf naar vragen durf ik niet.Lena Richter (32), Nijmegen Uw behoefte om het te delen komt nu misschien voort uit het feit dat u haar wilt beschermen en waarschuwen, wat ook op een andere manier kan. Uw dochter vertellen over uw negatieve ervaring kan een stempel drukken op haar eigen beeldvorming, zeker op het moment dat zij in bloei komt. Waarschuwen en voorlichten is voor nu misschien voldoende.Abigaël Bouwman (33), Zwolle Ik ben als jong meisje ook seksueel misbruikt. Aan niemand durfde ik dit te vertellen, zeker niet aan mijn moeder. Toen ik het eindelijk aan mijn ouders vertelde, ik was 40 jaar, bleek mijn moeder ook seksueel misbruikt te zijn. Onbewust heeft ze mij signalen gegeven dat ze onverwerkte pijn had. Dat zorgde ervoor dat ik niet bij haar durfde te komen met mijn verdriet. Vertel uw dochter wat u is overkomen, zo zal de geschiedenis zich niet herhalen. (Over bovenstaand proces schreef ik een autobiografische roman: Als je de woorden weet).Gèrina van der Gugten (68), Arnhem Een geheim in de familie is een groter trauma dan het trauma zelf. Dit wordt niet zozeer op bewust niveau gevoeld, maar op onbewust niveau. Vertel het haar, vertel over hoe je je toen voelde en wat het nu nog met je doet. Het zal jullie band versterken. En mocht haar ooit iets dergelijks overkomen, dan weet ze dat ze met haar gevoelens bij jou terechtkan.Margriet Scheltinga (52), Heerenveen||https://www.volkskrant.nl/mensen/zal-ik-mijn-dochter-vertellen-dat-ik-als-kind-ben-misbruikt~b31ed010/
2022-09-01||Otobong Nkanga: ‘Hoe gedreven en idealistisch je ook bent, als je constant onder druk staat, brand je op’||Of ze ook weleens niet werkt, vroegen we Otobong Nkanga. ‘Ja hoor’, antwoordt ze. ‘Mensen zeggen dat ik altijd doorga, maar dat is niet waar. Ik lig ook heel vaak op de bank een beetje te lummelen.’ Het is een methode die ze leerde van haar moeder: ‘Mijn broer en zus zijn ook zo, we werken in korte explosies en stelen rustmomenten tussendoor.’ Zolang het hoofd maar af en toe leeggemaakt wordt, komt het goed. ‘Maar bij een deadline werk ik ook weleens drie dagen door zonder slaap.’ De aanleiding voor deze vraag? Wie de ellenlange lijst recente tentoonstellingen in binnen- en buitenland bekijkt, krijgt de indruk dat de Nigeriaans-Belgische kunstenaar non-stop aan het werk is. Binnen de kunstwereld is het bijna niet mogelijk om aan Otobong Nkanga te ontkomen. Alleen al in Nederland en België zijn haar wandkleden, sculpturen en installaties op dit moment in vier verschillende tentoonstellingen te zien. Haar werk is geliefd bij curatoren omdat het aansluit bij de grote problemen van deze tijd. In het Kröller-Müller Museum exposeert ze onder andere een ontwortelde boom die aan een ketting is gelegd – je zou het kunnen zien als de niet zo harmonieuze relatie tussen mens en natuur. In het Van Abbemuseum in Eindhoven hangt onder andere een tapijt dat verwijst naar de jacht op edelstenen en naar hoe mijnbouw het landschap uitput. Otobong Nkanga is al een aantal jaar met een flinke zegetocht bezig. Na het winnen van de Belgian Art Prize in 2017 exposeerde ze op de prestigieuze kunsttentoonstellingen Documenta en de Biënnale van Venetië. Ook had ze solotentoonstellingen in onder andere Tate Modern in Londen en Martin-Gropius-Bau in Berlijn. Dichter bij huis was ze onder andere te zien in het Stedelijk Museum in Amsterdam en het Museum van Hedendaagse Kunst in Antwerpen. In 2019 regende het internationale kunstprijzen, ze won er vier in een jaar: de Noorse Lise Wilhemsen Award, de Duitse Peter-Weiss-Preis, een speciale vermelding op de Biënnale van Venetië en de Sjarjah Biënnale Award. Wat ook nieuwsgierig maakt naar het rustregime van de kunstenaar, is haar solotentoonstelling die op dit moment in Brugge te zien is. Underneath the Shade We Lay Grounded vindt plaats op een bijzondere locatie, namelijk in het middeleeuwse Sint-Janshospitaal. Het is een van de oudste ziekenhuisgebouwen van Europa en die geschiedenis vormde het startpunt voor een tentoonstelling over genezing en rust. Op de grond liggen zachte kleden die uitnodigen om op te komen liggen, en uit de houten en glazen sculpturen die eromheen liggen, stijgen rustgevende geuren zoals kamille en sint-janskruid op. Wandtapijten in diepe kleuren laten onder andere de kringloop van de natuur zien: eentje toont een onderwaterwereld waarin naar de bodem gezonken lichamen van dode mensen voer worden voor nieuwe planten en vissen. ‘In onze gejaagde wereld is weinig ruimte voor rust’, zegt Nkanga. Dat is schadelijk voor mensen, maar ook voor de natuur, vindt ze. ‘Als ik geen rust krijg om op te laden, word ik kattig en barst ik snel uit. Zoiets geldt ook voor de natuur. Als we die alsmaar uitputten, slaat ze ook terug.’ Als we de kunstenaar spreken, aan de keukentafel in het Antwerpse herenhuis waar ze samen met haar man Wim van Dongen woont, zijn de voorbereidingen voor een volgende verre reis alweer in volle gang. Op 3 september opent de Busan Biënnale in Zuid-Korea. Nkanga laat daar werk zien en vliegt er voor de opening heen om haar kunstwerken te installeren. ‘Al is het nog even afwachten of dat gaat lukken, in verband met corona’. Ze hoopt van wel, want de Koreaanse rustmomenten heeft ze ook al ingepland. ‘Ik verheug me enorm op de jjimjilbang, ken je dat? Dat zijn fantastische Koreaanse spa’s. Ze zijn groot, niet duur, en 24 uur per dag open. Als ik in China of Korea ben, ga ik er meestal heen zodra ik aankom. En op de dag dat ik weer terug moet reizen, pak ik ’s morgens vroeg mijn koffer in en die neem ik mee naar de spa, zodat ik zo lang mogelijk kan blijven en vanuit daar rechtstreeks naar het vliegveld kan.’ ‘Ik luister naar dit album als ik wil ontspannen, tijdens het tekenen, of als ik ergens over moet nadenken. Je gedachten gaan er als het ware van drijven. Catrin Finch en Seckou Keita brengen twee muzikale tradities samen, namelijk de Keltische en de West-Afrikaanse. Catrin Finch komt uit Wales en speelt harp, Seckou Keita komt uit Senegal en speelt de kora, een West-Afrikaans snaarinstrument. Het bijzondere is dat je de twee instrumenten op dit album eigenlijk niet uit elkaar kunt halen. Ze vloeien perfect in elkaar over. Bij liveoptredens zie je ook hoe goed Finch en Keita op elkaar ingespeeld zijn. Ze begrijpen elkaars muzikale taal ontzettend goed en dat hoor je terug op dit album, dat een prachtige titel heeft: ‘to soar’ betekent zweven of hoog vliegen.’ ‘Dit boek gaat over twee journalisten in Nigeria, de cynische en door de wol geverfde Zaq en beginner Rufus. Ze worden samen op pad gestuurd om de vermiste vrouw van een Britse chemicus op te sporen. In een kano varen ze door de olierijke Nigerdelta, langs verlaten dorpen en landschappen die zijn verwoest door olielekken. Aan het begin van het boek voel je het idealisme en de energie van de jonge Rufus. Hij is vastbesloten om met zijn werk een verschil te maken. Maar de zoektocht eist z’n tol, hij wordt steeds cynischer. Het landschap waar de journalisten doorheen varen, spiegelt dat proces: het wordt steeds vervuilder en dystopischer. Voor mij gaat dit boek over idealen, desillusie en uithoudingsvermogen. Ik denk er vaak aan in relatie tot de druk die er in onze maatschappij bestaat om alsmaar door te werken en productief te zijn, zonder rustmomenten. Hoe gedreven en idealistisch je ook bent, als je constant onder druk staat, brand je op.’ ‘Inhotim in het zuidoosten van Brazilië is een soort amusementspark, maar dan voor hedendaagse kunst. Verspreid over een prachtige botanische tuin van 10.000 hectare vind je kunstwerken in de openlucht en paviljoens waarvoor kunstenaars vaak specifiek een kunstwerk hebben gemaakt. Er is ontzettend veel te zien en ik zou er dan ook minstens drie dagen voor uittrekken. Inhotim is in 2008 opgericht door de Braziliaanse mijnbouwzakenman Bernardo Paz. Behalve een bijzondere plek voor kunst is het ook een sociaal project: de bedoeling is dat het de levenskwaliteit van de lokale bevolking verbetert. Het is voor hen gratis toegankelijk en er worden veel educatieve activiteiten georganiseerd. De impact van mijnen op mensen en landschappen is een thema in mijn werk. In principe vind ik niet dat er iets mis is met mijnbouw, het is meer de grote schaal waarop het gebeurt die schadelijk is. Het is belangrijk om niet alleen maar dingen te onttrekken uit een gebied, maar ook iets terug te geven. Inhotim is daar een voorbeeld van.’ ‘Ik moet eerlijk toegeven dat ik dit gebouw nog niet in het echt heb gezien. Maar ik heb de architect, de Zwitserse Peter Zumthor, erover horen praten en ik was erg onder de indruk, vooral van de manier waarop heden en verleden hier samen komen. Kolumba is een museum voor kerkelijke kunst in de Duitse stad Keulen. Sinds 2007 is het gevestigd in het huidige museumgebouw, dat dus is ontworpen door Peter Zumthor. Zijn ontwerp is als het ware gebouwd op de ruïne van een romaans-gotische kerk, de Sint-Columba. Het nieuwe gebouw is vrij strak en minimalistisch, maar daarin verweven zitten nog allemaal resten van die kerk. Die werd in 1945 tijdens de Tweede Wereldoorlog vrijwel geheel verwoest. Zumthor heeft de resten ervan in het nieuwe gebouw verwerkt: in de strakke muren zie je bijvoorbeeld nog gotische bogen zitten.’ ‘Als we het over architectuur hebben, mag Martin Rauch niet ontbreken. Hoewel hij eigenlijk geen architect is, maar een kunstenaar die bouwwerken en installaties maakt. Hij heeft een achtergrond als pottenbakker en dat zie je terug in de materialen die hij gebruikt: aarde, leem en klei. Het huisje dat Martin Rauch samen met architect Roger Boltshauser voor zichzelf maakte in Schlins in Oostenrijk, is een van de geweldigste huizen die ik ooit heb gezien. Het is een rechthoekig gebouw dat half is ingegraven op een heuvel en uitkijkt over een vallei. Wat er zo bijzonder aan is, is dat het volledig is gebouwd met modder en aangestampte aarde. Rauch maakte er met de hand bakstenen van en stapelde die, zonder te bakken, op elkaar. De aarde die is gebruikt, komt van de plek waar nu het huis staat. Het is dus een manier van bouwen zonder verspilling.’ ‘Deze kerk in mijn woonplaats Antwerpen heb ik vrij recent ontdekt, tijdens een wandeling. Hij is minder bekend dan de Onze-Lieve-Vrouwekathedraal, maar het is wel de kerk waar de 17de-eeuwse schilder Peter Paul Rubens begraven ligt. In de kerk zijn ook twaalf schilderijen te zien die het verhaal vertellen van de Heilige Rochus, een pelgrim uit Montpellier die naar Italië trok om pestzieken te verzorgen en daar omstreeks 1327 zelf aan die ziekte stierf. Na de coronaperiode, waarin we allemaal met de kwetsbaarheid van het lichaam geconfronteerd werden, kwamen die schilderijen van zieke lichamen heel hard binnen. Ik werd er stil van. Wat me ook trof was het contrast tussen deze schilderijen, waarin ziekte, armoede en ellende centraal staan, en de pracht en praal die de Sint-Jacobskerk verder uitstraalt. Dat wringt, op een manier die je vaker ziet als het over religie gaat.’ ‘Op deze bijzondere plek komen kunst, architectuur en religie samen. Het Osun-Osogbo-heiligdom is een heilige plaats van de Yorùbá, een van de grootste etnische groepen in West-Afrika. Het heiligdom is zo’n vierhonderd jaar oud en ligt in een in een dicht bos buiten de stad Osogbo, aan de oever van de rivier Osun. Verspreid door het gebied tref je sculpturen aan en bijzondere bouwwerken waarvan de daken ondersteund worden door dunne houten pilaren die versierd zijn met houtsnijwerk. Osun is een van de goden uit de religie van de Yorùbá. Ze is de godin van water, vruchtbaarheid, liefde en sensualiteit. Zo’n honderd jaar geleden waren er veel van dit soort heiligdommen, inmiddels niet meer. Osun-Osogbo is het grootste dat bewaard is gebleven en waar nog steeds vereringen plaatsvinden. Een keer per jaar komt de Yorùbá-diaspora uit verschillende delen van de wereld samen in Osun-Osogbo voor een groot festival. Sinds 2005 staat deze plek op de werelderfgoedlijst van Unesco.’ ‘Nog een Antwerpse tip. Instroom is het nieuwe restaurant van chef-kok Seppe Nobels. Hij kreeg in 2021 een groene Michelinster voor zijn vorige restaurant, Graanmarkt 13, waar hij veel met lokale groenten kookte. Instroom, in de haven van Antwerpen, heeft een bijzonder concept: de souschefs komen allemaal uit een ander deel van de wereld. Behalve hun kooktalent hebben ze gemeen dat ze allemaal hun thuisland zijn ontvlucht, om uiteenlopende redenen. Bij Instroom eet je gerechten die zijn gebaseerd op recepten die zij uit hun land van herkomst meebrachten, vaak met een twist. Ook hier staan lokale seizoensgroenten en producten van lokale, duurzame leveranciers centraal. Naast een restaurant is Instroom ook een opleidingsplek waar mensen die bijvoorbeeld wachten op een verblijfstatus en bijbehorende werkvergunning alvast ervaring kunnen opdoen.’||https://www.volkskrant.nl/cultuur-media/otobong-nkanga-hoe-gedreven-en-idealistisch-je-ook-bent-als-je-constant-onder-druk-staat-brand-je-op~bc577e54/
2022-09-01||Judokampioen die tegen de stroom in een sportschool opzette in Amsterdamse probleembuurt ||Maar de Europees en meervoudig Nederlands kampioen judo keek door het besmeurde imago van de wijk heen en zag een locatie met groeipotentie. Metro- en busstation om de hoek, net als een winkelcentrum met grote parkeerplaats. Bovendien was fitness, overgewaaid uit Amerika, een rage in Nederland. Omdat hij in tegenstelling tot veel banken, die hem vanwege de locatie een lening hadden geweigerd, wel geloofde in zijn plannen, hield hij er bij de bouw alvast rekening mee dat er nog een paar extra lagen op de eerste verdieping zouden kunnen. Een paar jaar later was het al zover. Zo ging het vaker in zijn leven. Pleizier was doorzetter. De dood van zijn vader, toen hij nog geen één jaar oud was, zal daar ongetwijfeld van invloed op zijn geweest, zegt zijn zoon Kaisan. ‘Hij had een grote verantwoordelijkheid. Het was, zo begreep ik altijd, geen fijne jeugd geweest, maar hij ontwikkelde wel een enorme drive om iets te bereiken in het leven.’ Als judoleraar bij verschillende clubs droomde Pleizier van een eigen sportschool, eentje waar ze naar hém toekwamen, met zijn eigen naam op de voorgevel. Maar tussen droom en werkelijkheid stonden diploma’s in de weg. ‘Tegenwoordig zou hij als dyslectisch worden gediagnosticeerd', aldus zijn zoon. ‘Maar toen zeiden onderwijzers doodleuk: leren wordt niks.’ Uiteindelijk werd hij toch toegelaten op de sportopleiding van het Cios, zijn droom. Tussen alle bijbaantjes en het sporten door – hij was in zijn jeugd al meermalen Nederlands kampioen judo – moest hij de theorie onder de knie krijgen. Waar anderen dat met gemak afging, sprokkelde hij met veel blokken een mager zesje bij elkaar. Maar: het lukte. Pleizier ging werken als sportinstructeur in de Bijlmer Bajes, waar hij gedetineerden desnoods zelf uit hun cel haalde om te gaan sporten. ‘Niet alleen vanwege zijn postuur genoot hij hun respect, maar ook omdat hij de mens achter de crimineel zag’, zegt zijn zoon. Sport was voor hem veel meer dan kampioenen maken – ook later, in zijn sportcentrum. Hij wilde iets betekenen, het verschil maken. Of zoals zijn zoon zegt: ‘Ook de kleinste en de stilste uit de groep moest zich veilig kunnen voelen.’ En wie een wat minder dikke portemonnee had, kreeg heimelijk een judopakje voor de kinderen toegestopt. Tegenslag had hij genoeg, in de loop der jaren. Corona bijvoorbeeld. Het overheidsbeleid frustreerde hem in hoge mate. Hoe kon de regering tijdens een gezondheidscrisis de sportscholen sluiten? En dat zijn bekendste pupillen, de gebroeders Dex en Guillaume Elmont, net voor hun doorbraak overstapten naar Cor van der Geest, stak toch ook wel een beetje. Kaisan: ‘Mijn vader had hun hele jeugd in hen geïnvesteerd, maar toen de successen kwamen, ging Cor met ze aan de haal.’ Het kwam tussen Pleizier en de familie Elmont nooit helemaal meer goed. Hoewel Henny zijn levenswerk al had overgedaan aan zijn zoon, was hij nog elke dag in het sportcentrum te vinden. Tot hij op 10 augustus de telefoon niet opnam. Kaisan: ‘Alleen onder de douche nam hij niet op. Ik voelde meteen dat het mis was.’ Zijn bange vermoeden klopte: Henny Pleizier was overleden in zijn slaap, 65 jaar oud. Sportcentrum Pleizier blijft bestaan. Maar zonder de naamgever. Heel onwezenlijk, zegt zijn zoon, die bijna elke beslissing nog met hem doornam. ‘Dat wordt de grootste uitdaging. Kan ik het ook zonder hem?’||https://www.volkskrant.nl/mensen/judokampioen-die-tegen-de-stroom-in-een-sportschool-opzette-in-amsterdamse-probleembuurt~ba4e1f73/
2022-09-01||Emma Marris schetst fraai de dilemma’s van onze vernietigende omgang met de natuur||We hebben onszelf lang gezien als de vanzelfsprekende kroon op de schepping, een klasse apart, en dus gerechtigd om naar goeddunken te beschikken over ander leven. Veel mensen denken dat nog steeds, want anders was het allang afgelopen met bio-industrie, zalmkwekerijen, dierentuinen, hondententoonstellingen, plezierjacht, hobbyvissers, circusdieren, duivenmelkerij, Tiger Kings, snijbloemen en proefdieren. Bij het lezen van het boek over ‘wilde natuur’ van de Amerikaanse natuurschrijver Emma Marris drong nog eens tot me door hoe misplaatst het idee van onze superioriteit is. Marris laat met vaak verbluffende voorbeelden zien dat allerlei eigenschappen die wij beschouwen als bewijs dat homo sapiens bijzonder is, ook te vinden zijn bij dieren. Veel dieren herkennen zichzelf in een spiegel en hebben dus een zeker zelfbewustzijn: een ik. Sommige vogels hebben een unieke naam, in de vorm van een eigen roep, die ze herkenbaar maakt voor anderen. Sommige papegaaien krijgen deze naam van hun ouders. Dieren hebben een individuele persoonlijkheid en onderhouden vriendschappen, zoals de kousenbandslangen waar Marris over schrijft. Dieren gebruiken taal die vaak rijker is dan we denken. Honingbijen leggen met dansjes vliegroutes uit aan andere korfbewoners. Dieren hebben empathie. Dolfijnen helpen zieke soortgenoten. Marris beschrijft een bonobo die een gewonde spreeuw helpt door deze naar de top van een boom te brengen, de vleugels voorzichtig te spreiden en weg te laten vliegen. Dieren werken samen, zoals de bultruggen die door het loslaten van luchtbellen scholen vissen weten te vangen. Raven lokken wolven naar karkassen, die de wolven met hun sterkere kaken deels verslinden, waarna de raven de restjes oppikken. Sommige dieren werken samen met mensen, zoals de honingspeurder, die leden van de Yao-stam met een specifieke roep naar honingraten lokt. De stamleden nemen de honing, de vogels krijgen de was. Dieren hebben cultuur: de gereedschappen die chimpansees gebruiken verschillen van groep tot groep. De mannetjes van de prieelvogel verleiden de vrouwtjes met ingewikkelde, op zichzelf nutteloze bouwwerken die per individu verschillen – los van het motief is dat een volmaakte definitie van kunst. Onze superioriteit wordt vaak geclaimd met een beroep op onze intelligentie. We zijn, denken we, slimmer dan dieren. Het is een typisch antropocentrische vertekening. Marris citeert de Nederlandse bioloog Frans de Waal, die schreef het onredelijk te vinden ‘om aan een eekhoorn te vragen of hij tot tien kan tellen als optellen in het leven van een eekhoorn helemaal niet belangrijk is’. Eekhoorns zakken misschien voor de telopdracht, is zijn gedachte, maar ze maken gehakt van ons als het aankomt op het onthouden van de verstopplaatsen van duizenden noten. Superieur zijn we niet, stelt Marris, maar dominant wel. Gemeten naar gewicht zijn er momenteel tien keer zo veel mensen als wilde zoogdieren. Ons vee weegt bijna twee keer zo veel als wij. Om dat allemaal te voeden, domineren we ook de meeste habitats, niet alleen met infrastructuur, maar ook en vooral met akkers: 38 procent van het ijsvrije land is begroeid met graan en gewassen. Die dominantie is in kort tijdsbestek ontstaan. Richard Dawkins gebruikt het toetsenbord van een piano als beeld voor de tijdspanne van het leven op aarde: homo sapiens verschijnt pas halverwege de laatste toets. Omdat we zo dominant zijn geworden, vervolgt Marris, is er geen enkele vorm van leven die niet door ons handelen is geraakt. Er bestaat geen ‘wilde natuur’ meer. De natuur haar gang laten gaan, is daarom niet langer een optie: ook als we niets doen beïnvloeden we andere vormen van leven. Dat schept volgens Marris de morele verplichting om voor dat leven te zorgen, niet vanuit een positie van superioriteit, maar met bescheidenheid en voorzichtigheid, in het besef dat we slechts één van miljoenen soorten zijn die elk een intrinsieke waarde hebben en dus een intrinsiek recht om te floreren. Dat is eenvoudiger gezegd dan gedaan. Natuurbeheer is complex. Marris geeft een groot aantal voorbeelden, van het fokken in dierentuinen tot het inrichten van reservaten tot de drastische maatregelen die soms worden genomen om bedreigde soorten te redden, en gaat na wat de dilemma’s zijn. Die zijn vaak niet mals. Om te voorkomen dat ratten de eieren van de reuzenschildpadden op de Galapagos-eilanden opeten, worden ze systematisch afgemaakt. Dat gebeurt met giftige graankorrels. De ratten sterven een langzame, pijnlijke dood. Omdat de korrels worden uitgestrooid met helikopters, sterven ook allerlei andere dieren. Niet fraai, erkennen natuurbeschermers, wel effectief. Op het Australische eilandje Pelorus werden in 2016 death row dingos losgelaten om de verwilderde geiten te doden die inheemse planten dreigden uit te roeien. Omdat de dingo’s zelf ook schadelijk zijn, werden ze geïmplanteerd met een gifcapsule die langzaam ontbond, zodat de dingo’s na gedane arbeid stierven. Alweer: fraai is het niet, effectief wel. Marris oordeelt niet. Haar doel is om de dilemma’s beter te begrijpen en daar slaagt ze goed in. Zo heeft natuurbeheer vaak als nobel doel om zo veel mogelijk soorten te handhaven. Biodiversiteit betekent een rijkere natuur. Maar: om bepaalde soorten te redden moeten talloze individuele dieren worden afgemaakt, zoals die ratten. Marris wijst erop dat een rat niet bezig is om een ‘kwaadaardige exoot’ te zijn die leeft om reuzenschildpadden uit te roeien. Een rat leeft gewoon zijn rattenleven en heeft daar net zo veel recht op als die reuzenschildpad. Een ander dilemma is dat natuurbeheer vaak is gericht op het beschermen of herstellen van een bepaalde habitat. Ook daar zijn steevast goede redenen voor, maar de keuze is arbitrair. Er bestaat niet zoiets als een ideale of correcte habitat omdat ze nooit statisch zijn. Dat laatste betekent ook dat het handhaven van een habitat permanent onderhoud vraagt. Aan de andere kant: zonder zulke ingrepen verdwijnen kwetsbare soorten en gaan habitats steeds meer op elkaar lijken, ongeveer zoals Nederlandse winkelstraten waar een handjevol ketens het beeld bepaalt. Zo is er veel meer. Hoeveel dierenleed kun je je veroorloven in fokprogramma’s in dierentuinen? Wat doe je als inheemse volken met een traditionele leefwijze dingen doen die volgens natuurbeschermers niet door de beugel kunnen? Wat te doen met de wetenschap dat een huiskat ongelooflijke hoeveelheden vogels doodt? Gaan we kwijnende ijsberenpopulaties bijvoeren met zeehonden die wij voor ze vangen? Is het te verdedigen om wolfshonden af te schieten omdat ze genetisch geen ‘zuivere’ wolven zijn? Ik heb het boek van Marris ademloos gelezen. Het is goed geschreven, rijk aan geweldige beschrijvingen van dierengedrag en ecologie, en verhelderend over allerlei kwesties rond natuur en natuurbeheer. Marris doet haar best optimistisch te eindigen en bepleit met verve een nieuwe relatie tussen mensen en ander leven. Toch is de kern van haar verhaal duister. Ze laat zien hoe we een adembenemende natuur door onze vingers laten glippen. Aan natuurbeheerders ligt dat niet: die kampen met dilemma’s maar doen wat ze kunnen. Het echte probleem, stelt Marris, is dat we domweg niet bereid zijn onze relatie met ander leven werkelijk te herzien. ‘Waar het aan ontbreekt is wilskracht.’ Dat laat zich moeilijk tegenspreken. We gedragen ons nog altijd als een klasse apart. Alleen al de afgelopen week las ik berichten over het preventief ruimen van 125 duizend kuikens (in een van de stallen van één bedrijf), recordinvesteringen in olie- en gaswinning, een handvol VVD’ers die het stikstofbeleid onderuithaalt en de moord op natuurbeschermers Dom Phillips en Bruno Pereira. Er zijn heel wat welwillende mensen die echt hun best doen, maar als samenleving weigeren we ons gedrag aan te passen. Homo sapiens heeft een schitterende wereld te behouden, maar laat het er vooralsnog lelijk bij zitten.||https://www.volkskrant.nl/cultuur-media/emma-marris-schetst-fraai-de-dilemma-s-van-onze-vernietigende-omgang-met-de-natuur~b59e0a88/
2022-09-01||Atoomagentschap IAEA bezoekt na tegenslagen eindelijk kerncentrale Zaporizja ||Een veertienkoppig team onder leiding van IAEA-directeur Rafael Grossi zette vanochtend vanuit de Oost-Oekraïense stad Zaporizja koers richting de gelijknamige kerncentrale. De centrale bij Zaporizja is de grootste van Europa en werd in maart, vlak na het begin van de oorlog in Oekraïne, bezet door het Russische leger. Sindsdien werd er in en rondom de centrale veelvuldig gevochten. Russische militairen vestigden zich op het terrein en installeerden er in juli raketwerpers. Kyiv beschuldigt de Russen ervan vanuit de kerncentrale aanvallen op Oekraïne uit te voeren. Terugvechten is lastig, door de nucleaire dreiging die ontstaat als de centrale geraakt zou worden. Moskou claimt daarentegen dat Oekraïne deze tegenaanvallen wel degelijk uitvoert. Om in kaart te brengen hoeveel schade de gevechten tussen Rusland en Oekraïne de laatste tijd hebben aangericht, en om de nucleaire dreiging voor werknemers en omwonenden in te schatten, voerde het IAEA vandaag controles uit. De grootste dreiging waarvoor wordt gevreesd is niet een explosie of brand van binnenuit, maar de mogelijkheid dat de centrale afgesloten wordt van het Oekraïense stroomnet. Mocht dat gebeuren en mochten de noodaggregaten vervolgens door hun brandstof heen raken, dan kunnen de reactoren niet langer gekoeld worden. Dat verhoogt het risico dat de kernbrandstof smelt en radioactiviteit vrijkomt. Chef Grossi zei vandaag na afloop van zijn bezoek: ‘Ik denk dat we in deze paar uur in staat zijn geweest veel informatie te vergaren. De belangrijkste dingen die ik moest zien, heb ik gezien en de uitleg was heel helder’. Hij bracht zijn verslag uit aan de Russische media die het IAEA-team vergezelden tijdens het bezoek aan de kerncentrale. Over het Oekraiens personeel dat de kerncentrale draaiende houdt, zei Grossi: ‘Zij doen hun werk onder moeilijk omstandigheden professioneel en met toewijding’. Grossi vertelde dat het IAEA van plan is in de kerncentrale aanwezig te blijven. ‘We gaan niet weg. Het IAEA is nu hier in de centrale en we gaan niet weg.’ Volgens het Russische staatspersbureau Ria Novosti blijft een deel van de missie tot 3 september bij de kerncentrale. Volgens Energoatom, het Oekraïense staatsenergiebedrijf, gaat het om vijf inspecteurs. Een aantal anderen gaat naar de stad Zaporizja, 120 kilometer verderop. Russische functionarissen suggereerden eerder dat het IAEA maar één dag op de centrale mag zijn voor inspectie, terwijl het agentschap had laten weten dat de controle enkele dagen zou duren. Grossi wil indien mogelijk zelfs permanent aanwezig blijven op de centrale, zei hij eerder. Maar een anonieme Oekraïense bron meldt aan persbureau Reuters dat het atoomagentschap haar verwachtingen waarschijnlijk zal moeten bijstellen, en verwacht dat de missie zal worden ingekort. Rusland heeft zich lang tegen de controle door het IAEA verzet, maar ging na sterk aandringen en tussenkomst van de Franse president Macron akkoord. Het bezoek van het atoomagentschap wordt gezien als een eerste stap richting het demilitariseren van de kerncentrale. De delegatie liep vandaag ruim drie uur vertraging op door gevechten op de geplande route van de IAEA-missie. Sinds vijf uur donderdagochtend werd de stad Enerhodar, waarin de Zaporizja-kerncentrale zich bevindt, beschoten. Als gevolg hiervan werd een van de twee operationele reactoren in de kerncentrale gedurende de ochtend uitgeschakeld. Volgens de burgemeester van de stad, Dmytro Orlov, zijn bij de beschietingen burgerdoelen geraakt en vielen er gewonden. Om hoeveel gewonden het gaat, zei hij niet. Uit veiligheidsoverwegingen blokkeerde het Oekraïense leger de doorgang naar de kerncentrale. IAEA-directeur Grossi, die persoonlijk met het Oekraïense leger onderhandelde over voortzetting van de missie, erkende dat de risico’s in het gebied ‘zeer hoog’ zijn, maar wilde de controle niet langer uitstellen. Rond half 2 ’s middags arriveerden de nucleair experts dan toch bij de kerncentrale, onder begeleiding van een groot militair konvooi. De Oekraïense minister van Energie Herman Chaloejtsjenko zei vandaag dat zijn land de veiligheid van de IAEA-onderzoekers niet kan garanderen. De situatie in het gebied rond de kerncentrale blijft vooralsnog ‘een zooitje’, zei de minister voordat het team van het Internationaal Atoomgezelschap (IAEA) afreisde naar de centrale, meldt CNN. Chaloejtsjenko zei van tevoren tegen directeur Grossi dat de veiligheid van de missie ‘jouw eigen verantwoordelijkheid’ is. Grossi was volgens Chaloejtsjenko ‘bereid dat risico te nemen’. Ook zei de minister dat Oekraïne heeft voldaan aan alle internationale eisen en alles in het werk heeft gesteld om de missie te laten plaatsvinden. Chaloejtsjenko zei dat hij had begrepen dat het IAEA ‘een zekere veiligheidsovereenkomst heeft gesloten met de Russen’.||https://www.volkskrant.nl/nieuws-achtergrond/atoomagentschap-iaea-bezoekt-na-tegenslagen-eindelijk-kerncentrale-zaporizja~b176d53f/
2022-09-01||Neerslagtekort breekt door grens van 300 millimeter||Daarmee komt 2022 in de buurt van het droogste groeiseizoen van deze eeuw, 2018. Op 8 augustus van dat jaar werd een gemiddeld neerslagtekort van 309 millimeter gemeten. Als het record van 2018 wordt verbroken, komt dit jaar in de top vijf van droogste jaren sinds het begin van de metingen. Het record stamt uit 1976, toen het gemiddelde neerslagtekort op 1 september 361 millimeter bedroeg. In delen van Nederland, zoals Zeeland en de Achterhoek staat het neerslagtekort al ruim boven de 300 millimeter. De noordelijke provincies hebben nog lang geprofiteerd van de zware regenval in het vroege voorjaar, maar ook daar loopt het neerslagtekort nu snel op. Het KNMI berekende eerder op basis van weersgegevens uit de jaren 1906-2000 dat droogte van het niveau van 2018 normaal gesproken eens in de dertig jaar voorkomt. Het instituut voorspelt dat klimaatverandering de kans op een hoog neerslagtekort in Nederland vergroot. Het hoge neerslagtekort is vooral een gevolg van de uitzonderlijk zonnige en warme zomer. De maand augustus was met 287 zonuren en een gemiddelde temperatuur van 20 graden de op één na zonnigste, en op twee na warmste augustus ooit gemeten. Afgelopen zaterdag, vier dagen voor het einde van de meteorologische zomer, meldde het KNMI dat het record voor de meeste zonnestraling in de zomer was verbroken. Ook dat record stamde uit 1976. Door de warmte en de vele zonuren verdampte er meer water, terwijl er juist relatief weinig neerslag valt. Het KNMI verwacht komende week wel wat regen en onweersbuien, maar die zullen niet genoeg zijn om het neerslagtekort op te lossen. Veel regen spoelt meteen weg van de keiharde, uitgedroogde grond. Het moet wekenlang voortdurend regenen om het tekort structureel te verminderen.||https://www.volkskrant.nl/nieuws-achtergrond/neerslagtekort-breekt-door-grens-van-300-millimeter~bc3bae79/
2022-09-01||Janneke Holwarda schreef een mooie roman over een hoogbejaarde eigenheimer||Het is niet te doen, het leven. Chet Baker wist daar alles van. Diens fatale val uit het raam van een Amsterdams hotel was immers geen ongeluk, zo lezen we in Nachtman. Baker sprong, net als Herman Brood ruim tien jaar later. Het is niet te doen: dit zinnetje popt een aantal malen op in deze mooie roman van Janneke Holwarda, die zij schreef op basis van de verhalen die jazztrompettist Willem Reinen (1930) haar toevertrouwde. Hij kan al jaren geen trompet meer spelen. ‘De drank en de sigaren hebben je uit de wedstrijd getikt’, zo luidt de even bondige als beeldende verklaring. En zo is er nog veel meer waar hij niet of nauwelijks meer toe in staat is. ‘Een vent van eenennegentig met een roze tuitbeker’, dat is er van hem geworden. Maar toch ook: een vent met een bas, het instrument waaraan hij nog wel wat klanken weet te ontlokken. Reinen benijdt de doden, want ‘die hebben het gehad’. Daar staat tegenover dat er ook momenten zijn dat hij de levenden benijdt en nog niet dood wil. Hoe dan ook, hij is onmiskenbaar bezig afstand te nemen van zijn leven. Daarover laat de jij-vorm waarmee hij terugblikt geen misverstand bestaan. Het is een opvallend verschil met de ik-vorm die Holwarda gebruikte in haar vorige boek Kiendops oorlog (2021), waarin zij Reinen laat terugkijken op de oorlogsjaren. Die traumatische periode komt ook weer voorbij in Nachtman en dan met name de zelfmoord van Reinens vader. Hij is niet de enige die hem van de ene op de andere dag verliet. Trix, de moeder van zijn twee zoons, deed dat ook. En Hannah, die later in zijn leven kwam. Minder abrupt was het afscheid van Esther, de Duitse Jodin die in Buenos Aires terechtkwam maar daar nooit kon aarden. En zijn twee zoons? Die groeiden na de scheiding van Trix weliswaar verder bij hem op, maar veel contact heeft hij niet meer met hen. Reinen is dus wel wat gewend, zou je denken. En dat klopt: hij verzet zich er niet met man en macht tegen dat het leven hem aan het verlaten is. Maar zich er zonder meer bij neerleggen doet hij evenmin. Eerst wil hij het leven zoals hij dat heeft geleefd ‘rondkrijgen’, zoals hij het noemt. Holwarda heeft dit louteringsproces gestalte gegeven in korte, kale fragmenten en dat werkt. Bijvoorbeeld in deze prachtige passage: ‘De laatste tent. De laatste fiets. Het laatste concert. De laatste dans. Het meeste laatste ligt alweer achter je. Het woordje ‘nog’ kwam ervoor in de plaats. ‘Werk je nog?’ en ‘Speel je nog?’ en daarna ‘Kunt u nog lopen?’, ‘Kunt u nog zelf plassen?’’ Een enkele keer wordt de betovering van Holwarda’s poëtische proza verbroken door een sleetse diepzinnigheid als ‘Verandering is niet per se verbetering’. Maar het gevoel dat je bijblijft na het lezen van deze roman is dat het leven dan misschien niet te doen is, maar omzien met deze hoogbejaarde eigenheimer wel. Heel goed zelfs.||https://www.volkskrant.nl/cultuur-media/janneke-holwarda-schreef-een-mooie-roman-over-een-hoogbejaarde-eigenheimer~b3d552a4/
2022-09-01||Verloedering in een treurig Marokko: het romandebuut van Rafael Chirbes is eindelijk vertaald||De in 2015 veel te vroeg overleden Rafael Chirbes kon in romans als Oude vrienden, Crematorium en Aan de oever als geen ander mopperen op Spanje. In zijn debuutroman Mimoun, waarvan nu eindelijk een vertaling is verschenen, is Marokko het projectiescherm van Chirbes’ donkere visie op het bestaan. Aan het woord is de Spanjaard Manuel, die naar Marokko vertrekt om daar te werken aan een boek en intussen als docent zijn brood te verdienen. Na een kort verblijf in Fez vestigt hij zich in Mimoun, waar hij niet vrolijker wordt van de eenzame buitenlanders die daar het einde van hun leven lijken uit te wonen. De seksuele contacten met Marokkaanse mannen fleuren hem evenmin op, terwijl zijn overvloedige alcoholgebruik ook niet echt helpt. Geen wonder dus dat het schrijven stil komt te liggen. Zelfs lezen is er niet meer bij. Manuel heeft een dagtaak aan zijn verloedering. Chirbes brengt dat doeltreffend in kaart in sobere, feitelijke bewoordingen en is daarbij niet zuinig met de tikken die hij uitdeelt aan Marokko. ‘Dat land zoog ons allemaal leeg’, zo laat hij zijn personage onomwonden denken. En ook: ‘De regen toonde Marokko in al zijn treurigheid, legde de zieke ingewanden van het land bloot en spreidde ze uit over de modderige groenten op de markten, de onbegaanbare wegen en de naar natte wol en smerigheid stinkende cafés.’ Als je zo denkt over een land kan het natuurlijk nooit wat worden.||https://www.volkskrant.nl/cultuur-media/verloedering-in-een-treurig-marokko-het-romandebuut-van-rafael-chirbes-is-eindelijk-vertaald~b759c03f/
2022-09-01||Na de sterke opening wil Berend Sommer net iets te veel in zijn derde roman ★★★☆☆||Berend Sommer kan behoorlijk wat ballen in de lucht houden. Dat maakt hij met verve duidelijk in het eerste (en omvangrijkste) deel van zijn derde roman Gouden dagen. De spil hiervan is Wanda Waldeck, een promovenda die tobt met de dood van haar ex, met haar vriendschappen, haar broer, haar proefschrift, haar one-night-stands en haar schuldgevoelens. Wanda’s existentiële crisis krijgt niet de kans om zwaar op de maag te liggen. Dat heeft te maken met haar hardnekkige neiging om maar weinig over zichzelf los te laten en zich sterk op een ander te richten. De sterke aftrap van de roman wijst meteen al in die richting. ‘Mannen zijn altijd op zoek naar een zorgeloze vrouw’, zo staat er. Huh, denk je, says who? Uit wat volgt – een beschrijving van drie zorgvuldig geselecteerde foto’s voor een datingapp – kun je afleiden dat deze opvatting tot Wanda’s denkraam behoort. Dat Wanda nogal een binnenvetter is, komt de mannen die haar pad kruisen goed uit, want die hebben het maar wat graag over zichzelf. Met die eigenschap van zijn mannelijke personages kan Sommer goed uit de voeten, want hij zet niet alleen hun zelfgenoegzaamheid (en alles wat daarbij hoort: zelfmedelijden, gebrek aan zelfspot en empathie) in de schijnwerpers. Ook hun wereldje en de ideeën en idealen die daarbij horen zet hij te kakken. Gouden dagen is dus niet alleen een psychologische roman maar ook een zedenschets. Neem Richard, die op zijn profiel beweert op zoek te zijn naar een relatie maar in werkelijkheid in zijn handjes knijpt dat hij met Wanda weer ‘gescoord’ heeft. Voordat hij zich dit tussen de lakens laat ontglippen, vertelt hij haar in de kroeg uitvoerig over het ‘levensbepalende moment’ toen hij zijn werk als jurist vaarwel zei en overstapte naar Rituals, een bedrijf waarvan ‘de filosofie (…) goed past bij waar ik voor sta’. Onderdeel van deze filosofie – het is maar dat Wanda het weet – is onder meer om ‘Oost en West nader tot elkaar te brengen’. Boezemvriend Phil is ook reuze betrokken bij het wel en wee van de wereld. Na succesvol te hebben gedebuteerd met zijn roman Onmacht! gaat hij voor De Correspondent werken met als specialisme de groeiende kloof tussen arm en rijk. Ook het klimaat kan op hem rekenen. En intussen probeert hij ‘dicht bij zichzelf (…) te blijven’. Dit laatste gaat hem nog het beste af: alles wat tegenzit, weet hij in zijn voordeel te wenden. En dan heb je ook nog Wanda’s broer Frank, lid van een van die internetfora waarin mannen ‘elkaar steunen in hun mannelijkheid’. En Stef, een vriend van vroeger die zichzelf tegen beter weten in blijft voorhouden dat hij plezier heeft in zijn werk als leraar Nederlands. De praktijk (nefaste curriculumherzieningen, ongeïnteresseerde leerlingen, bemoeizuchtige ouders, straffeloze fraude) vertelt een heel ander verhaal. Sommer neemt nog zo het een ander op de korrel (het rendementsdenken van de universiteit bijvoorbeeld) en dat doet hij goed. Intussen zet hij ook een thrillerlijntje uit: de plotselinge verdwijning van Hans Verbruggen, Wanda’s promotor. En Wanda heeft het plan opgevat om naar Bad Bentheim af te reizen, het stadje net over de Duitse grens waar haar ex vijf jaar eerder stierf aan een overdosis. Deze twee verhaallijnen werkt Sommer verder uit in het tweede deel van Gouden dagen. Ongelukkig genoeg introduceert hij daarin een tweede hoofdpersoon, Gabriël Gogel, een dinosaurus uit het literaire wereldje die heel goed past in het rijtje zelfgenoegzame mannen uit het eerste deel, maar daar niets aan toevoegt. Sterker nog: Gogel overtuigt niet, niet als karikatuur en niet als tegenspeler van Wanda. Als karikatuur krijgt hij veel te veel aandacht, want op een gegeven moment weet je het wel met deze megalomane redacteur, criticus en columnist die al tientallen jaren werkt aan een roman die een waterscheiding teweeg moet brengen in de literatuur, maar die hij nog altijd niet heeft geschreven. En hoe geloofwaardig is het dat Wanda op reis gaat met deze zelfingenomen 50-plusser van 118 kilo, haar ziel bij hem blootlegt en het bed met hem deelt? Maar misschien zijn deze en vele andere onwaarschijnlijkheden wel de bedoeling? De verwijzing naar Cervantes in het motto dat het tweede deel opent, zou in die richting kunnen wijzen. Postmodern spel in de traditie van Don Quichot, meer moeten we hier misschien niet achter zoeken. Maar zelfs als je het tweede deel van Gouden dagen met deze bril op leest, blijft het gevoel knagen dat Sommer zijn hand hier heeft overspeeld en meer ballen in de lucht wilde houden dan goed is voor zijn roman. Het ultrakorte slotdeel onderstreept dit nog eens. In nog geen pagina legt de schrijver uit hoe het Wanda, Phil, Gogel en Verbruggen verder is vergaan. Postmodern of niet, dit grote-stappen-snel-thuiseinde is een zwaktebod.||https://www.volkskrant.nl/cultuur-media/na-de-sterke-opening-wil-berend-sommer-net-iets-te-veel-in-zijn-derde-roman~b60fcfc3/
2022-09-01||Waterschappen bereiden zich voor op extremen, maar ook daar speelt de strijd tussen landbouw en natuur ||De Kleine Aa bij Someren, ten zuidoosten van Eindhoven, is volledig opgedroogd. Op de bodem van de Brabantse beek liggen slechts modder en stenen. Dit is wat maandenlange droogte doet, gebaart Mario Jacobs, dijkgraaf van waterschap Aa en Maas. Niet alleen is al het water weg, ook al het leven in de beek is verdwenen – op wat grassen na. In normale tijden zou er nu 1 tot 1,5 meter water in de beek staan, vertelt Toine Cissen, gebiedsbeheerder bij het waterschap. Maar wat zijn tegenwoordig normale tijden? Als we 2021 even vergeten is dit al het vierde opeenvolgende jaar met een superdroge zomer. De Landelijke Coördinatiecommissie Waterverdeling (LCW) maakte deze week bekend dat de grondwaterstanden in delen van Noord-Brabant en Limburg ‘extreem laag’ zijn. ‘Ons watersysteem is gebaseerd op gemiddelde weersomstandigheden’, aldus Jacobs, die tot vorig jaar nog GroenLinks-wethouder in Tilburg was. ‘Maar de klimaatverandering dwingt ons om uit te gaan van extreme situaties. We moeten ons voorbereiden op zowel extreme droogte als extreme regenval.’ Overal in het land zijn de 21 waterschappen al bezig met zogenoemde ‘klimaatrobuuste’ maatregelen. Verderop langs de Kleine Aa liggen grote zandhopen, en begint het beekdal te kronkelen als een slang. De werkzaamheden om de beek te laten meanderen, zijn in volle gang. Het doel is om het water trager te laten stromen en langer in het gebied vast te houden, waardoor ook het grondwater kan worden aangevuld. ‘Decennialang was het adagium van het waterbeleid: afvoeren, afvoeren, afvoeren’, zegt Jacobs. ‘Het adagium is nu: vasthouden, vasthouden, vasthouden.’ De boeren, traditioneel beducht voor drassige akkers of weilanden, beginnen daar volgens de dijkgraaf zelfs de voordelen van te zien. Het waterschap levert bijvoorbeeld sinds twee jaar simpele stalen rijplaten die dwars in boerensloten kunnen worden geplaatst. De platen werken als een dam waardoor water langer in de sloot blijft staan. ‘Simpel, effectief en goedkoop’, zegt gebiedsbeheerder Cissen. ‘En bij een situatie van wateroverlast kan de boer snel zelf ingrijpen en de plaat er zo weer uittrekken.’ Het werkgebied van het waterschap reikt van Den Bosch tot de Limburgse grens, 161 duizend hectare in twintig gemeenten. ‘We moeten af van die racebaan, waarbij het water zo snel mogelijk via beken en sloten wordt afgevoerd naar de Maas’, aldus Jacobs. ‘We moeten naar een systeem dat water kan vasthouden waar mogelijk, én afvoeren indien noodzakelijk.’ Daar zijn structurele maatregelen voor nodig. Maar wat doet het waterschap op dit moment om de droogte op de hoge zandgronden het hoofd te bieden? Op een paar plekken laat Aa en Maas gezuiverd rioolwater in het waterstelsel lopen. Ook wordt extra water vanuit de Maas aangevoerd. Alle circa tweeduizend stuwen van het waterschap en de duizend stuwen van de boeren in kleinere slootjes zijn ingezet om maximaal water vast te houden. Het waterschap heeft in juni in Oost-Brabant al een sproeiverbod afgekondigd met oppervlaktewater uit sloten en beken. Een maand later werd dat verbod uitgebreid naar vrijwel het gehele werkgebied. Aanvankelijk gold dat nog slechts voor ‘goedkopere’ teelten als mais-, uien- of weidegrond, maar sinds begin augustus mogen ook de ‘kapitaalintensieve’ teelten niet meer worden besproeid met oppervlaktewater, zoals fruit, groenten, planten en bloemen. Dat heeft te maken met de zogenaamde ‘verdringingsreeks bij watertekort’, die de rangorde van maatschappelijke behoeften aangeeft. ‘De schade bij blauwe bessen is veel groter dan bij mais’, zegt Jacobs. Maar veel Brabantse boeren kunnen hun gewassen nog wel met grondwater blijven beregenen. Want een onttrekkingsverbod van grondwater, zoals dat al wel in Twente en op de Veluwe geldt, is nog niet afgekondigd. ‘Daar is bij het waterschap wel discussie over’, verklapt gebiedsbeheerder Cissen. Het is een ultieme maatregel, waardoor de oogsten van boeren echt in gevaar komen. Meerdere waterschappen bereiden volgens de Landelijke Coördinatiecommissie Waterverdeling in het land een verbod op grondwatergebruik voor. Natuurmonumenten en andere natuurbeschermingsorganisaties vinden dat waterschappen daar veel te lang mee wachten. Zij menen dat ook het gebruik van grondwaterpompen door particulieren, voor het sproeien van tuinen of het vullen van zwembaden, hoognodig aan banden moet worden gelegd. Want de lage grondwaterstanden zijn funest voor de natuur en biodiversiteit. Het is de traditionele strijd om het water tussen landbouw en natuur die zich ook in het waterschap afspeelt. Want beide groepen zijn vertegenwoordigd in het algemeen bestuur. Dat telt dertig leden en is te vergelijken met de gemeenteraad. Zeven zetels zijn ‘geborgd’ voor boeren- en natuurorganisaties en bedrijven. De andere 23 zetels worden verdeeld bij de vierjaarlijkse waterschapsverkiezingen. Daarnaast is er een dagelijks bestuur van vier leden, onder wie de dijkgraaf als onafhankelijk voorzitter – het is te vergelijken met het college van burgemeester en wethouders. De ‘coalitie’ in het waterschap Aa en Maas wordt gevormd door de partijen Water Natuurlijk (met een ecologische signatuur), CDA en een vertegenwoordiger van de zogeheten ‘geborgde zetels’. Volgens dijkgraaf Jacobs is de polarisatie echter minder groot dan wat op basis van de bestuurssamenstelling zou kunnen worden verwacht. ‘Iedereen gaat voor de inhoud’, zegt hij langs de drooggevallen Kleine Aa. ‘Niemand vertrekt bij ons met slaande deuren uit de vergadering.’ Wel of geen sproeiverbod met grondwater is misschien wel het belangrijkste dilemma waarvoor een waterschap staat. Daarom is het ook een besluit dat moet worden voorgelegd aan het voltallige algemeen bestuur. Een sproeiverbod met oppervlaktewater wordt gewoon door het dagelijks bestuur afgekondigd. Dat gebeurt op basis van een vast protocol waarbij het leeuwendeel van de peilsensoren in beken en sloten rood kleurt wegens te lage waterstanden. ‘Boeren kunnen zo’n besluit eenvoudig zien aankomen wanneer ze onze waterkaarten op de site bijhouden’, aldus de dijkgraaf. ‘Aan de oppervlakte zijn droogvallende beken en sloten natuurlijk de duidelijkste indicatie van de droogte’, stelt gebiedsbeheerder Cissen. Maar alarmerender is de daling van het grondwaterpeil onder de grond. Eind vorig jaar hebben daarom dertien partijen, waaronder ook Natuurmonumenten en waterbedrijf Brabant Water, het grondwaterconvenant ondertekend om de Brabantse grondwatervoorraad te verbeteren. ‘We moeten niet alleen maatregelen nemen om het regenwater langer vast te houden of het beschikbare water beter te verdelen, maar ook om zuiniger om te gaan met water’, zegt dijkgraaf Jacobs. ‘Het is toch schandalig dat we nog steeds elke drol doorspoelen met zeven liter drinkwater.’||https://www.volkskrant.nl/nieuws-achtergrond/waterschappen-bereiden-zich-voor-op-extremen-maar-ook-daar-speelt-de-strijd-tussen-landbouw-en-natuur~b08ae143/
2022-09-01||Garanties zijn er niet, maar het belangrijkste stutwerk voor de koopkracht lijkt er nu toch wel te staan||De opluchting die de regeringscoalitie deze week in de greep kreeg na het rondkomen van het koopkrachtpakket, is goed te begrijpen: na een zomer die werd gedomineerd door de stikstofcrisis, exploderende energierekeningen en de malaise in Ter Apel, werd het weer eens tijd dat er iets constructiefs van het Binnenhof kwam. Donderdag nog meldde het Sociaal en Cultureel Planbureau dat de gebruikelijke stijging van het vertrouwen van de bevolking in de politiek rond het aantreden van een nieuw kabinet dit keer geheel is uitgebleven. Het probleemoplossend vermogen van het Rutte IV was in het eerste half jaar simpelweg te laag. Van de drie grote hoofdpijndossiers is de inflatie in politiek opzicht het minst complex, omdat het geen principekwestie is en met geld geregeld kan worden. Dat maakt het spel van geven en nemen relatief eenvoudig, zeker als er tegelijkertijd financiële meevallers genoteerd kunnen worden. Dat is nu het geval met de gasopbrengsten. Dat neemt niet weg dat het nog zaak was de juiste keuzes te maken, en daarin is de coalitie een eind gekomen. Totale financiële compensatie voor iedereen is onhaalbaar en bovendien ongewenst: het kan helemaal geen kwaad dat de miljoenen huishoudens met voldoende financiële ruimte nu meer dan ooit worden gestimuleerd tot energiebesparing en verduurzaming. Bovendien is het lastig om bestendig koopkrachtbeleid te maken, omdat de energieprijs nu wel erg snel fluctueert en de schade van adres tot adres zo sterk verschilt. Het probleem dat wél grote politieke aandacht verdient, zit aan de onderkant en bij de lagere middeninkomens. De hogere fiscale arbeidskorting en de forse verhoging van het minimumloon, de uitkeringen, de toeslagen en de studiebeurzen zijn de snelste manier om de nood in elk geval een beetje te lenigen voor de kwetsbaarste groepen. In de zoektocht naar extra dekking zijn intussen ook knopen doorgehakt waar de coalitie zich in de formatie van 2021 nog niet aan waagde: eindelijk gaat de belasting voor vermogenden, grote bedrijven en verhuurders van vastgoed omhoog. Daarmee doen de coalitiepartijen eindelijk wat ze in 2021 aan de kiezers beloofden. Zelfs de VVD had een hogere vermogensbelasting immers gewoon in het verkiezingsprogramma staan. Geen wonder dat ook de meeste oppositiepartijen weliswaar vinden dat het sneller of net wat anders zou moeten, maar zich toch niet tegen dit pakket keren. Garanties zijn er niet, het kabinet zal in de gaten moeten houden of dit genoeg is om te voorkomen dat mensen bezwijken onder hun energierekening, maar het belangrijkste stutwerk lijkt er nu toch te staan.||https://www.volkskrant.nl/columns-opinie/garanties-zijn-er-niet-maar-het-belangrijkste-stutwerk-voor-de-koopkracht-lijkt-er-nu-toch-wel-te-staan~b9c77470/
2022-09-01||De spectaculaire omslagen van oud-punker Roel Smit zijn eindelijk gebundeld ★★★★☆||Merchandising voor metalheads, waar moet je dan aan denken? Natuurlijk aan T-shirts met prints van Iron Maiden, Motörhead en Five Finger Death Punch. Maar ook aan babyrompertjes met de opdruk ‘My first Metal Shirt’ en een getekende corna, de bokkengroet met opgestoken pink en wijsvinger. Of aan ‘baardkralen’ in de vorm van doodshoofden om, inderdaad, je baard mee te versieren. Alles wat het hartje van metalliefhebbers sneller doet kloppen wordt sinds jaar en dag op de markt gebracht door het bedrijf Large. Elk kwartaal verschijnt er een catalogus en 25 jaar lang werden de covers daarvan getekend door Roel Smit (1967), illustrator en voormalig punker. Zijn spectaculaire omslagen zijn nu eindelijk gebundeld, in het boek Extra Large. Smit benaderde zijn coverontwerpen als een striptekenaar, dus verhalend, met humor en scherpe randjes. Om de afzonderlijke covers aan elkaar te linken bedacht hij de figuur Harrie, een metalhead met lang blond haar, honkbalpet achterstevoren en All Stars aan zijn voeten. Gaandeweg kreeg die ook een liefje, Harriëtte (zoals Ike z’n Ikettes had), een gothic met zwart piekhaar. Zij vormen het stralende middelpunt van ieder omslag, maar worden altijd omringd door een bonte verzameling wezens en typetjes uit de muziekwereld, filmklassiekers, strips en sprookjes. Van Sjakie en z’n wondersloffen tot de haai uit Jaws, van Uncle Sam tot Jezus en van Jeanne d’Arc tot John Travolta in het hagelwitte discopak: zoekplaatjes voor fans van de populaire cultuur. Smits allereerste Large-cover was een persiflage op de beruchte hoes van Appetite for Destruction, het debuutalbum van Guns N’ Roses waarop een robot een meisje verkracht tot er een soort wraakengel uit de lucht komt vallen die er een eind aan maakt. Dit tafereel was geschilderd door Robert Williams, een van de helden van de Amerikaanse undergroundbeweging. Een andere belangrijke inspiratiebron voor Smit was kunstenaar Peter Pontiac, de Nederlandse underground-adept, wiens tekenstijl door die van Smit heen schemert. Vooral op de wintercatalogus van 1995 is de artistieke verwantschap frappant. Al snel ontwikkelde Smit een heel eigen beeldtaal, die opvalt door een merkwaardige mix van eng en schattig, van cute en creepy. Hij tekent vleesetende zombies, skeletten in nazi-uniform en gemuteerde monsters, maar verpakt z’n griezels in een stevige, cartoonachtige lijn die ze als het ware ontwapent. Deze cocktail paste Smit zelfs toe op zijn eigen verschijning: vroeger was hij zanger van de punkband Human Alert en verkleedde zich dan weleens als Kuifje, met blauwe trui en wit kraagje, maar dan wel met zwart geschminkte ogen à la Alice Cooper. Dat Extra Large nu pas wordt uitgegeven is eigenlijk vreemd, want Smit tekende zijn laatste omslag al in 2016, waarna Large Popmerchandising overstapte op covers met fotografisch beeld. Beter laat dan nooit, want in het fonds van uitgeverij Concerto Books zitten ook strips over de Beatles en de Ramones en daar past hij prima tussen. Nu maar hopen op een herdruk van zijn overzichtswerk uit 2008, Rock ’n Roel – Artrock by Roel Smit, dan hebben we zijn tributes aan de popcultuur compleet.||https://www.volkskrant.nl/cultuur-media/de-spectaculaire-omslagen-van-oud-punker-roel-smit-zijn-eindelijk-gebundeld~b3e4cb4e/
2022-09-01||In Wittgensteins wereld stort taalkunstenaar Erik Bindervoet je, hup, het absurde in ★★★★★||Ergens in een buitenwijk, in een verlaten circuspiste waar één enkel peertje ‘gastvrij’ uit de tentnok bungelt, komen twee clowns op die hier, in Circus Wittgenstein, een wonderlijk boek lang hun act zullen repeteren. Clown Jo gaat in gesprek met clown Witt – of wisselen ze slechts woorden? Moeilijk te zeggen. Die splitsing in twee persona’s is in elk geval een bekend gegeven in het verhaal over filosoof Ludwig Wittgenstein, waarbij Jo hier losjes staat voor ‘Wittgenstein I’ en Witt voor ‘Wittgenstein II’. Verwacht van Wittgensteins wereld geen doorlopend narratief met een dramatische spanningsboog. Verwacht eigenlijk maar niet dat je er een touw aan vast kunt knopen. Dit maffe boek vol binnenpretjes zoekt juist de randen van de begrijpelijkheid op. Maar wel vanuit een grote innerlijke drang, net zoals Wittgenstein die voelde. Het resultaat: zeven hoofdstukken vol spetterende taalvondsten, door gelauwerd vertaler Erik Bindervoet opgeschreven in de vorm van een theatertekst (inclusief regieaanwijzingen). Aan Jo en Witt trekt een stoet van bekende en minder bekende filosofen voorbij, alsmede een pratende boomtak, Willempie, een beademingsapparaat en de baard van Tolstoj. JO: ‘Ik ben met stompheid geslagen, ing. Witt!’ Nou, deze recensent ook. Wat beoogt dit boek nu eigenlijk? Het wil sowieso opgepakt worden, vanwege het lekkere papier en de vele levendige kleurenillustraties van Saskia Pfaeltzer. En het voert in stukken en brokken het leven op van de beroemde filosoof, die in 1889 werd geboren als jongste zoon in een schandalig rijke familie. Wittgenstein was een onmogelijk mens: heftig, ongeduldig, genadeloos soms. Hardop denkend gaf hij college, als het ware in gesprek met zichzelf. Soms viel die innerlijke dialoog stil en staarde hij minutenlang in trance naar zijn handpalm. Om zijn schaamte daarover te boven te komen, dook hij na afloop van de les snel de bioscoop in. WITT: ‘Ik ben gewoon te stom vandaag! Jullie hebben een vreselijke leraar! Dit is zo moeilijk als de hel!’ JO: ‘Hardop denken. Hardop zwijgen.’ Waarom werd dit dwingende egocentrisme Wittgenstein vergeven? Omdat hij ook gevoelig was. Omdat hij niemand kon verdragen, ook zichzelf niet. Omdat hij werd gezien als het prototype van een genie. Dat wonderlijke leven wordt hier clownesk verweven met zijn wonderlijke denken. Zijn leven lang bleef Wittgenstein geloven dat alle filosofische problemen in feite taalproblemen waren – iets waar zijn jaloerse rivaal Karl Popper het niet mee eens was; voor Popper bestonden er échte filosofische problemen, problemen dus die losstaan van onze taal, van onze manier om de realiteit te begrijpen. Maar waar Wittgenstein I stelt dat woorden pas iets betekenen als ze helder weten te verwijzen naar dat wat in de realiteit het geval is (zodra dat niet lukt kun je maar beter zwijgen), zag Wittgenstein II de taal als een verzameling gedeelde menselijke praktijken. Die praktijken zijn juist niet exact en ordelijk, maar eerder vloeibaar en muterend. Taal als instrument om je leven mee vorm te geven: meestal lukt dat heel behoorlijk – en soms even niet, dan komt een filosoof van pas. WITT: ‘Ik ben helemaal geen taalfilosoof, ik ben een toolfilosoof! Taal is een gereedschap. Geen verpakkingsmateriaal.’ Hoe treffend! Voor Wittgenstein I is taal inderdaad een wikkel om de realiteit, terwijl Wittgenstein II taal eerder als een recept voor handelswijzen ziet. Vaak genoeg is Wittgensteins wereld onnavolgbaar, maar daarmee is het nog geen onzin. De biografische en filosofische details kloppen, voor zover ik ze ken, en de lijst van bestudeerde literatuur is indrukwekkend lang. Deze tekst is wel degelijk degelijk (om het op z’n Bindervoets te formuleren). Hij stort je alleen, hup, het absurde in, zoals een toneelstuk van Ionesco of Beckett dat doet. En dat is vreemd passend. Want op bekend terrein mag taal dan heel behoorlijk werken, als je intellectueel eerlijk bent, als je de voor al dat praten benodigde aannamen serieus wilt nemen, als je onze situatie echt wilt doorgronden, als je tot het uiterste wilt gaan, zoals Wittgenstein, dan stuit je op de grenzen van het denken. Wees heel precies, en je verliest juist grip. Diepe ernst wordt dan grappig. Absurd. Net als James Joyce (van wie Bindervoet, samen met Robbert-Jan Henkes, veel werk heeft vertaald) was Wittgenstein bevangen door het modernistische verlangen om de essentie van het bestaan in taal te vangen. Door niet op te houden met denken heeft Wittgenstein dit strenge modernisme naar zijn eind gebracht; hij toont de absurde onderbuik. En dan klapt de diep serieuze, gekwelde filosoof om. Keer je niet af van gewone taal, zegt hij voortaan. Geef liever dat streven naar zuivere essentie op, want daar zit de denkfout. WITT: De betekenis van de flapschoen in de flapschoen zoeken. Wittgensteins wereld is als een geslaagde voorstelling op theaterfestival De Parade: ontregelend, vol ongein en vaak maar half begrijpelijk. Maar ook: vreugdevol, anders, verkwikkend. Geen idee voor wie dit boek eigenlijk bedoeld is, maar flapschoen af voor het gore lef om zoiets te maken.||https://www.volkskrant.nl/cultuur-media/in-wittgensteins-wereld-stort-taalkunstenaar-erik-bindervoet-je-hup-het-absurde-in~ba5a0e06/
2022-09-01||Arthur Japin maakt van een boeiende vrouw een flets figuurtje ★★☆☆☆||Als Arthur Japin zijn nieuwe roman, Wat stilte wil, begint met de beschrijving van een vijver (‘spiegelend tegen het blauwzwartende zwerk’) dan wéét je dat hoofdpersoon Anna Witsen daarin zal verdrinken, want zij is ‘overgevoelig en fijn bewerktuigd’, haar ziel ‘ongedurig, zoekend en voor het reguliere ongeschikt’. Anna Witsen (1855-1889) heeft echt bestaan en het is begrijpelijk dat Japin haar heeft uitverkoren voor de hoofdrol, tragisch en intrigerend als haar leven was. Ze is vooral bekend als onderwerp van een aantal kunstwerken van de Tachtigers, die zij kende via haar broer, de kunstenaar Willem Witsen. Frederik van Eeden, Herman Gorter, Alphons Diepenbrock en Jan Toorop – via deze mannen krijgt Anna gestalte als een getroebleerde vrouw. Maar wie was zij nou echt? Die vraag lijkt Japin te willen beantwoorden met zijn roman, al laat hij zich nogal afleiden door dat befaamde clubje kunstenaars. De Tachtigers richtten het literaire tijdschrift De Nieuwe Gids op en luidden daarmee een tijd in waarin de beknellende bourgeoisnormen moesten plaatsmaken voor de ‘allerindividueelste expressie van de allerindividueelste emotie’ – net iets voor Japin, die hoogdravende gevoelens in zijn werk nooit geschuwd heeft. En stel je voor, die jongens zaten gewoon met elkaar in de kroeg, een beetje elkaars werk voor te lezen. Bij Japin gaat dat zo: ‘Soms sloten zij de ogen om de betekenis van elkaars woorden in te drinken, en zij kenden elkaars werk schijnbaar zo goed dat een enkele keer de monden samen bewogen, dezelfde woorden vormend, de een sprekend, de ander stil. En zij keken elkaar aan. En weer.’ Het is maar de vraag of Japin zich voor Anna had geïnteresseerd als zij niet als een satelliet rondom het Tachtigers-universum had gedraaid. Terwijl zij ook haar eigen talent had: Anna kon goed zingen en doet dat, in de beschrijving van Japin, ‘oprecht ernstig en zuiver’. ‘Haar stem maakte haar heel. Die drong in ieder kootje van haar wezen door. Wanneer zij zong kon zij met het lied volledig samenvallen.’ Hm. De toevoeging dat er tijdens het zingen in Anna ‘een vlam’, ‘een stille diepte’ en ‘een iets’ ontstaat, maakt het er niet duidelijker op. Het blijft vaag, die ‘innige’, ‘grenzeloze’ en ‘onbeteugelde’ passie van haar, alsof Japin met al die woorden alleen maar méér afstand creëert. Geen enkel moment kom je werkelijk in de buurt van Anna en dat komt doordat ze zo ontzettend besproken wordt. Door Japin in de eerste plaats, maar ook door haar vader, haar broer en zijn vrienden. Ze menen allemaal te weten wat het beste voor haar is (Korthouden! Bevrijden!). Dit is natuurlijk dé tragiek van Anna, en van zo veel vrouwen uit die tijd: hunzelf wordt niets gevraagd, het zijn de mannen die bepalen. En kijk je door hun ogen dan zie je een hulpeloos poppetje. Je zou er gek van worden, en veel vrouwen werden dat dan ook – getuige romans als Eline Vere, Madame Bovary en Anna Karenina, maar ook Van de koele meren des doods. Wat Couperus, Flaubert, Tolstoj en Van Eeden echter begrepen is dat je als schrijver niet beperkt bent tot de blik van een (mannelijke) buitenstaander. Je hebt als schepper de kans (de plicht?) om te laten zien dat je personage méér is dan wat ze lijkt. Je kunt in haar hoofd kruipen en laten zien dat zij een boeiende geesteswereld heeft. Dat zij scherp is, gevat, met haar eigen observaties en plannen. Japin laat deze kans schieten. Anna wordt overheerst door emoties die vanuit het niets opkomen en even snel weer verdwijnen. Over tandenknarsend onrecht (ze mag niet naar het conservatorium) denkt zij nooit lang na. Als haar gevraagd wordt waarom ze niet boos is op haar vader, die haar in een gesticht heeft opgesloten, reageert ze makjes: ‘Ik denk er liever zo niet over, wij moeten met ons allen nog zo’n eind. Dit is gebeurd. Ik heb het meegemaakt, het is doorstaan.’ De kleine vonkjes van verzet die er wel zijn, worden altijd aangevuurd door iets buiten haarzelf om. Getuige zijn van het Palingoproer in de Jordaan maakt iets in haar los (‘Dit was een seizoen van opstand, zo voelde zij met heel haar hart’), maar al meteen daarna: ‘Van emoties moe soesde zij weg.’ Over de man op wie ze verliefd is: ‘Hij was de enige bij wie zij zichzelf volop ervoer als vrouw.’ Jeetje, onmisbaar, zo’n man! En ja hoor, pas als ze met hem naar bed gaat klinkt er een stem ‘in haar vanbinnen’ die zingt: ‘dit is het, hierna zal ik vrij zijn, hier is mijn verzet!’ ‘Haar mond had kussen mogen smaken’, ‘Zij bloosde, sloeg de ogen neer’, ‘Zeg me dat ik dit uit liefde doe’ – wie Japin leest moet niet over kitsch zeuren, het hoort er gewoon bij, net als zijn scheurkalenderachtige spreuken: ‘Gevoelens kennen geen maat. Het hart laat zich niet meten.’ De kokette woordcombinatietjes – stug-stille, slap-sliste, hoog-boos, schoen-schaatsen – kunnen met een beetje goede wil creatief worden genoemd, over de clichés (‘Allebei voelden zij pas nu hun knieën knikken. Hun handen trilden en hun hart zat in hun keel’) doen we niet moeilijk. En zijn ietwat potsierlijke imitatie van een 19de-eeuwse roman, compleet met in onbruik geraakte woordjes als worging, knarpen, ijsde, welaan en kouten – alla. Maar dat Japin van een boeiende vrouw als Anna Witsen zó’n flets figuurtje maakt dat het je onbewogen laat als zij dan – eindelijk! – die donkere vijver inloopt, dát is onvergefelijk.||https://www.volkskrant.nl/cultuur-media/arthur-japin-maakt-van-een-boeiende-vrouw-een-flets-figuurtje~b2e12aef/
2022-09-01||Ron DeSantis, gouverneur van Florida, is de grote uitdager van Trump – en hij lijkt eng veel op hem||Bijna eng, hoe goed Ron DeSantis de maniertjes van Donald Trump weet na te doen. DeSantis, gouverneur van Florida, wordt door de Amerikaanse media beschouwd als geduchte Republikeinse tegenstander van de oud-president. De presidentsverkiezingen vinden pas in 2024 plaats, maar wie mee wil doen moet nu al een mediastrategie uitrollen – al is het om te testen wat wel werkt en wat niet. Die strategie van DeSantis is wel héél doorzichtig: neem Trump, ‘control c’ en dan ‘control v’. Hij intoneert hetzelfde, praat door zijn neus. Hij laat op dezelfde momenten pauzes vallen. Ook hij heeft dat belerende vingertje. Net als Trump zet DeSantis zijn woorden kracht bij door zijn rechterwijsvinger op zijn rechterduim te drukken en die in de lucht te zwaaien. Die stem en handgebaren had DeSantis nog niet toen hij in 2018 als kersverse gouverneur zijn overwinningstoespraak hield. In de media wordt de ene na de andere compilatie gemaakt van de twee mannen onder elkaar. DeSantis heeft zijn imitatie tot kunst verheven. Wat vindt Trump eigenlijk van deze na-aperij? De oud-president heeft zich er, onkarakteristiek, nog niet publiekelijk over uitgesproken. Volgens magazine Rolling Stone hebben intimi in de wandelgangen wel geklaag opgevangen. De oud-president zou tijdens een diner hebben gezegd dat hij DeSantis zou moeten aanklagen wegens ‘schending van zijn auteursrechten.’ Trump en DeSantis zijn uit hetzelfde hout gesneden. In 2018 hielp Trump, toen president, de rechts-conservatieve gouverneur in het zadel. Politiek gezien staan de twee dichtbij elkaar. Ze haten alles wat ‘woke’ is en schoppen veel tegen de gevestigde orde aan. Omdat DeSantis vroeg in de pandemie allerlei maatregelen ophief, met doden tot gevolg, kreeg hij de bijnaam: ‘DeathSantis’. De vraag is: wie is de populairste Trump, Donald of DeSantis? De nieuwskanalen zijn zeker deze zomer vooral dol op DeSantis. Hij mag nog wel op Twitter en Facebook komen. Net als Trump zendt DeSantis liever dan dat hij luistert. Mensen die hem kennen, zeggen dat hij niet geïnteresseerd is in anderen en een hekel heeft aan smalltalk. DeSantis wordt gevolgd door 2,7 miljoen mensen, maar volgt zelf maar één twitteraar: zijn vrouw Casey DeSantis. Bovendien was Trump voor de FBI-inval in Mar-a-Lago een tijdje persona non grata in het Murdoch-imperium. Tijdens de hoorzittingen over de Capitoolbestorming van 6 januari 2021 negeerden ook sommige rechtse media de oud-president een tijdje. Fox News heeft hem honderd dagen lang niet geïnterviewd. DeSantis vulde dat gat op en werd de nieuwe golden boy van conservatief-rechts Amerika. De gouverneur uit Florida wordt door critici nog gevaarlijker geacht dan Trump. De oud-president is vaak beschreven als dom en lui. DeSantis, die hoge cijfers haalde op de universiteiten van Yale en Harvard, wordt gezien als een gewiekste politicus die óók nog eens hard werkt. ‘Een Trump met hersenen’, wordt er over hem gezegd. Bovendien heeft hij zijn jonge leeftijd mee. Als Trump in november 2024 opnieuw president zou worden, is hij 78 jaar. DeSantis is dan 46 jaar. Nog voordat bekend is of DeSantis daadwerkelijk een gooi gaat doen naar het presidentschap, blijkt zijn mediastrategie een succes. Als er nu verkiezingen zouden zijn, zou 46 procent van de Republikeinen op DeSantis stemmen, en 37 procent op Trump, aldus een recente peiling van YouGov. De man die Trump imiteert is populairder dan Trump zelf. De vraag is of hij over een paar jaar nog steeds zo geliefd is op de Amerikaanse zenders. Maral Noshad Sharifi is correspondent in New York.||https://www.volkskrant.nl/columns-opinie/ron-desantis-gouverneur-van-florida-is-de-grote-uitdager-van-trump-en-hij-lijkt-eng-veel-op-hem~bdbf7656/
2022-09-01||Who by Fire vertelt hoe Leonard Cohen aan het Sinaï-front belandde||Vraag trouwe fans van Leonard Cohen naar hun wereldpolitieke voorkeur, en ‘achter Israël staan’ zal laag scoren. Toch is dit wat Cohen zelf deed toen Israël in 1973 op Grote Verzoendag werd aangevallen door Egypte en Syrië. Hij zat op het Griekse eiland Hydra en trok meteen naar Tel Aviv, zonder plan en zonder entourage. Cohen, in 2016 overleden, was in 1973 nog niet de statige oudere heer met hoed die moeiteloos stadions volspeelde. Hij was toen een nogal seksistische man van 39, wereldberoemd maar ook vastgelopen, artistiek en privé, zes jaar na het succes van zijn debuutalbum. Drie weken duurde de Jom Kippoer-oorlog, door Israël tegen een torenhoge prijs gewonnen. Hoe de dichter-singer-songwriter aan het Sinaï-front belandde en de troepen met optredens ondersteunde, wordt nu verteld door journalist Matti Friedman aan de hand van nooit eerder gepubliceerde notities van Cohen zelf. Dat zijn ervaringen de aanzet bleken tot een nieuw hoofdstuk in zijn leven en loopbaan, brengt Who by Fire overtuigend over het voetlicht. Net als de verschrikkingen van oorlog, ook al worden die hier van maar één kant belicht.||https://www.volkskrant.nl/cultuur-media/who-by-fire-vertelt-hoe-leonard-cohen-aan-het-sinai-front-belandde~b370941c/
2022-09-01||Lezenswaardig boek over de geschiedenis van het afwijkende kind||Wat is een normaal kind? Dat is een kind dat valt binnen een norm die gaandeweg door ‘ons’, ouders, leerkrachten, artsen, pedagogen, psychiaters en werkgevers, is gesteld. Normaal is iemand met genoeg intelligentie en fysieke en sociale vaardigheden om zich in de samenleving staande te houden. Veel kinderen vallen buiten die strakke norm; ze hebben levenslang hulp nodig en een beschermde omgeving waarin ze gedijen. Je kunt het beschavingspeil van een land aflezen aan de mate waarin wordt gezorgd voor mensen die weinig bijdragen aan de economie. Ook het benoemen van afwijkingen definieert wat normaal is. In de 19de eeuw groeide het besef dat kinderen geen minivolwassenen zijn, maar individuen in ontwikkeling. Zo kwam er aandacht voor het ‘speciale’ kind – ook wel ‘idioot’ of ‘misdeeld’ genoemd: dat was niet ziek, maar was in zijn ontwikkeling blijven steken. Nieuwe gedachte was dat zulke kinderen, vaak beschimpt en getreiterd, speciale zorg nodig hadden. Cornelis E. van Koetsveld, schrijver en dominee, trok zich hun brute lot aan en richtte in 1855 de Haagse ‘Idiotenschool’ op. Hij toonde dat met liefde, empathie en geduld veel te bereiken valt. Pedagoog Annemieke van Drenth schreef met De ontdekking van het speciale kind een lezenswaardig boek met inzichten die ook nu bruikbaar zijn.||https://www.volkskrant.nl/cultuur-media/lezenswaardig-boek-over-de-geschiedenis-van-het-afwijkende-kind~b0e480bd/
2022-09-01||Waarom het rauwe en persoonlijke gevangenisdagboek van Perpetua een breder publiek verdient||Op YouTube staat een ruim 200 duizend keer bekeken tekenfilm waarin twee jonge vrouwen een arena worden binnengeleid. De ene heeft wel wat weg van prinses Fiona uit Shrek – nou ja, voordat ze groen wordt. Ten overstaan van een juichend publiek worden ze afgeranseld met de zweep en krijgen ze een wilde koe achter zich aan. Ze lijken er niets van te voelen. In dezelfde scène worden drie mannen overgeleverd aan luipaarden, een everzwijn en een wilde beer. Laatste shot: vijf lichamen in het stof van de arena. De kinderfilm – want zo lijkt The Torchlighters: The Perpetua Story (2009) toch echt bedoeld – vertelt het lijdensverhaal van de vroeg-christelijke martelaressen Perpetua en Felicitas. Het is slechts een van de vele vrome strips, films en documentaires die aan deze jonge vrouwen zijn gewijd. Perpetua was een getrouwde vrouw van goede komaf, die net een zoontje had gekregen, Felicitas was waarschijnlijk haar slavin. Zij stierven op 7 maart 203 in de arena van Carthago (in het huidige Tunesië), tijdens de christenvervolgingen onder de Romeinse keizer Septimius Severus – de Noord-Afrikaanse stad was destijds deel van het Romeinse Rijk. De bron van elke moderne bewerking: het gevangenisdagboek van Perpetua zelf, aangevuld met een gedetailleerd verslag van haar dood door een anonieme redacteur. Het is een rauwe en persoonlijke tekst, een van de vroegste christelijke teksten van een vrouwelijke auteur. Voor de jubilerende uitgeverij Athenaeum-Polak & Van Gennep (sinds 1962) verzamelden latinist Vincent Hunink en ik het mooiste uit de klassieke literatuur in de bloemlezing Een blijvend bezit, die deze week verschijnt. Het boek bevat zestig passages van Sophocles, Ovidius, Tacitus en vele anderen, voor een groot deel afkomstig uit Athenaeums chique Baskerville Serie, die dit jaar ook alweer een halve eeuw bestaat. (Heeft de uitgeverij niet ook een Perpetua-reeks? Jazeker, maar die heeft niets met de martelares te maken; het woord betekent ‘eeuwig’ in het Latijn, de serie omvat ‘het beste uit de wereldliteratuur’.) Perpetua’s dagboek mocht in de bloemlezing niet ontbreken, vonden wij. Het verdient een breder publiek. De roem van Perpetua reikt namelijk niet veel verder dan christelijke kringen. Al snel na haar dood werd ze breed vereerd. Kerkvader Augustinus (354-430) kende het verhaal en prees Perpetua’s moed al in zijn preken. Haar manuscript werd (her)ontdekt in de 16de eeuw en groeide uit tot een christelijke klassieker – zie The Torchlighters en aanverwanten. Maar als een ‘klassieke’ Romeinse auteur is ze nooit beschouwd, ook al schreef ze in het Latijn en leefde ze in het Romeinse Rijk. Verrassend is dat niet: de christelijke literaire traditie heeft zich náást de heidense ontwikkeld en wordt vaak als wezenlijk anders gezien, al zijn er meer raakvlakken dan veel mensen denken. In literatuurgeschiedenissen en bloemlezingen van Griekse en Latijnse literatuur komen christelijke schrijvers zelden aan bod. Vrouwen trouwens evenmin, op de beroemde dichteres Sappho na. Ook dat is begrijpelijk: er is nu eenmaal weinig werk van vrouwelijke auteurs uit de oudheid bewaard gebleven. Toch is het zonde dat Perpetua’s dagboek vooral in christelijke context wordt gelezen. Het is namelijk niet alleen een belangrijk religieus document, maar ook de aangrijpende getuigenis van een jonge vrouw die schrijft over de zwaarste dagen van haar leven. Haar stem klinkt zo helder en spontaan, dat het nauwelijks is voor te stellen dat er sindsdien ruim achttien eeuwen zijn verstreken. Het dagboek begint tijdens de eerste dagen in de gevangenis. Nog nooit heeft Perpetua zo in het donker gezeten, schrijft ze. Het is er snikheet, want iedereen zit op elkaar gepropt. Soldaten proberen de gevangenen af te persen. En ze maakt zich grote zorgen om haar zoontje, dat nog borstvoeding krijgt en er slecht aan toe is. ‘O diem asperum!’ Wat een vreselijke dag! Als de christelijke gevangenen uiteindelijk, met wat smeergeld, een betere cel tot hun beschikking krijgen en Perpetua zelfs haar zoontje bij zich kan houden, voelt ze zich verlicht. Ineens lijkt de gevangenis haar een paleis, en is ze daar liever dan waar ook ter wereld. Als ik mijn kind maar bij me heb en kan beschermen… Welke moeder kent het gevoel niet? Stilistisch is het dagboek niet erg bijzonder. Het Latijn is weinig complex, de zinsbouw betrekkelijk eenvoudig. De passages over visioenen springen er nog het meest uit. Daarin schrijft Perpetua beeldend over lange ladders en groene weiden met herders, maar ook over een gladiatorengevecht waarbij ze in een man verandert en een vreselijke vijand verslaat. In de vertaling van Vincent Hunink: ‘Ik begreep dat ik niet tegen de wilde dieren zou moeten vechten, maar tegen de duivel. Maar ik wist dat de zege aan mij was!’ Zo bereidt Perpetua zich, met hulp van hogerhand, voor op haar naderende dood en het paradijs dat haar zal wachten. Tegelijk besteedt ze in haar notities juist ook veel aandacht aan de aardse zaken die ze achter zich moet laten. Aangrijpend zijn de passages over haar zoontje, maar vooral ook die over haar wanhopige vader. Steeds weer komt hij zijn dochter opzoeken om op haar in te praten, steeds weer wijst zij zijn smeekbeden af. Ze kan en wil haar nieuwe geloof niet afzweren. ‘Kijk naar je broers’, roept hij, ‘kijk naar je moeders en je tante, kijk naar je zoontje, dat niet zal kunnen leven zonder jou. Laat je trots toch varen, richt ons niet te gronde!’ Ook zij is bedroefd tijdens die bezoekjes, maar vooral omdat ze ziet hoe verdrietig ze haar vader maakt. Ze probeert hem te bemoedigen met teksten als: ‘Houdt u voor ogen dat wij niet in onze eigen handen zijn, maar in die van God.’ Voor hem maakt dat het waarschijnlijk alleen maar erger. Schrijnend verwoordt Perpetua het onbegrip tussen ouder en kind, de onoverbrugbare afstand tussen hen. Hier spreekt een dochter die zielsveel van haar vader houdt, maar haar overtuigingen wegen zwaarder. Mogelijk is de indruk nu anders, maar Een blijvend bezit is geen revolutionair boek, geen poging om de klassieke canon (wat dat ook mag zijn) omver te werpen. Het is een ruime keuze uit al het moois dat Athenaeum de afgelopen zestig jaar in vertaling heeft uitgebracht. We beginnen ‘gewoon’ bij de eerste verzen van de Ilias – tevens het begin van de Griekse literatuur – en gaan allerlei usual suspects langs: de bekendste verzen van Sappho, de mythe van Echo en Narcissus uit Ovidius’ Metamorphosen, Seneca’s beroemde brief over slavernij. Maar we hebben de klassieke literatuur – toch al een rekkelijk begrip – wél nadrukkelijk ruim genomen. We kozen niet alleen de bekendste Grieken en Romeinen, maar ook hellenistische dichters uit Alexandrië, met hun verfijnde verzen. Of een passage van Plinius de Oudere over mijnbouw en hoe die de aarde verwoest. En flink wat christelijke teksten: van de Bergrede uit de Bijbel tot een passage uit Augustinus’ Belijdenissen en uit Troost in filosofie van Boëthius, een ingenieus literair kunstwerk waarin poëzie en proza elkaar afwisselen. Zo is het boek ook een poging om gaten te vullen, blinde vlekken te traceren. Met oog voor de traditie, maar ook met een brede blik. En dan staat de heilige Perpetua plotseling tussen filosoof-keizer Marcus Aurelius en geschiedschrijver Cassius Dio. Verfrissend, toch?||https://www.volkskrant.nl/cultuur-media/waarom-het-rauwe-en-persoonlijke-gevangenisdagboek-van-perpetua-een-breder-publiek-verdient~bdba07cb/
2022-09-01||Opinie: Omhels Groningen, hinder Poetin en verbeter het klimaat – draai de gaskraan open||Eén conclusie lijkt nu al onontkoombaar voor de deze week weer gestarte parlementaire enquêtecommissie naar aardgaswinning in Groningen: Den Haag is uiterst onzorgvuldig met de belangen van tienduizenden gedupeerde Groningers omgesprongen. Hier moet iets snel en rigoureus worden rechtgezet. Dat komt goed uit, want de actie die daarvoor nodig is, zal tegelijkertijd chantagepogingen van Poetin frustreren en het klimaat verbeteren. Den Haag moet nu leiderschap tonen en de Groningse gaskraan zo ver mogelijk openzetten, voordat het straks te koud en te laat is. ‘Meedogenloos’, zo noemde Jan de Jong, tot 2014 topman van het Staatstoezicht op de Mijnen, het besluit van de NAM, gesteund door het ministerie van Economische Zaken, om in 2013 de winning van aardgas met 13 procent op te voeren tot 53,9 miljard kubieke meter (kuub). De toezichthouder had juist vastgesteld dat er een lineaire relatie bestaat tussen productiesnelheid en de kans op aardbevingen. Daarom had hij geadviseerd de gaswinning ‘zo snel mogelijk en zoveel als mogelijk en realistisch is’ terug te dringen. Den Haag luisterde niet. Meedogenloos, en dus is het begrijpelijk dat de weerstand in Groningen tegen het openzetten van de gaskraan enorm is. Toch is dat precies wat moet gebeuren. Zes maanden duurt de oorlog in de Oekraïne al en iedere dag dreigt hij dichterbij te komen. Poetin gaat zijn gang, hij speelt met onze verslaving aan zijn gas. Midden in de zomer doet hij de Nordstream-gaspijpleiding dicht, dan weer 40 procent open, dan nog maar 20 procent open en nu weer dicht. Over de inkomsten, nodig om zijn oorlog in Oekraïne te financieren, hoeft hij zich nauwelijks zorgen te maken. De gasprijs gaat immers door het dak. Dat peperdure gas zorgt nu al voor grote instabiliteit (gigantische kostenstijgingen, inflatie, et cetera), terwijl de winter nog moet komen. Een snelle rekensom maakt duidelijk dat juist Nederland dit wapen voor een deel uit handen van Poetin kan slaan. Door die Nordstream-gasleiding kan volgens Gazprom maximaal 167 miljoen kuub per dag stromen. De aankondiging binnenkort weer (even?) voor 20 procent open te kunnen gaan, betekent een levering van 33 miljoen kuub per dag. Op jaarbasis is dat netto zo’n 10 miljard kuub. Even ging de Nordstream voor 40 procent open: zo’n 20 miljard kuub per jaar. Volgens Theodor Kockelkoren, de huidige inspecteur-generaal der Mijnen, kan minstens 12 miljard kuub aan Gronings gas veilig (‘code groen’) worden gewonnen. Bijna 8 miljard kuub meer dan voor dit jaar is afgesproken. Hij stelde toen uitdrukkelijk: wij zijn aan de veilige kant gaan zitten. Wij kunnen ons voorstellen dat de dramatische actualiteit straks noopt tot een minder voorzichtige schatting. Hoe groot zijn de risico’s als we naar het niveau van een paar jaar terug gaan: 20 à 25 miljard kuub? Als dat zou lukken, is de ‘40 procent’-levering door de Nordstream-leiding, waar klimaatminister Rob Jetten nu vanuit gaat, niet meer nodig. Jetten gelooft dat Nederland in combinatie met 15 procent energiebesparing en extra lng (vloeibaar gas) de winter goed door kan komen. In regeringskringen wordt gezegd dat als het deze winter toch misgaat, de Groningse kraan heus wel verder open wordt gedraaid. Maar dan is het te laat, de schade grotendeels aangericht. Het gaat hier bovendien niet alleen om Nederland, maar ook om de Europese Unie en met name Duitsland, dat zeer van Russisch gas afhankelijk is. Nu aankondigen dat een fors (en wellicht zelfs nog groeiend) deel van het Groningse gas toch beschikbaar is, zal meteen een positieve, stabiliserende en prijsverlagende impact hebben. Door de Groningse kraan maximaal open te zetten, wordt de verdeel- en heerstactiek van Poetin maximaal gefrustreerd. In combinatie met de bestaande sancties en de stop op de export van Russische kolen (per afgelopen augustus) en olie (per december), kan een stop op de Russische gasexport via Nordstream naar de EU en de daarmee gepaard gaande sterke daling van energie-inkomsten het Poetin flink moeilijk maken, juist ook om zijn kostbare oorlog door te zetten. Is de oorlogszuchtige Poetin op korte termijn levensbedreigend, de opwarming van de aarde is dat op langere termijn. Als de Groningse gaskraan opengaat, kan meteen weer een deel van de fors CO2 uitstotende kolencentrales die in Duitsland en Nederland nu op volle toeren draaien, worden stopgezet. Bovendien neemt zo de enorme methaanlekkage af, die optreedt met het winnen en transporteren van Russisch gas. Duitsland zouden we als tegenprestatie voor onze gaslevering kunnen vragen hun kerncentrales voorlopig open te houden en zo snel mogelijk met een plan te komen om de bruinkoolcentrales te sluiten. Tezamen met het huidige juiste Europese beleid om zon- en windenergie en waterstof enorm te stimuleren, zal de komende jaren de behoefte aan Gronings gas vervolgens steeds minder worden, terwijl we als EU afscheid hebben genomen van het Russische methaan lekkend gas. Natuurlijk is er in Groningen grote weerstand tegen het inzetten van meer Gronings gas. Al jaren vechten ze voor een luisterend oor. Nog geen 10 procent van de 27 duizend huizen die als ‘onveilig’ zijn aangemerkt, is daadwerkelijk aangepakt. De ongeveer 50 duizend angstige bewoners ervan zijn verstrikt geraakt in eindeloze bureaucratische procedures. Ze kunnen geen kant op. Journalist Ineke Noordhoff, schrijver van het boek Ontaard land, de strijd van een Groninger tegen de gasregenten stelt terecht: geef juist deze mensen nu de regie om hun eigen woning te repareren en te versterken. Gun ze een ‘vrije hersteloperatie’ en financier deze ruimhartig. Eens! Geld kan het probleem niet zijn: uitgaande van die 12 miljard kuub zullen de extra opbrengsten van ‘hun’ gas al snel 10 miljard euro per jaar bedragen. Genoeg om onmiddellijk alle ingediende claims voor beschadigde en te versterken huizen 100 procent uit te betalen en een garantie te geven dat ook de toekomstige schade meteen wordt gecompenseerd. Voor 4 ton kun je een prachtig huis bouwen, voor 10 miljard euro kun je 27 duizend nieuwe huizen bouwen. De wetenschap dat ze hun huizen kunnen vernieuwen en tegelijkertijd de oorlogszuchtige Poetin kunnen frustreren, én het klimaat een dienst kunnen bewijzen, moet veel Groningers goed doen. Voor stemmenverlies hoeven ze in Den Haag niet te vrezen. Direct na het uitbreken van de oorlog in Oekraïne stelde 61 procent van de Groningers al voorstander te zijn van het openen van de gaskraan tot de genoemde 12 miljard kuub per jaar. Met de hierboven voorgestelde, snel uit te betalen compensatieregeling zal die instemming alleen maar groter worden. Waar wacht het kabinet nog op? Nederland heeft met Groningen de sleutel in handen om niet alleen het landsbelang, maar ook het Europees en wereldbelang te dienen.||https://www.volkskrant.nl/columns-opinie/opinie-omhels-groningen-hinder-poetin-en-verbeter-het-klimaat-draai-de-gaskraan-open~b45a0a1b/
2022-09-01||De beste series deze week: The Rings of Power en We Need to Talk About Cosby ||‘Laat ik eerst even kort vertellen hoe het ook alweer zit. We kennen nagenoeg allemaal de fameuze verfilming van J.R.R. Tolkiens The Lord of the Rings-trilogie, geregisseerd door Peter Jackson. Tolkien liet echter veel meer geschriften na, waarin een complete geschiedenis rond die Rings-wereld wordt geschetst. Dat maakt van deze ‘bijlages’ een oeuvre op zich. Met name Tolkiens zoon zag het als zijn missie om deze geschiedenis verder uit te werken. En dát zien we terug in The Rings of Power, een serie die zich duizenden jaren vóór de komst van Frodo en Bilbo afspeelt, de bekende hobbits uit de trilogie. ‘Goed, het is natuurlijk ontzettend lastig om na twee afleveringen een weloverwogen oordeel te vellen. Een serie zoals The Rings of Power (Amazon, fantasy, acht afleveringen) kent een enorme aanloop en telt vele personages. Die moeten allemaal worden geïntroduceerd, kijkers moeten te horen krijgen: wat staat er op spel? ‘Wél is duidelijk waar het geld naartoe is gegaan. Er is sprake van een ongekend epische aanpak, zeker voor een tv-serie. Je wordt ondergedompeld in de wereld van de elven, dwergen en mensen – die allemaal op verschillende imaginaire plekken wonen die spectaculair in beeld worden gebracht. Trouwe Rings-kijkers zullen dit seizoen overigens de landschappen in Nieuw-Zeeland herkennen, waar ook Peter Jackson zijn films schoot. De volgende seizoenen – er komen er nog vier – worden opgenomen in Engeland en op andere Europese locaties. Dat is vooral gedaan om de kosten nog enigszins te beperken, wat dan weer gek klinkt wetende dat er naar schatting maar liefst een miljard dollar in dit hele project is gestoken. ‘Amazon neemt daarmee een enorme gok. Het wordt interessant om te zien of die investering zich uitbetaalt. Je wilt niet dat het niet landt en kijkers schouderophalend reageren. Amazon moet immers nóg vier seizoenen maken. Het helpt daarbij niet dat The Rings of Power, en dat geldt ook voor Game of Thrones-prequel House of the Dragon, het als het ware moet opnemen tegen het origineel. Fans zullen deze serie hoe dan ook gaan vergelijken met de filmtrilogie van Peter Jackson, de succesvolste trilogie ooit gemaakt. Dat zijn nogal grote schoenen om te vullen.’ ‘We Need to Talk About Cosby (NPO Plus, documentaire, vier afleveringen), dat je nu in zijn geheel kunt terugkijken. De zwarte comedian W. Kamau Bell beziet daarin vanuit zijn persoonlijke perspectief de val van Bill Cosby, die voor zwarte comedians gold als een soort godfather. Dat zit ’m in de comedyalbums die hij maakte, en natuurlijk komt daar later het succes van The Cosby Show bij. ‘We weten nu dat Cosby een parallel bestaan leidde en een man was die vrouwen drogeerde en verkrachtte. Kamau Bell verzamelt allerlei mensen die opgroeiden met Cosby, en confronteert hen vervolgens met zijn twee gezichten. Enerzijds was hij een rolmodel voor ze, anderzijds pleegde hij verraad op hun jeugd. Ondertussen toont Kamau Bell hoe er al die tijd sporen van ‘evil’ Cosby in zijn openbare werk te zien waren. Zo heeft Cosby het op die comedyalbums al vaak over drugs en ook in The Cosby Show wordt gezinspeeld op verdovende middelen. Je ziet bij de mensen die Kamau Bell interviewt het kwartje vallen. Hij confronteert ze met hun eigen herinneringen. ‘Dan resteert voor Kamau Bell de vraag: kan je het één los zien van het ander? Blijft dat emanciperende belang dat Cosby voor zwarte Amerikanen heeft gespeeld enigszins overeind, wetende wat hij heeft gedaan? Het onderzoek naar precies dat dilemma levert een ontzettend boeiende documentaireserie op.’ Werkplekkomedie Brooklyn Nine-Nine, alweer te zien vanaf 2013, krijgt een fraai slotakkoord in het laatste seizoen. Lees hier de ★★★★☆-recensie. En fantasyserie The Sandman is een ambitieuze poging een buitengewoon fantasierijk universum tot leven te roepen, schrijft recensent Mark Moorman in zijn recensie (★★★★☆).||https://www.volkskrant.nl/cultuur-media/de-beste-series-deze-week-the-rings-of-power-en-we-need-to-talk-about-cosby~b6fb32d3/
2022-09-01||VVD’ers lopen niet meer als vanzelfsprekend achter Rutte aan||Ook bij Mark Rutte zullen de wenkbrauwen op woensdagavond omhoog zijn gegaan toen Kamerlid Daan de Neef bekendmaakte dat hij uit de VVD-fractie stapt. De Neef zegt zich niet meer te kunnen verenigen met de ‘ijskoude’ asielkoers van de partij. ‘Ik had gerekend op medemenselijkheid na een week waarin een baby stierf in Ter Apel en Artsen zonder Grenzen sprak van een noodsituatie’, schrijft De Neef in een verklaring. ‘Maar die compassie bleef uit en er kwam, naar mijn smaak, een ijskoude aanpak voor in de plek. Ik kan en wil dit niet verdedigen. En ik ga dat ook niet doen.’ Hij geeft zijn zetel per aankomende dinsdag op. De Neef heeft buiten de partij geen grote naamsbekendheid, maar daarbinnen des te meer. Hij was lange tijd een vertrouweling van partijleider Mark Rutte. Tot 2018 was hij zelfs de speechschrijver en strategisch adviseur van de minister-president. Na achttien jaar lidmaatschap van de VVD werd hij in maart vorig jaar Kamerlid. Dat uitgerekend De Neef breekt met de partij, zal Rutte niet lekker zitten. Zeker omdat het niet de eerste keer is dat een VVD-lid met een andere mening zich roert. Na twaalf jaar alleenheerschappij in de partij, waarin partijcongressen devalueerden tot applausmachines, is het gezag van de man die vier verkiezingen op rij won plots niet meer vanzelfsprekend. Kleine barstjes waren eerder deze week ook al zichtbaar, toen de VVD-top het nieuwe asielakkoord verdedigde op een ledenbijeenkomst. De algehele sfeer daar was niet dat leden de koers te rechts vonden − zoals De Neef − maar juist dat de partij niet hard genoeg zou zijn voor asielzoekers. Diverse leden pleitten voor een algehele asielstop en gingen daarmee verder dan hun partijleider Rutte, die juist benadrukt dat internationale afspraken verhinderen dat de komst van vluchtelingen volledig wordt stilgelegd. In juni keerden de VVD-leden zich ook al tegen de stikstofkoers van de partijtop. Op een partijcongres stemde een nipte meerderheid voor het aanpassen van de stikstofplannen die Rutte juist met verve had verdedigd. Zowel de VVD-leider als zijn nieuw aangestelde stikstofminister Christianne van der Wal zat er beteuterd bij en leek enigszins overvallen door de weerstand in eigen kring. De tijd dat de VVD een levendige debatpartij was, is dan ook alweer lang geleden. Het laatste bekende VVD-Kamerlid dat uit eigen beweging vertrok uit onvrede over de koers was Geert Wilders, die in 2004 brak met de VVD. Hij vond dat de partij juist een nóg rechtsere koers moest gaan varen. Vervolgens werd zijn positie onhoudbaar en begon hij een eenmansfractie. Daarna vertrokken er nog wel Kamerleden, maar doorgaans alleen omdat er discussie was ontstaan over hun integriteit of omdat ze een andere baan hadden. Ook binnen de eigen gelederen leidt het tot groeiende zorgen dat er weinig meer over lijkt van de debatpartij die de VVD ooit was. In het verleden viel een type als Ayaan Hirsi Ali op door haar islamkritiek, die steviger was dan die van de partij. Ook een Kamerlid als wijlen Hans van Baalen mocht zijn EU-kritiek openlijk uiten, terwijl die niet per se overeenkwam met de partijlijn. Daar kwam vrijwel direct verandering in onder leiding van Rutte in 2006. Het nu allang vergeten Kamerlid Anton van Schijndel werd onverbiddelijk door de nieuwe partijleider de fractie uitgezet, omdat hij in een tv-optreden kritiek had geuit op de koers van de VVD en op het leiderschap van Rutte. Daarna volgde de machtsstrijd met Rita Verdonk, waarna Rutte voornamelijk vertrouwelingen om zich heen verzamelde. In het kabinet, maar ook in de fractie, die tegenwoordig grotendeels bestaat uit voormalige persvoorlichters, fractiemedewerkers en ambtenaren. Kennelijk achtte Kamerlid Daan de Neef (zelf ook ex-voorlichter) het eveneens onmogelijk om openlijk een andere mening te verkondigen binnen de partij. In plaats daarvan stapt hij nu op. Of De Neef een grotere beweging in de partij vertegenwoordigt, is niet duidelijk. Vooralsnog krijgt hij weinig openlijke bijval vanuit de VVD. Het andere kamp, dat juist een strenger asielbeleid wil, roert zich luidruchtiger. En dan moet Rutte nog afwachten hoe zijn partij reageert op het nieuwe koopkrachtpakket van het kabinet, dat deels wordt betaald uit hogere belastingen voor vermogenden en bedrijven − twee maatregelen waartegen de liberalen zich lang hebben verzet, uit angst de traditionele achterban voor het hoofd te stoten. Met de provinciale verkiezingen op komst, zal de premier er niet helemaal gerust op zijn.||https://www.volkskrant.nl/nieuws-achtergrond/vvd-ers-lopen-niet-meer-als-vanzelfsprekend-achter-rutte-aan~b40bd6a8/
2022-09-01||Laat recenseren van sterrenrestaurants en dure mode over aan anderen en blijf een echte volkskrant||Terwijl in Nederland de voedselbanken het aantal deelnemers zien toenemen, steeds meer volwassenen en honderdduizenden kinderen in armoede gaan leven, kinderen zonder ontbijt naar school gaan, lees ik in het Volkskrant Magazine een recensie van een restaurant waar je op een avondje ‘eten en drinken’ minimaal 400 euro kwijt bent. Hoe geloofwaardig ben je als de Volkskrant als je in de commentaren vol compassie en kritisch schrijft over de toename van de armoede in het rijke Nederland. Een kritische bezinning op de onderwerpen waarover je in deze voor vele Nederlanders zeer moeilijke tijden in het Magazine schrijft, lijkt mij noodzakelijk. Laat het recenseren van sterrenrestaurants, dure mode en design over aan andere bladen en blijf een echte volkskrant; dan blijf je in je commentaren geloofwaardig.Hans van der Geest, Oosterbeek Ik mis in het stuk van de heer Theo Bekker waar het éígenlijk om zou moeten gaan in het onderwijs: de leerling. Al jaren hoor ik leerkrachten, directies, mensen van het samenwerkingsverband, de ministeries (en zelfhulpverleningsinstanties) praten over het onderwijs. Dan gaat het altijd over de leerkrachten: te weinig geld, te weinig begeleiding, te weinig tijd. Te veel leerlingen... Waar is de bevlogen leerkracht die zijn of haar roeping vindt in kinderen begeleiden naar hún toekomst? Die ook eens positief kan zijn over het onderwijs. Want zolang het onderwijs zélf negatief en ontevreden blijft over het onderwijs, zal geen leerling later het onderwijs in willen. En dan zijn er helemaal geen leerkrachten meer. De leerlingen van nu zijn de mogelijke leerkrachten van later.Carin van de Ploeg, Zwolle ‘Een kwart van onze 15-jarigen is ­praktisch ongeletterd’, is te lezen in het interview met minister voor ­Primair en Voortgezet Onderwijs Dennis Wiersma. Toch knap dat in dit afgelopen schooljaar 93 procent van onze middelbare scholieren is geslaagd voor het eindexamen.Han Snijders, Eindhoven Briefschrijver Mark Molenaar beoordeelt de opvang van minstens duizend asielzoekers op een cruiseschip terecht als een zinnige bestemming en vraagt zich af wat te doen met de rest. Beste Mark, hierbij een deel van het antwoord: Social Deal biedt een 3-daagse minicruise aan vanuit de Eemshaven naar Kristiansand in Noorwegen. De minicruise, waarvoor zich inmiddels ruim 3.550 mensen hebben gemeld, kost 158 euro. De deal wordt aangeboden met een korting van 57 procent. De vaartijd naar Kristiansand in Noorwegen bedraagt 18,5 uur. Aankomst op dag twee om 10.30 uur en vertrek 4 uur later om 14.30 uur. Nogmaals 18,5 uur varen, terug naar de Eemshaven in Nederland. Het grootste passagiersschip van Nederland vaart 37 uur op hoge snelheid en met een diepgang van 6,5 meter om 1.500 mensen gedurende 4 uur te laten slenteren en shoppen in Noorwegen. Dat is wat er met één van de rest van de cruiseschepen gebeurt. En dat drie keer per week. Onbegrijpelijk.Cees Jansen, Vlijmen Blaas de loftrompet, Amsterdam gaat duizend vluchtelingen opvangen naast de 2.100 die de stad al herbergt. Een geweldige prestatie, aldus wethouder Rutger Groot Wassink in de Volkskrant: ‘Wij zeggen bijna altijd ja als het COA bij ons aanklopt’. In de provincie Groningen worden 4.650 vluchtelingen opgevangen. Dat betekent dat Groningen meer dan tweemaal zoveel vluchtelingen per inwoner opvangt dan Amsterdam. Dit terwijl we midden in een aardbevingsdrama zitten en het gemiddelde inkomen in Groningen 50 procent lager is dan dat in Amsterdam. Tijd voor het COA om minder bij Groningen en vaker bij Amsterdam en Wassink aan te kloppen. Bij voorkeur met een stormram.Jan Rob Dijkstra, Winsum Er gaat de komende jaren 600 miljoen euro bezuinigd worden op de thuiszorg. Maar er gaat ook 700 miljoen extra naar de opvang van asielzoekers. Wij voelen ons verplicht asielzoekers humaan op te vangen. Maar blijkbaar is de politieke urgentie minder groot als het om de verzorging van onze ouderen gaat.Harry Kampinga, Almelo Ton van Rietbergen hekelt terecht de doorgeslagen toepassing van privacywetgeving. Ik moest mij onlangs met mijn zoon melden aan de balie in ons ziekenhuis. Hij was 12 jaar geworden en moest er toestemming geven om mij als vader online toegang tot zijn dossier te laten houden. En dat terwijl hij nog steeds niet zelf mag bepalen hoe laat hij naar bed gaat. De baliedame vond het ook belachelijk maar ja, privacywetgeving.Bart Westmaas, Eelde||https://www.volkskrant.nl/columns-opinie/laat-recenseren-van-sterrenrestaurants-en-dure-mode-over-aan-anderen-en-blijf-een-echte-volkskrant~b36eb353/
2022-09-01||Fraai vertaalde gezangen van Hildegard van Bingen||Hildegard van Bingen (1098-1179) spreekt al vele jaren tot de verbeelding: vrouw, mystica, auteur en natuurgenezeres, abdis van een ooit machtig klooster. Veel van haar teksten zijn intussen ook in het Nederlands leverbaar, zoals het hoofdwerk Scivias (‘Ken de wegen’) over haar visioenen. Dat gold nog niet voor Symphonia, een verzameling van zo’n zeventig gezangen, meest korte, dichterlijke teksten over religieuze thema’s. Geen persoonlijke poëzie, maar bedoeld om te worden gezongen in de kerk, als omlijsting van psalmen en lezingen. Patrick Lateur, onder meer bekend door zijn Homerus-vertalingen, heeft de bundel nu fraai vertaald. Anders dan veel middeleeuws Latijnse poëzie schrijft Hildegard in vrije verzen, waardoor de teksten er modern uitzien. Maar inhoudelijk stellen ze hoge eisen: veel theologie, bijvoorbeeld over Maria of de menswording van Christus als deel van Gods plan. Ook is Hildegard royaal met superlatieven en uitroepen. Gelukkig doet de vertaler daarmee rustig aan, terwijl hij haar rijke beelden steeds goed laat uitkomen (‘Gegroet, o twijg, de groenste ooit,/ ontsproten onder windvlagen van vragen/ door heiligen die willen weten’). Met bijgevoegde bronteksten en korte toelichtingen een uitgave voor de liefhebbers. Gezien Hildegards imago kan dat een flinke groep zijn.||https://www.volkskrant.nl/cultuur-media/fraai-vertaalde-gezangen-van-hildegard-van-bingen~ba31851f/
2022-09-01||EMA geeft groen licht voor seizoensbooster corona tegen omikron||Na formele instemming van de Europese Commissie kunnen fabrikanten Moderna en Pfizer hun bijgewerkte vaccin leveren. Nederland heeft daarvan 16,1 miljoen besteld: 6,2 miljoen van Moderna, en 9,9 miljoen van Pfizer. Extra geld kost dat de belastingbetaler niet, zegt het ministerie van VWS desgevraagd: de levering valt onder de al eerder gemaakte afspraken. ‘We hebben gewoon besteld en krijgen de laatste versie.’ Nederland wil vanaf half september iedereen vanaf 12 jaar het nieuwe vaccin aanbieden, te beginnen met 60-plussers en risicogroepen die nu ook in aanmerking komen voor de griepprik. Daarmee is men als het goed is een tijdlang met name beter beschermd tegen het krijgen van corona. Wie de prik krijgt, maakt anderhalf keer zoveel antistoffen aan tegen omikron als wie de oude booster zou krijgen. Mensen die de afgelopen drie maanden al werden geboosterd of corona hebben gehad, komen niet in aanmerking voor de seizoensprik: daarvoor is de laatste blootstelling nog te recent. Wie zich voor het eerst laat inenten, krijgt nog het oude vaccin. De nieuw toegelaten prikken zijn nadrukkelijk bedoeld als booster en bevatten minder werkzame stof. De beslissing van de EMA werd verwacht. Onder meer het Verenigd Koninkrijk en de VS gingen Europa al voor. De EMA acht de nieuwe booster net zo veilig als de bestaande vaccins: aan de samenstelling van de prik is immers niets wezenlijks veranderd. Voorafgaand aan de toelating werd de seizoensbooster getest op zo’n 750 vrijwilligers, zonder noemenswaardige problemen. Een ‘bivalente’ (tweewaardige) prik is in de vaccinwereld niets bijzonders. De jaarlijkse griepprik is doorgaans ‘quadrivalent’, gericht tegen vier griepstammen. En het vaccin dat in Nederland wordt gebruikt tegen pneumokokken, Pneumovax 23, wapent het immuunsysteem zelfs tegen 23 verschillende pneumokokkenbacteriën. De boosters van Moderna en Pfizer dragen cellen op om de stekels te maken van het oorspronkelijke coronavirus, maar ook van de vroegste versie van de omikronvariant. Zo leert het immuunsysteem hoe beide varianten eruitzien. Hoewel omikron alweer enigszins van gedaante is veranderd, leert het immuunsysteem het virus zo steeds beter kennen, aan steeds meer van zijn herkenningspunten, verwachten immunologen. ‘We bewegen mee met de varianten', aldus voorzitter Ton de Boer van het College ter beoordeling van geneesmiddelen, in een toelichting. ‘Dat is anders dan met influenza, waar we de seizoensprik baseren op wat er komt. Bij coronavaccins reageren we op wat er op dat moment rondgaat.’ Kritiek is er ook. Een nieuw vaccin zou weinig toevoegen aan een ‘gewone’ booster, maar wel mensen kunnen afschrikken, met als gevolg dat sommige mensen helemaal geen booster meer nemen. Terwijl het nemen van welke booster dan ook juist de grootste winst geeft. Maar of burgers straks kunnen kiezen tussen verschillende boosters, is onzeker, zegt een woordvoerder van het RIVM desgevraagd. ‘In principe bieden we het bivalente boostervaccin aan.’ Wie eerder werd geboosterd, is nog altijd voor 70 tot 80 procent beschermd tegen ziekenhuisopname, volgens cijfers van het RIVM, maar nauwelijks meer tegen geïnfecteerd raken met het omikronvirus. De booster kan die bescherming dan weer opkrikken, tot een procent of 80 à 90, verwacht men. Ook dat is overigens tijdelijk: in de loop van de winter zal de bescherming weer afnemen, verwachten experts. Door zoveel mogelijk mensen te boosteren, hoopt men echter vooral te voorkomen dat het virus kan overslaan op de meest kwetsbare mensen, schreef minister Ernst Kuipers van Volksgezondheid vlak voor het zomerreces aan de Kamer. Bovendien moet de campagne massaal ziekteverzuim tegengaan. ‘Juist tijdens een epidemische verheffing is het voorkomen van infectie van belang voor de continering van de zorg en inzetbaarheid van beschikbaar personeel’, aldus Kuipers in zijn brief. Door de nieuwe prik blijft het ministerie zitten met een slordige 13,6 miljoen vaccins die niet meer worden gebruikt. Onduidelijk is nog wat daarmee gaat gebeuren. Donatie aan lagere-inkomenslanden ligt niet voor de hand, omdat de vaccins gekoeld moeten blijven en bij veel armere landen het probleem niet zozeer de vaccins zelf is, maar tekort aan mankracht en logistiek. De minister werkt nu aan een voorstel aan de Tweede Kamer, wat te doen. Overigens is het denkbaar dat de seizoensprik later in de herfst of de winter opnieuw wordt herzien. Fabrikant Pfizer heeft al beoordeling aangevraagd van een nóg wat nieuwer vaccin, nu gericht tegen de recentste BA.4- en BA.5-versies van de omikronvariant. Dat zijn de varianten die momenteel nagenoeg alle besmettingen in ons land veroorzaken. Eerdere versies van dit artikel meldden verschillende aantallen proefpersonen op wie het vaccin zou zijn getest, wegens uiteenlopende mededelingen van de betrokken instanties.||https://www.volkskrant.nl/nieuws-achtergrond/ema-geeft-groen-licht-voor-seizoensbooster-corona-tegen-omikron~b8215020/
2022-09-01||De Teek sliste. Maar hij zoog zich ook vast in je balzak, als je even niet oplette||Mijn opdracht is vrij, ik mag gerust een recept voor pannenkoekjes met een vulling inleveren, of een weersvoorspelling. Maar ik maak het mezelf liever moeilijk, en kom aanzetten met een kentheoretische verhandeling over bijnamen. Vorige week lichtte ik al een filosofisch tipje van de sluier op. Ik had geschreven, opening column, dat het raar was om te bedenken dat iedereen waarschijnlijk talloze bijnamen heeft. Zonder het te weten, hè. Dat is zeker raar, ja. En een uitstekend begin van een column. Onbegrijpelijk dat ik er niet op voortborduurde, maar een U-bocht maakte. Moet je durven, uurtje voor de deadline. Beginnende columnisten zou ik het ten zeerste afraden. Oké, bijnamen waarvan je niks weet. Sinds de Oekraïne blijft het onderwerp een beetje liggen, ik lees er zelden iets over. Misschien hebben de grote schrijvers erover bericht in een van de duizenden ongelezen klassiekers die ik op voorraad heb. Kan. Maar daar kom ik voorlopig niet achter, natuurlijk. Daar moet ik 263 voor worden, zonder alzheimer. Daarom steek ik maar meteen van wal, geen tijd te verliezen. Gewoon met de deur in huis vallen, is het devies, en meteen een tip voor mensen die thuis, in huiselijke kring, een column willen schrijven. Begin gewoon, als het kan in media res. Dus ergens halverwege je kletskoek. Vermijd inleidende beschietingen. Hebben ontbijtende lezers geen tijd voor, als ze naar hun werk moeten en de kinderen brullend over de vloer rollen. Goed, toen ik bij UT-Nieuws werkte, op de campus in Twente, hadden we een rector magnificus die er een woordvoerder op na hield, een soort spindokter, die weer een eigen assistentje had, een klein, iel minispindoktertje dat we de Teek noemden. Z’n baas, de woordvoerder zelf dus, was een zwaarlijvige, grote man met een onderkin. Die noemden we de Pelikaan. Van Bert, mijn ouwe chef, moesten we altijd paling voor hem meenemen, voor in z’n ‘zak’. Een teek en een pelikaan, een onwaarschijnlijk duo in de dierenwereld, maar op de campus was het zelfs een ongeliefd duo, omdat ze zo hardnekkig rond de rector hingen, in de bestuursvleugel, en in feite clandestien, want elders op het terrein was een grote, peperdure voorlichtingsafdeling gevestigd, zo zestig medewerkers groot, die met lede ogen aanzagen hoe de Pelikaan en de Teek ‘tussen de linies’ opereerden. Welnu, ik moest een keer naar dat voorlichtingsgebouw, iets navragen, cijfertjes, grafiekjes, zoiets, en toen hadden ze het daar over ene Pavarotti en ene Slis, dat ze alles verklootten, waarmee ze, had ik al snel door, de Pelikaan en de Teek bedoelden! En inderdaad zeg, de Teek sliste. Maar hij zoog zich ook vast in je balzak, als je even niet oplette. Nee, de Teek vond ik beter. Niettemin begon het me te duizelen, lezer. Kentheoretisch, hè. En ook een beetje ontologisch. Want kijk, twee keer per week sjokten de Teek alias Slis en de Pelikaan/Pavarotti naar het campusbad, wat een hilarische aanblik bood, de hele campus zag ze lopen, en de vraag die mij prangde was hoe ze achter al die kantoorraampjes genoemd werden. De Soes en de augurk? Bassie en Obelix? Bloeb en die ene? Allemaal mogelijk. En hoe werd ik zelf eigenlijk genoemd? Ik kwam op wel vijftig plekken, vervelende vraagjes stellen. Dat was solliciteren naar bijnamen! Jet verzint een paar mogelijke – niet leuk. Ze wil ook dat ik iets schrijf over de bijnamen die we voor de buurt gebruiken. Maar dat vind ik lullig. Hoezo, zegt ze, ze hebben ook bijnamen voor ons, hoor. ‘Godverdomme, daar zeg je wat. Misschien volgende week.’||https://www.volkskrant.nl/mensen/de-teek-sliste-maar-hij-zoog-zich-ook-vast-in-je-balzak-als-je-even-niet-oplette~bf39d764/
2022-09-01||Marieke Lucas Rijneveld schreef een gedicht naar aanleiding van de situatie in Ter Apel: ‘Mussenvlucht’||Mussenvlucht Als de nacht enkel een dak is voor degenen die nooiteen hand boven het hoofd gehouden is, als je eenmaalbegrijpt dat het woord nooddruft uit een gebed het gebrekbetekent aan bed en brood, aan heb-me-lief: niemandweet hoe een vluchtauto eruitziet totdat je er een bestuurt.Als je hoopt dat de oorlog ver weg is, maar het eenparasiet blijkt die zonder toestemming in je meereist,en je ligt, je ligt het wachten uit. Soms verschijnt er eenbelofte aan de horizon, toch volgt er altijd zonsondergangwaardoor het donker weer komt, duisternis die steevasteen bivakmuts draagt: je herkent zijn ogen van verre,al weet je dat niemand het donker erbij lapt, inschikkelijkheidis het eerste woord dat je hier leert – je bent een logézonder toilettas, maar met een hoofd vol nachtmerries.Als de dag als laaghangend fruit voor je hangt en er wordtgezegd dat je er niet van mag eten, als je altijd in de wachtwordt gezet, als men je haat enkel omdat men zelf bang isgehaat te worden, ze je een gelukzoeker noemen,terwijl je, als je mocht kiezen, heus de voorspoed elderszou zoeken, want ieder paradijs is een luchtkasteelvoor hen die uit hun geboorteland wegmoeten.Als je alles kwijt bent wat je dierbaar is: huis, haard,waardigheid, kind. Als je bij aankomst al zietdat men de armen niet open maar op elkaargeklemd houdt, en je weet dat er niet veel nodig isvoor een thuis, enkel iemand die je warm begroet,die zegt: weest niet bevreesd, gij gaat vele mussente boven. En die je dan van vleugels voorziet.||https://www.volkskrant.nl/cultuur-media/marieke-lucas-rijneveld-schreef-een-gedicht-naar-aanleiding-van-de-situatie-in-ter-apel-mussenvlucht~bb56dd5e/
2022-09-01||Patrick Patterson van de Britse band Cymande: ‘Er werd naar zwarte muzikanten in eigen land niet geluisterd’||De geschiedenis van de Britse funk- en soulband Cymande is er een van hoop, succes, deceptie, vergetelheid, herwaardering en een tweede leven. In de eerste helft van de jaren zeventig was Cymande, bestaande uit zes Britse migrantenkinderen uit de Cariben, goed voor drie albums, die het vooral in de Verenigde Staten goed deden. Maar in eigen land had de band zo weinig succes dat Cymande het in 1974 voor gezien hield. ‘Ho ho, we zijn nooit echt gestopt hoor, we gingen gewoon tussendoor wat anders doen’, zegt gitarist Patrick Patterson (72), die met zijn vriend bassist Steve Scipio Cymande oprichtte in 1971 . Dat ‘even’ duurde een jaar of veertig, maar sinds 2012 is Cymande weer actief. En er is nu een mooie documentaire, Getting It Back: The Story of Cymande, gemaakt door Tim Mackenzie-Smith, die in maart van dit jaar op het Amerikaanse SXSW Festival in première ging. De bijbehorende shows leverden de band enthousiaste reacties op en ook diverse optredens, zoals dit weekend tijdens festival Into The Great Wide Open op Vlieland. ‘Ja, dat is prachtig, maar we wisten dat we goed waren. En ook dat we op een dag terug zouden komen’, zegt Patterson via Zoom vanuit Florida, waar hij ‘zaken met bezoek aan vrienden’ combineert. Net als bassist Scipio is hij in de jaren zeventig de advocatuur ingegaan, ze hebben goed geboerd en zijn allebei verkast naar Anguilla, een eilandje vlak bij Sint Maarten in de Antillen. ‘We werden destijds in eigen land totaal niet serieus genomen. We hebben Cymande dus maar even op pauze gezet, om wat anders te gaan doen. We wilden ons eigen bestaan opbouwen, en als dat niet met onze muziek ging dan maar met iets anders. De een richtte een elektrotechnisch bedrijf op en wij gingen het recht in. Geen moment hebben we overwogen Cymande op te heffen en een uitkering aan te vragen, dat was ver beneden onze waardigheid.’ Het woord waardigheid valt vaak bij Patterson. ‘Dignity is voor mij het sleutelwoord in de Cymande-geschiedenis, of liever gezegd het ontnemen daarvan. Er werd naar ons, zwarte muzikanten, in eigen land totaal niet geluisterd. Dan kwamen we terug van een Amerikaanse tournee, hadden we voor dertigduizend man in het voorprogramma van Al Green gestaan, en dan konden we hier nog niet in de kleinste zaaltjes terecht. Radio en televisie zaten niet op ons te wachten in Groot-Brittannië in de vroege jaren zeventig. Het zat potdicht voor Britse zwarte muzikanten.’ Dat zou veranderen toen eind jaren zeventig Bob Marley vanuit dezelfde Cariben doorbrak. ‘Maar reggae was toen wij begonnen nog niet zo bekend, ook niet in Londen. Je zag wel rasta’s en ook Cymande kende wel Jamaicaanse reggae-invloeden, maar het stelde niet veel voor.’ De band bracht van meet af aan live en op plaat een nog altijd fraai klinkende symbiose van jazz, funk en soul. Warm, ritmisch soepel, met ruimte voor lang uitgesponnen gitaarsolo’s van Patterson, zoals in Dove, een van de prijsnummers van het klassiek geworden debuutalbum. Cymande had veel te danken aan producer John Schroeder die de mannen in 1971 zag spelen en wel een plaat met ze wilde opnemen. ‘Hij had de juiste contacten in Amerika en voor we het wisten hadden we een album op een Amerikaans label, en mochten we er ook spelen.’ Dat was voor Patterson en de rest van de band een cadeautje. ‘Misschien waren die twee tournees wel de mooiste weken van ons leven. Eerst als supportact van Al Green, en daarna als eerste Britse band een week lang spelen in de Apollo in de New Yorkse wijk Harlem, als voorprogramma van Jerry Butler. We hadden nog nooit publiek zo goed zien dansen op onze muziek.’ Maar toen kwamen ze in 1973 weer terug in het koude Londen en leek er niks veranderd. ‘Nog steeds deden de media alsof we niet bestonden. Zwarte muziek deed het hartstikke goed, maar alleen de Amerikaanse. O’Jays, Stevie Wonder, Three Degrees, dat werk. Dat er ook Britten waren die goede zwarte muziek konden maken, daar wilde niemand aan.’ Stopte Cymande na drie albums in vier jaar uit frustratie? ‘Welnee, we zagen het gewoon als een logische ontwikkeling. We liepen in Engeland al jaren tegen allerlei blokkades op. In wezen was het hele muziekestablishment net zo racistisch als het politiekorps en de rest van de overheid. Daar leerden we al vroeg mee te dealen. ‘Goed, ze wilden onze muziek niet hebben? Nou dan gaan we toch wat anders doen. Cymandes tijd zou nog komen.’ Wat Patterson en de andere bandleden niet wisten, is dat ondertussen in New Yorkse clubs de dj’s hun nummer Bra hadden ontdekt. De vijf minuten lange track had een geweldige funky break die je eindeloos kon oprekken door ’m te plakken aan dezelfde break die je van een ander exemplaar van dezelfde plaat plukte. Door nummers als Bra ontwikkelden dj’s de eindeloze discomix en werd de basis gelegd voor breakdance en hiphop. ‘Eigenlijk werd me pas goed duidelijk dat onze muziek pionierswerk was, toen we de documentaire zagen. Daarin komen al die dj’s van toen en nu aan het woord die onze muziek als gereedschap gebruikten voor hun set.’ Samples van Bra en The Message doken op in hiphopnummers van De La Soul, The Fugees en MC Solaar. ‘Onze kinderen kwamen ermee aan, wij wisten van niks.’ Dat de platen van Cymande eind jaren tachtig, begin jaren negentig veel gezocht werden door Britse dj’s in de zogeheten rare groove-scene, dat wist Patterson dan weer wel. ‘Hiphop stelde in die tijd in Groot-Brittannië nog niet zoveel voor. Daar werd in trendy clubs wel veel gedanst op oude, obscure soul. De onbekendere James Brown-tracks en ook funk van ons. Rare groove was voor de doorbraak van hiphop en house rond 1990 de hipste dansmuziek.’ Patterson vond het wel leuk, dat nummers als The Message op verzamel-lp’s met rare groove-nummers terechtkwam. Al wacht hij nog altijd op de afrekening. ‘Ik ging gewoon door met mijn werk en speelde af en toe eens mee in een bandje. Maar ik vond het wel hoopgevend dat een hele nieuwe generatie onze muziek toch had opgepikt. Dus toen we allemaal richting ons pensioen gingen dacht ik: kom laten we het weer eens als Cymande proberen.’ Dat was zo rond 2012, bijna veertig jaar na de laatste optredens. ‘Nu wilden de kleine clubs ons wel hebben. En we hebben ook weer een plaat gemaakt.’ Dit album, A Simple Act Of Faith (2015), mogen we volgens Patterson meteen weer vergeten. ‘We hadden wat meer speeluren nodig, het ging te snel.’ Meer leverde Cymande de ontmoeting met regisseur Mackenzie-Smith op. ‘Hij had in 2017 een documentaire voor de BBC gemaakt over bokser Anthony Joshua, waar onze muziek in zat. Dat vond ik zo mooi dat we hem hebben benaderd. Hij was fan van onze muziek en wilde al een documentaire met ons maken, zo viel alles mooi samen.’ Door het werken aan de film, die door corona veel vertraging opliep, werd Patterson gesterkt in het idee dat Cymandes muziek echt bijzonder is. ‘Ik wist dat onze tijd zou komen. Maar dat onze muziek nog zo op zichzelf staat en dat jonge mensen nu massaal uit hun bol gaan op Brothers on the Slide of The Message vind ik prachtig. Het is zo mooi om na al die jaren mensen aan het dansen te krijgen op muziek waar vijftig jaar geleden niemand aan wilde. Cymande is terug. We gaan eind van dit jaar met een hele beroemde producer de studio in. Ik zeg niet wie, maar geloof me, we gaan een heel mooie plaat maken.’||https://www.volkskrant.nl/cultuur-media/patrick-patterson-van-de-britse-band-cymande-er-werd-naar-zwarte-muzikanten-in-eigen-land-niet-geluisterd~bb70c003/
2022-09-01||‘Het is fijn om een gesprekspartner te hebben die iets van het leven weet’||‘Ik liet hoofdredacteur Willem van Zeeland niet eens zijn zin afmaken. ‘Je hebt vast al gehoord dat Pieter van der Wielen ermee ophoudt...’, zei hij. Ik onderbrak hem meteen: ‘Ja, dat wil ik!’ Voor mij is dit de mooiste baan ter wereld: mezelf onderdompelen in kunst en cultuur en daar vier keer per week met inspirerende mensen een mooi gesprek over voeren.’ ‘Ze zochten naar een nieuwe presentator en daarvoor is de eindredacteur Paula van den Elsen ook de lijst met mensen die al eens te gast waren geweest langsgelopen. Naar aanleiding van mijn boek Aan de randen van de dag (over haar liefdesgeschiedenis met de overleden Amsterdamse burgemeester Eberhard van der Laan, red.) ben ik afgelopen februari met Pieter in gesprek gegaan, dus daar kwam ze mijn naam tegen.’ ‘Ik was net met een roman begonnen, maar dat project heb ik met liefde op pauze gezet. Ik heb niet het idee dat ik hier nog iets naast kan doen.’ ‘Paula zei dat mijn stem geschikt is voor de nacht. Maar ze zou me nooit voor de ochtend hebben gekozen.’ Lachend: ‘Wat zou er in godsnaam met mijn stem zijn dat die niet in de ochtend kan? Dat weet ik oprecht niet.’ ‘Vrienden van me zeggen dat ik ‘grote oren’ heb; heel goed kan luisteren. Maar natuurlijk moet ik nog veel leren. Ik heb het gevoel dat ik de ruimte krijg om te groeien in mijn rol.’ ‘Ochtendmens – dat weten ze niet bij de VPRO, haha. Ik sta elke dag om zes uur ‘s ochtends op. En om kwart over tien lig ik er meestal al in. Dat is nu het tijdstip waarop ik naar de studio ga. Vermoedelijk lig ik dan om een uur of twee pas in mijn bed. Maar om me daar nou druk over te maken – dat ritme past zich wel aan.’ ‘Het heeft onmiskenbaar een meerwaarde dat het gesprek ‘s nachts plaatsvindt. Dat ís gewoon anders. Behalve een regisseur, een technicus en de interviewer is er niemand in de studio. Het is er donker en dat zorgt voor een intieme, veilige sfeer.’ ‘Dat merkte ik zelf ook tijdens mijn gesprek met Pieter. Ik vertelde hem dat toen Eberhard was gestorven thuis en hij werd meegenomen om opgebaard te worden, ze de rits helemaal over zijn hoofd heen hadden getrokken en dat ik daar moeite mee had gehad. Zo kon hij toch niet meer ademen? Dat was een persoonlijk verhaal dat ik niet eerder met iemand had gedeeld en het verbaasde me al tijdens het gesprek dat ik het aan het vertellen was. Maar het voelde vertrouwd. Overdag zou dat misschien toch anders zijn geweest.’ ‘In de luwte. Ik ben vrij verlegen, en liever observator en vragensteller dan dat ik op de voorgrond treed. Ik ben blij dat Nooit meer slapen radio is en geen televisie. Het is ook fijn dat het programma nadrukkelijk níet over mij gaat.’ ‘Ik heb me er nooit druk om gemaakt dat ik vaak gezien werd als ‘de vrouw van’. Het is gewoon een feit: ik was getrouwd met Eberhard en hij is gestorven in de schijnwerpers. Dat mensen zich dat nog herinneren en er met mij over praten, daar kan ik moeilijk over doen, maar het zou veel erger zijn als niemand er ooit naar vroeg of er iets over zei.’ ‘Ik hoop alleen dat dit gegeven niet afleidt van het programma dat ik ga maken. Maar misschien kan het ook een kracht zijn. Ik kan me voorstellen dat mensen het fijn vinden om een gesprekspartner te hebben die iets van het leven weet en die dingen heeft meegemaakt.’ ‘Teletekst. Ik heb van alles en nog wat gedaan nadat ik weg was gegaan bij het advocatenkantoor van Eberhard (waar ze elkaar leerden kennen). Ik maakte debatprogramma’s voor MTV, zat bij een denktank voor het kabinet over de informatiesamenleving en werkte als communicatieadviseur bij de gemeente Amsterdam.’ ‘Bij Teletekst deed ik de ondertiteling voor doven en slechthorenden op pagina 888. Mensen die doof of slechthorend zijn hebben vaak – zeker wanneer ze dat vanaf de geboorte zijn – een iets lager leestempo. Als je letterlijk gaat opschrijven wat mensen allemaal zeggen, kunnen ze dat niet bijhouden én past dat niet in beeld. Ik heb leren inkorten en samenvatten. Dat heeft mij later als schrijver enorm geholpen.’ ‘Daarna begon ik als freelance journalist met schrijven. Daar deed ik, net als veel collega’s, commerciële klussen bij. Ook heb ik weleens reclameteksten voor soepfolders van Knorr geschreven. ‘Knorr Professional Demi Glace biedt u een podium voor uw eigen creativiteit’, dat soort teksten. Als het overdreven voelt, dan is het goed. Maar zo nuttig als 888 is het natuurlijk niet.’ ‘Ik ga het rustiger aan doen’, heeft Eberhard gedurende een langere periode gezegd. Elke zomervakantie in Italië was het raak. Ik geloof dat hij werkelijk die overtuiging had. Maar wie heeft dat niet op vakantie? Na de derde vakantie geloofde ik het in ieder geval niet meer.’ ‘Mooi stadje, hè’, heeft hij uiteindelijk vaker gezegd, in zijn tijd als burgemeester bijna dagelijks. En ook op de gekste momenten. Dan hadden we weer eens haast en reden we noodgedwongen stapvoets over de Stadhouderskade – de hele stad stond, godbetert, muurvast – en dan zei hij het weer.’ ‘Met die uitspraak doelde hij denk ik vooral op de mensen. Hij vond Amsterdammers lieve mensen, die hard werkten en hun bijdrage leverden aan de stad. Laten we wel wezen: hij was natuurlijk een totale chauvinist. En hij was van de school die vindt dat er veel goede, welwillende mensen op de wereld zijn. Net als ik, overigens.’ ‘Dat weet ik niet. Ik denk: stadia. Ik denk niet dat het ooit klaar zal zijn. Rouw verandert steeds van vorm en kleur. Maar nee: het hoeft voor mij niet klaar te zijn. Dat is niet iets waar ik naar uitkijk. Want je wil iemand bij je houden en daar hoort dan bij dat je iemand mist.’ ‘Het gaat goed met mij. In de beginfase ben je voortdurend bezig met het verlies en is er weinig ruimte voor andere dingen. Nu is de lichtheid teruggekeerd. Ik ben van nature licht en niet zwaarmoedig. Dat besef heb ik ook altijd wel gehad, hoor. Ik was ongelooflijk verdrietig, maar niet ongelukkig. Snap je het verschil? Dat voelde ik echt zo. En dat was ook wel troostend.’ ‘Meerdere. Dat weet ik en ervaar ik nu. Misschien is het vergelijkbaar met de liefde voor je kinderen. Bij de eerste denk je: ik ga vast niet zo veel van de tweede houden. Maar jawel hoor.’ ‘Als je nieuwe liefde een slap aftreksel zou zijn van je eerste grote liefde, dan zou je er niet eens aan moeten beginnen. Dan zou het alleen maar voortkomen uit de wens om niet alleen te zijn.’ ‘Verliefd worden is leuk! Het is fijn. Het betekent ook niet dat je niet meer verdrietig bent of iemand niet meer mist. Die werkelijkheden kunnen naast elkaar bestaan.’||https://www.volkskrant.nl/mensen/het-is-fijn-om-een-gesprekspartner-te-hebben-die-iets-van-het-leven-weet~bc67bb14/
2022-09-01||‘De Iraakse geestelijke Al-Sadr wil nu de grote man worden van de sjiieten, hij speelt een hard spel’||‘Het is kalm in de straten. Het openbare leven is weer op gang gekomen, na de strijd tussen Sadr’s militie en andere sjiitische strijdgroepen waarbij minstens dertig doden vielen. Nadat Sadr dinsdag plotseling zijn aanhangers had opgeroepen het geweld te beëindigen, stopte het ook direct. Zijn wil is wet. Het leger is wel op straat en je ziet overal checkpoints. ‘Het is niet uitgesloten dat het geweld weer terugkeert. Vannacht werd een commandant van de militie van Sadr, Saraaya al-Salaam, gedood in de zuidelijke stad Basra. Dat leidde tot vuurgevechten. Mogelijk roept Sadr, die de verkiezingen won maar problemen heeft om een nieuwe regering te vormen, op tot nieuwe demonstraties.’ ‘Ja, daar ga ik naar toe om de stemming onder zijn aanhangers te peilen. Sadr is de enige Iraakse politicus die zoveel aanhangers heeft, minstens een miljoen, en ze ook op de been kan brengen. Oud-premier Nouri al-Maliki, zijn grote tegenstander in het sjiitische kamp, komt niet eens in de buurt hiervan. ‘Er is nu een grote machtsstrijd gaande onder de sjiitische facties. De Irakese burgers zien het onthutst aan. Het is een gevecht dat over hun hoofden wordt uitgevochten. Dit geweld dient alleen het politiek belang van bepaalde groepen. ‘Sadr, met meer dan zeventig zetels winnaar van de verkiezingen, wil nu de grote man worden van de sjiieten, die het merendeel van de bevolking uitmaken. Hij voelt niets voor de vorming van een consensus-regering waarin alle partijen zich kunnen vinden, zoals gebruikelijk is in Irak. Sadr wilde een coalitie vormen met een soennitische en een Koerdische partij. Dit heeft gezorgd voor een groot machtsconflict. ‘Sadr profileert zich nu ook als nationalist. Hij verzet zich tegen de grote Iraanse invloed in Irak. Teheran heeft na de Amerikaanse invasie gebruik gemaakt van het machtsvacuüm en flink aan invloed gewonnen in het land. Zonder Iraanse instemming kan een premier niet worden benoemd. Maar er komt steeds meer verzet onder de bevolking tegen de Iraanse invloed. Sadr heeft handig gebruik gemaakt van dit anti-Iraanse sentiment. Terwijl hij ook eigen contacten onderhoudt in Iran.’ ‘De traditie is dat een technocraat naar voren wordt geschoven als premier met wie iedereen tevreden is. Al-Sadr hoeft geen premier te zijn om macht te hebben. Hij is de grote man achter de schermen. ‘De coalitie die Sadr wilde vormen, is geblokkeerd door de andere sjiitische partijen. Als reactie heeft hij zijn parlementariërs opgedragen om uit het parlement te stappen. Hun plaatsen zijn ingenomen door anderen. Sadr wil nu nieuwe verkiezingen, maar voor het zo ver is ben je weer een jaar verder. Zonder mij, zo roept hij, krijg je een burgeroorlog in Irak.’ ‘De toekomst voorspellen is moeilijk, maar in Irak is dat onmogelijk. Als er nieuwe verkiezingen komen, dreigt de opkomst nog lager te worden dan vorig jaar toen zo’n 40 procent van de kiezers ging stemmen. Sadr speelt het spel nu heel hard, ook richting Iran. ‘De Iraniërs waren gewend veel macht en invloed te hebben in Bagdad. Maar ze dreigen Sadr nu kwijt te raken. Hij trok zich deze week demonstratief terug uit de politiek, een besluit dat niemand overigens serieus nam. Hij besloot hiertoe nadat zijn grote spirituele mentor, de Iraanse geestelijke Kadhim al-Haeri, plotseling met pensioen was gegaan. ‘Deze ayatollah heeft een grote aanhang onder Sadrs mensen. Al-Haeri riep onverwachts zijn aanhangers, dus ook Sadrs volgelingen, om de Iraanse leider Ali Khamenei te steunen. En dus niet Sadr. Hij zag het als verraad, een opzetje van Teheran.’||https://www.volkskrant.nl/nieuws-achtergrond/de-iraakse-geestelijke-al-sadr-wil-nu-de-grote-man-worden-van-de-sjiieten-hij-speelt-een-hard-spel~bb9bafd3/
2022-09-01||China houdt vast aan zero-covidbeleid: 21 miljoen inwoners van Chengdu in strikte lockdown ||De Zuidwest-Chinese stad Chengdu, in de provincie Sichuan, moet in lockdown vanwege een uitbraak van het coronavirus. Binnen vier dagen willen de autoriteiten daar alle 21 miljoen inwoners uit de stad en omgeving testen op het virus. Chengdu is de grootste stad die wordt afgesloten sinds het einde van de twee maanden durende lockdown in Shanghai, die op 1 juni eindigde. Hoelang deze lockdown gaat duren, is voorlopig onduidelijk. Uit elk huishouden in Chengdu mag één persoon per dag naar buiten om boodschappen te doen. Die moet wel een negatieve test van de afgelopen 24 uur kunnen laten zien. Het begin van het nieuwe schooljaar is uitgesteld en werknemers die gemist kunnen worden, moeten vanuit huis werken. 70 procent van de vluchten van en naar Chengdu is geschrapt. Het openbaar vervoer rijdt nog wel. Volgens het stadsbestuur mogen inwoners hun woning en zelfs de stad uit als ze kunnen aantonen dat dat nodig is, bijvoorbeeld voor ziekenhuisbezoek. Leen Vervaeke, China-correspondent van de Volkskrant, neemt zulke berichten met een korrel zout. ‘In Shanghai waren er officieel ook uitzonderingen mogelijk, maar in de praktijk bleek het erg moeilijk om permissie te krijgen.’ Chengdu is de grootste en belangrijkste stad in het zuidwesten van China en de op vier na grootste stad van het land. Het is een economisch centrum en huisvest onder andere de autofabrieken van Toyota en Volkswagen en de techbedrijven Foxconn en Intel. De huidige corona-uitbraak heeft in de miljoenenstad tot nu toe tot rond de duizend geregistreerde besmettingen geleid, waarvan 157 op woensdag. Omdat de Chinese regering blijft vasthouden aan het strenge zero-covidbeleid, zijn ook zulke lage besmettingscijfers reden om in een grote stad een lockdown af te kondigen. De Chinese president Xi Jinping doet dat omdat hij zich geen verrassingen kan veroorloven voorafgaand aan het partijcongres in oktober, waar hij voor een historische derde termijn benoemd wil worden. Volgens Vervaeke is het nog maar de vraag of het beleid na dat congres ineens minder streng zal worden. ‘Xi heeft zijn eigen status verbonden aan het zero-covidbeleid, dan kun je niet ineens zeggen dat het voorbij is. Bovendien hebben Chinezen weinig natuurlijke immuniteit opgebouwd. Dus als het zero-covidbeleid minder streng wordt, zal dat geleidelijk gaan.’ Ook andere Chinese steden hebben de afgelopen dagen hun coronamaatregelen verscherpt. In Dalian, in het noordoosten, en Shijiazhuang, in de buurt van Beijing, zijn eveneens lockdowns afgekondigd. In de zuidelijke stad Shenzhen, vlakbij Hongkong, hebben veel wijken grote evenementen gecanceld en zijn er beperkingen opgelegd aan horeca en amusementslocaties. De terugkerende lockdowns richten steeds meer schade aan in de Chinese economie, maar ook dat leidt vooralsnog niet tot versoepeling van de maatregelen. ‘De Chinese overheid zegt vaak dat ze een balans wil behouden tussen de economie en zero-covid’, vertelt Vervaeke. ‘Maar als puntje bij paaltje komt gaat zero-covid voor.’||https://www.volkskrant.nl/nieuws-achtergrond/china-houdt-vast-aan-zero-covidbeleid-21-miljoen-inwoners-van-chengdu-in-strikte-lockdown~b4666e6b/
2022-09-01||Het is moeilijk om naar een armzalige rivier te kijken en iets anders te voelen dan verslagenheid||‘Denkend aan Holland / zie ik breede rivieren / traag door oneindig / laagland gaan’, zeg ik tegen m’n dochters, terwijl we naar de IJssel bij Zutphen kijken. ‘Een gedicht van Hendrik Marsman’, leg ik uit. ‘Ik weet niet meer hoe het verdergaat.’ De IJssel is nu natuurlijk helemaal geen brede rivier. Het is een vrij lullige vaargeul, met drooggevallen kribben en water dat is gezakt tot onder het laagste punt van de peilschaal. Een deel van de bedding ligt bloot, de aarde gebarsten. En zo is het bijna overal in Europa. De bron van de Theems droogde op, de Loire is een sloot, de Rijn een pierebadje. De Po verdween op sommige plaatsen helemaal; een journalist liep bij Turijn van de ene oever naar de andere zonder natte voeten te krijgen. In de Elbe zakte het water tot onder de hongerstenen; rivierkeien waarin honderden jaren geleden tijdens droogtes waarschuwende woorden zijn gegraveerd: ‘Als je mij ziet, huil dan.’ Thuis zoek ik Marsmans gedicht op. Ik was vergeten dat het over rampen ging: ‘De lucht hangt er laag / en de zon wordt er langzaam / in grijze veelkleurige / dampen gesmoord, / en in alle gewesten / wordt de stem van het water / met zijn eeuwige rampen / gevreesd en gehoord.’ ‘Eeuwige rampen.’ Marsman zal, aan het begin van de vorige eeuw, gedoeld hebben op het altijd aanwezige gevaar van grote overstromingen. Maar nu hoor ik iets anders in die woorden. Want de huidige droogte staat niet op zichzelf. Samen met bosbranden, hittegolven, moessons die uitblijven of juist halve landen laten overstromen is zij deel van een groter, overkoepelend onheil: de klimaatcrisis. Het is allemaal in essentie dezelfde ramp. Een decennialange wereldramp in slow motion. Rivieren tonen de ernst van de situatie. Neem de Colorado-rivier, eens machtig genoeg om de Grand Canyon te vormen. Door klimaatverandering valt er minder sneeuw bij haar bron in de Rocky Mountains, verdampt er meer water uit de rivier, is er meer droogte waardoor er meer water wordt onttrokken voor irrigatie en drinkwater. De Colorado haalt nu vaak zelfs de zee niet meer. Ze loopt gewoon dood, ergens in een dor landschap, misbruikt en uitgeput. Zal dat het lot van onze rivieren zijn? De gletsjers in de Zwitserse Alpen zijn sinds 1931 meer dan gehalveerd, lees ik, en sinds 2016 verloren ze nog eens 12 procent van hun massa. Pepijn Keppel schreef in De Groene Amsterdammer over wat het verdwijnen van die gletsjers betekent voor de Rijn. Gletsjers houden rivieren in balans. In natte, koude jaren bestaat de Rijn uit veel regenwater, maar smelten de gletsjers minder hard. In warme, droge jaren smelten ze juist sneller en compenseren zo voor het gebrek aan neerslag. Dat evenwicht is nu al zoek. Zouden de gletsjers verdwijnen, dan zijn de gevolgen niet te overzien. Keppel: ‘Het systeem dendert in elkaar (…) Een kettingreactie waardoor het leven zoals we dat nu kennen zal veranderen, hoewel niemand precies weet in welke mate of wanneer.’ Ik vrees voor de toekomst van mijn dochters, en hun kinderen. Is dit hoe het zal zijn? Elke zomer iets droger, iets heter, iets dodelijker, tot er een landschap overblijft dat ze niet meer herkennen? Waarin rivieren de zee niet halen, beddingen droogvallen, water alleen stroomt als het regent? Zal dat onze nalatenschap zijn: een eeuwige ramp? Het is moeilijk om naar een armzalige rivier te kijken en iets anders te voelen dan verslagenheid. Maar gedeprimeerd naar gebarsten aarde staren is een luxe. Als we willen dat onze kleinkinderen nog rivieren en gletsjers hebben, mogen we nu niet opgeven. Honderd jaar geleden had de Colorado-rivier een grootse delta, vol vogels, vissen en smaragdkleurige wateren. Laat dat iets in je wakker maken. Heimwee. Een verlangen. Vastberadenheid. Denk aan ‘breede rivieren’. Voel het stromen. Laat het kolken. Hoe schraal alles ook lijkt, het is nog niet te laat. Het is pas echt een ramp als we ons erbij neerleggen. Asha ten Broeke is wetenschapsjournalist. Zij schrijft om de week een wisselcolumn met Elma Drayer.||https://www.volkskrant.nl/columns-opinie/het-is-moeilijk-om-naar-een-armzalige-rivier-te-kijken-en-iets-anders-te-voelen-dan-verslagenheid~bf63c2b8/
2022-09-01||Studenten bestrijden onveilige seksuele cultuur met workshops||‘Stel: je hebt een leuke tinderdate en de avond loopt op zijn eind. Jij zou wel seks willen hebben, maar je weet niet of de ander dit ook wil. Wat doe je?’ Dit soort vragen legt studentenorganisatie Gelijkspel aan haar publiek voor. Met workshops willen ze bewustwording creëren over seksuele omgangsnormen om zo een veilige seksuele cultuur tot stand te brengen. Hoe actueel die kwestie is, blijkt wel na de seksistische speeches bij het Amsterdamse Studentencorps, waar mannelijke leden deze zomer op een lustrumdiner spraken over vrouwen als ‘sperma-emmers’ en ‘hoeren’. Vooral de eerstejaars zijn de doelgroep van Gelijkspel. De organisatie heeft het dan ook druk, nu de introductieweken van universiteiten en studentenverenigingen in volle gang zijn. Een netwerk van ambassadeursteams is actief in Leiden, Amsterdam, Utrecht en Rotterdam. Deze teams geven − op vrijwillige basis − workshops op universiteiten en op meer dan 25 verenigingen. Het idee voor Gelijkspel ontstond ruim drie jaar geleden op een borrelavond van het Utrechts vrouwelijke studentencorps U.V.S.V. Vier studenten raakten in gesprek over de seksuele cultuur binnen studentenverenigingen en kwamen tot de conclusie dat er te veel negatieve verhalen rondgingen. Dit moet anders, vonden ze. ‘Door in gesprek te gaan met universiteiten, studenten en organisaties als de Rutgers Stichting en het Centrum Seksueel Geweld onderzochten we de pijnpunten van de seksuele cultuur onder studenten’, aldus medeoprichter Marloes Lucas Luyckx. Ze bedachten een programma met workshops waarin casussen uit het studenten-seksleven worden voorgelegd aan studenten. ‘Zo raken we in gesprek over bredere thema’s, zoals het checken en aangeven van grenzen, de druk om wel of niet te scoren, slutshaming en seksueel plezier.’ Beladen onderwerpen, maar om het luchtig en speels te houden spreken de gespreksleiders in metaforen van ‘het seksuele spel’, ‘de spelers’ en ‘de spelregels’. ‘Het seksuele spel’ omvat alle handelingen die komen kijken bij seks – van flirten tot aan de daad zelf. ‘De spelers’ zijn alle betrokkenen in dit spel en ‘de spelregels’, die aan het eind van elke casus worden gegeven, zijn handvatten om aan vast te houden in de seksuele omgang. Daarbij probeert Gelijkspel een open en vertrouwelijke sfeer te creëren door iedereen gelijk te behandelen: ‘Wij hebben er heel bewust voor gekozen om onze aanpak te richten op mannen én vrouwen. We willen niet vingerwijzen en beschuldigen. Iedereen is belangrijk.’ Luchtig, speels, open en vertrouwelijk, dat kenmerkt de aanpak van Gelijkspel. Hierdoor komen er tijdens de workshops soms ook heftige persoonlijke verhalen naar boven. ‘Iets heel moois en wij zijn blij dat mensen hun verhalen durven te delen, maar je moet er ook voorzichtig mee zijn’, zegt Lucas Luyckx. ‘Wij zijn er niet voor opgeleid om adviezen te geven en verwijzen dan ook altijd door naar een vertrouwenspersoon of hulplijn.’ Het heeft effect, aldus Lucas Luyckx. ‘We weten natuurlijk niet precies wat mensen na een workshop denken, maar we krijgen veel positieve reacties. Door bepaalde onderwerpen te bespreken, doorbreken we taboes en creëren we bewustzijn. Dat is naar mijn mening al een hele stap vooruit.’||https://www.volkskrant.nl/nieuws-achtergrond/studenten-bestrijden-onveilige-seksuele-cultuur-met-workshops~b50dc05a/
2022-09-01||In ‘Physical’ zie je de uitvinding van de miljardenindustrie die vrouwen aanpraat dat ze niet goed genoeg zijn||Vanaf het moment dat Sheila Rubin wakker wordt, praat ze zichzelf naar beneden. ‘Je bent een varken’, zegt de stem in haar hoofd, een stem waarnaar de kijker van de komedie-dramaserie Physical alsmaar meeluistert, in een constante monologue intérieur. ‘Je bent waardeloos, je kan niks, niemand vindt je leuk.’ De stem houdt de hele dag aan, dwingt haar niets te eten, zo veel mogelijk te sporten, zichzelf uit te hongeren. Tot ze opgeeft, naar een fastfoodzaak rijdt, een paar familiezakken friet en burgers bestelt, die achter elkaar verorbert in een motelkamer, om de boel vervolgens uit te kotsen. ‘Je bent zo walgelijk’, zegt de stem. ‘Dit was écht de laatste keer.’ Er is een triggerwarning wegens het tonen van eetstoornissen zichtbaar voor elke aflevering van Physical – te zien op Apple TV Plus, het tweede seizoen verscheen deze zomer. De serie vertelt over de onzekere Sheila, die zich ontpopt tot aerobicsicoon, inclusief populaire videobanden en een eigen show op tv. Maar de triggerwarning zou net zo goed kunnen gelden voor de onderliggende waarheid die Physical laat zien over wat we inmiddels de ‘wellnessindustrie’ noemen, of de ‘fitnessbusiness’. Sheila’s claim to fame zit hem niet zozeer in haar danspasjes of haar glimmende spandex, maar in haar idee haar innerlijke stem te gebruiken tijdens de lessen. Ze is net zo streng voor de deelneemsters als voor zichzelf. ‘Je wilt opgeven, hè? Je denkt dat je moe bent, maar nu moet je doorgaan. Kom op, 5, 6, 7, 8.’ Waar je in wezen naar kijkt, is de uitvinding van de miljardenindustrie die draait op vrouwen aanpraten dat ze niet goed genoeg zijn: niet fit genoeg, niet strak genoeg. Een industrie die in feite bestaat uit het externaliseren van de stem die zo veel vrouwen intern de hele dag al horen, versterkt door de eindeloze stroom aan merken en marketeers die, net als Sheila, doorhebben dat je geld kunt verdienen met het creëren van zelfhaat. Wat begon met aerobicsvideo’s is geëvolueerd tot een alomtegenwoordige tsunami aan producten en levensstijlen die allemaal draaien om de ‘betere versie’ van jezelf – een versie die natuurlijk nooit gerealiseerd zal worden. In Nederland alleen al zijn er ontelbaar veel types als Rens Kroes, Sonja Bakker, Fajah Lourens, ieder met een eigen media-offensief en bijbehorend verdienmodel. Er zijn fitgirls op Instagram, eindeloos veel YouTubekanalen. ‘Discipline means liberation’, het motto van de echte aerobicsgodin Jane Fonda – die ook aan boulimia leed – wordt inmiddels van alle kanten op jonge vrouwen afgevuurd. Ik ben benieuwd hoe het Sheila zal vergaan in het nieuwe seizoen van Physical. Seizoen 1 eindigde met een twijfelachtige triomf: ze zette haar kostbare obsessie met eten om in een lucratieve obsessie met aerobics. ‘It’s so empowering’, zegt ze over haar eigen lessen. Daarmee vat ze precies de paradox samen die fitnesscultuur zo problematisch maakt: onder het mom van emancipatie en zelfliefde worden vrouwen nog harder een keurslijf ingeduwd.||https://www.volkskrant.nl/columns-opinie/in-physical-zie-je-de-uitvinding-van-de-miljardenindustrie-die-vrouwen-aanpraat-dat-ze-niet-goed-genoeg-zijn~b960aaba/
2022-09-01||Het nieuwe album van Rich Ruth ademt de sfeer van de spirituele jazz uit de jaren zestig ★★★★☆||Michael Rich Ruth werkt in Nashville al sinds 2018 aan muziek als helende kracht. Lange instrumentale stukken ontleend aan ambient en avant-garde drone-muziek, die op zijn twee eerdere albums zijdelings raakten aan wat voor jazz doorgaat. In 2020, toen zijn stad behalve door de pandemie ook werd geteisterd door tornado’s, zocht hij rust door veel te luisteren naar Keith Jarrett en John Coltrane. Die jazzinvloeden zijn terug te horen op het zeer imponerende, instrumentale album I Survived, It’s Over dat hij nu onder de naam Rich Ruth uitbrengt. De zeven lange stukken ademen de sfeer van de spirituele jazz uit de jaren zestig. Je hoort Pharoah Sanders en Alice Coltrane op haar orgeltje bijna meespelen, terwijl de bezwerende gitaarsolo in het eerste nummer Taken Back niet ver van John McLaughlins werk met Miles Davis staat. Hoe alles klinkt alsof Rich Ruth als band live staat te spelen is een raadsel, geen moment merk je dat de bijdragen van bevriende muzikanten zijn gesampeld en gerangschikt. Fluit, saxen, orgel, bas en drums creëren naast zijn eigen gitaar en synths een intens auraal spektakel waarin noise, space- en freejazz je in een louterende staat van trance brengen.||https://www.volkskrant.nl/cultuur-media/het-nieuwe-album-van-rich-ruth-ademt-de-sfeer-van-de-spirituele-jazz-uit-de-jaren-zestig~bc32d7cc/
2022-09-01||Fijn dat het Rasumowsky Quartet Moeschinger speelt, maar het ontbreekt aan verve ★★☆☆☆||Albert Moeschinger (1897–1985) hoort in het rijtje thuis van belangrijke Zwitserse 20ste-eeuwse componisten, zoals Frank Martin en Arthur Honneger, maar krijgt veel minder aandacht. Ten onrechte, als we luisteren naar deze drie opnamepremières door het Rasumowsky Quartet. In zijn Derde strijkkwartet gooit hij geestig expressionisme in een klassieke, vierdelige mal. Helaas ontbreekt het in deze uitvoering aan verve. Terwijl het openingsthema grillig zou moeten dwarrelen en glijden, wordt er verbeten mee gesjouwd. Het harmonisch stribbelende Andante mist vastberadenheid, een sjokkende menuet humor. Het slotdeel heeft meer richting, maar ook een aantal zure klanken. Het Rasumowsky gaat het beter af in het zesdelige Vijfde strijkkwartet, Colloqui (gesprekken) genaamd. Ze spelen de briesende passages met veel energie, maar een jazzy fragment swingt niet. Ondanks een gebrek aan intentie en stollend legato spel, bevat de begrafenismuziek voor Moeschingers mecenas Hanny Bürgi mooie momenten en een waardige finale. Chapeau voor de interessante repertoirekeuze, jammer van de kanttekeningen.||https://www.volkskrant.nl/cultuur-media/fijn-dat-het-rasumowsky-quartet-moeschinger-speelt-maar-het-ontbreekt-aan-verve~b947e5bd/
2022-09-01||De flonkerende virtuositeit van pianist Kristian Bezuidenhout is adembenemend ★★★★☆||Na alle vijf pianoconcerten van Beethoven te hebben opgenomen, pakken Kristian Bezuidenhout en het Freiburger Barockorchester hun Mozart-reeks weer op. Bezuidenhout is de man die kan dichten en schilderen op de fortepiano. In het Negende pianoconcert is zijn flonkerende virtuositeit adembenemend. Ontroeren kan hij ook, hunkerend in het zangerige middendeel. Het orkest, gegidst door concertmeester Gottfried von der Goltz, vertaalt de levenslust van dit wervelende werk in ranke, sierlijke lijnen. Voor de volmaakte elegantie van het Achttiende pianoconcert toveren zij een ronder en roziger timbre tevoorschijn. Solist en ensemble ademen volledig synchroon. Bezuidenhout heeft in elke zin, elke noot zelfs, iets te zeggen. Smokkelend met nootduur, goochelend met tempi en strooiend met adempauzes, drukt hij zijn gedachten uit. Voor sommigen zal het misschien te veel van het goede zijn, maar hij verliest de verhaallijn nooit uit het oog en alles vloeit vanzelfsprekend in elkaar over. Puur Mozart-goud van begin tot eind.||https://www.volkskrant.nl/cultuur-media/de-flonkerende-virtuositeit-van-pianist-kristian-bezuidenhout-is-adembenemend~b6ef4e04/
2022-09-01||Sébastien Haller moest lachen omdat hij moest huilen. Hij is een winnaar, een echte||Afgelopen week ging er op de sociale media een foto rond van Sébastien Haller. Voor wie niet zo thuis is in het voetbal: Sébastien Haller is een Frans-Ivoriaanse spits die anderhalf jaar geleden de recordaankoop van Ajax was. In 66 wedstrijden maakte hij daar 47 doelpunten, waarvan 11 in één seizoen in de Champions League. Die geweldige statistieken leverden hem afgelopen zomer een transfer op naar Borussia Dortmund. Maar voordat het seizoen begonnen was, werd er teelbalkanker bij Haller ontdekt en moest hij chemotherapie ondergaan. Haller is een boomlange, charismatische en imposante vent, die in een ander leven model voor Calvin Klein had kunnen zijn of in Franse actiethrillers had kunnen spelen. Brede schouders, rechte rug, prachtige donkerbruine ogen. Die ogen lachen niet zo vaak; meestal staan ze onverschrokken of stoïcijns, omdat je dat nou eenmaal moet zijn in een wereld waar iedereen iets van je vindt. Wat mij opviel in zijn tijd bij Ajax waren niet zozeer zijn doelpunten, maar de manier waarop hij zijn interviews gaf. Altijd ontspannen, relativerend en niet van zijn stuk te brengen, sprekend in Engels met een dik, charmant Frans accent. Innemend, ook als het even niet meezat. Maar die foto dus. Hij kwam van de Instagrampagina van zijn vrouw, Priscilla. Haller kijkt in de camera. Hij draagt een satijnen kamerjas of overhemd en is sterk vermagerd. Zijn wangen zijn ingevallen, hij is kaal en de kleur is uit zijn gezicht weggetrokken. De reus geveld. Het is een confronterend en hartverscheurend beeld, maar zijn ogen kijken onverminderd vastberaden. Het zal diezelfde vastberadenheid zijn geweest die Haller ertoe dreef dinsdagavond aanwezig te zijn bij het Eredivisie Awards-gala. Daar ontving hij de prijs voor de topscorer van de Eredivisie. Hij droeg een smoking, misschien een maat kleiner dan normaal, en sprak zijn dank uit aan zijn vrouw en de mensen die hem bijstonden. Toen moest hij lachen, omdat hij moest huilen. ‘Het is niet elke dag even makkelijk’, zei hij. Toen lachte hij weer. ‘Sorry.’ Hij slikte zijn tranen weg en wees naar zijn vrouw. ‘Het komt door haar.’ De meeste voetballers in zijn positie hadden het gala aan zich voorbij laten gaan, te bang hun broze zelf aan de wereld te tonen. Een wereld die aan elkaar hangt van opgeblazen ego’s, geld en machismo. Waarin je alleen iets waard bent als je presteert en alleen gevierd wordt als je wint. Niet Seb Haller. Dit, zo liet hij zien, is het ook. Dit kan ook gebeuren. En iedereen mag dit zien. Zo stond hij daar, kolossaal in zijn kwetsbaarheid. Machtiger dan al die andere voetballers bij elkaar. Een winnaar, een echte.||https://www.volkskrant.nl/mensen/sebastien-haller-moest-lachen-omdat-hij-moest-huilen-hij-is-een-winnaar-een-echte~b7a88df5/
2022-09-01||Andrew Staples zingt poëtische liederen van Benjamin Britten glashelder en intens ★★★★☆||‘The splendour falls on castle walls...’ Generaties Britse schoolkinderen leerden deze verzen van Tennyson uit het hoofd. Als je Benjamin Britten heet, zet je ze later op muziek, samen met Shakespeare en Keats. De liedcycli voor strijkorkest Serenade en Nocturne zijn een bloemlezing van Engelse poëzie, hier glashelder en intens gezongen door Andrew Staples. Wat een ijzersterke techniek heeft deze tenor, en wat een instinct voor kleur en stemming. De hoornist Christopher Parkes is zijn even uitmuntende duetpartner in Serenade. Parkes soleert ook in Nocturne, met zes andere musici van het Swedish Radio Symphony Orchestra. Een snurkende fagot is een slapend zeemonster, een harp spint maanlichtgaren. Alles vraagt om meerdere luisterbeurten, maar het juweel van dit album is Les illuminations, pulserende liederen geïnspireerd door het wemelende symbolisme van de Franse dichter Rimbaud. Dirigent Daniel Harding en zijn Zweedse strijkers omhullen Staples door een iriserend klankdecor, soms zo doorzichtig trillend dat het bijna in de ether verdampt.||https://www.volkskrant.nl/cultuur-media/andrew-staples-zingt-poetische-liederen-van-benjamin-britten-glashelder-en-intens~ba9900a9/
2022-09-01||In het nieuwe werk van kunstenaar Aernout Mik gaat het om de vraag: wie beschermt de politie eigenlijk?||Het is een bizar gezicht: op handen en knieën kruipen zeven agenten over de grond. Met hun donkerblauwe uniform, kogelwerende vest en kniebescherming zien ze eruit als leden van een antiterreureenheid. Een paar van hen dragen een kalasjnikov op de rug. In een keurig rijtje kruipen ze achter elkaar aan, alsof ze buiten zicht en schot van een gevaarlijke verdachte willen blijven. Het gekke is: de plaats van handeling is een keurige woonwijk waar geen vuiltje aan de lucht lijkt te zijn. Er is geen verdachte, geen dreiging, alleen dat schijnbaar doelloze optreden van de politie. ‘Mensen zeggen vaak dat mijn werk zo absurd is, maar eigenlijk is het alledaagse leven zelf absurd’, zegt kunstenaar Aernout Mik (60). ‘Waarom vinden we het bijvoorbeeld zo vanzelfsprekend om iemand in uniform te gehoorzamen?’ We staan in zijn nieuwe tentoonstelling Double Bind / Threshold Barriers in de Schirn Kunsthalle in Frankfurt, ten kijken naar de beelden van de kruipende agenten op een groot videoscherm. Op de bovenverdieping van de kunsthal, een 140 meter lang gebouw uit 1986 dat geldt als een van de belangrijkste kunstpodia van Europa, zijn twee video-installaties van de Nederlandse kunstenaar te zien. Een daarvan is nieuw en werd speciaal voor de tentoonstelling gemaakt. Dat er een nieuwe tentoonstelling van Mik is, op treinafstand van Nederland, is bijzonder. In 2012 toonde de kunstenaar zijn werk voor het laatst in zijn thuisland, toen als een groot overzicht in Stedelijk Museum Amsterdam. Mik had er op dat moment al zo’n beetje alle hoogtepunten van een kunstcarrière opzitten: twee keer Nederland vertegenwoordigd op de Biënnale van Venetië (in 1997 en 2007), en in 2009 een solotentoonstelling in het MoMa in New York, het belangrijkste hedendaagse kunstmuseum ter wereld. De kunstenaar, die in Amsterdam woont en lesgeeft aan de kunstacademie in het Duitse Munster, exposeerde de afgelopen jaren vooral in Azië, onder andere in Japan en Korea. Mik staat erom bekend dat hij veel aandacht besteedt aan de ruimtelijke vormgeving van zijn installaties en dat is ook in Schirn te zien. De twee video’s zijn te zien op grote schermen die tegenover elkaar in de zaal staan, met in het midden een grote grijze bank die doet denken aan een wegversperring. In beide werken speelt de politie een belangrijke rol. In Double Bind voeren agenten absurde acties uit in een stad, terwijl ze door voorbijgangers grotendeels genegeerd worden. Het nieuwe, speciaal voor deze tentoonstelling gemaakte Threshold Barriers brengt een confrontatie tussen politie en een groep demonstranten in beeld. In een enorm doolhof gemaakt van dranghekken en dekzeilen voeren de twee groepen een soort dans op. Soms lijkt het een machtsstrijd, soms een spel. Beide video’s roepen de vraag op: wie beschermt de politie eigenlijk? Het is een vraag die sinds Black Lives Matter en de internationale discussie over politiegeweld aan urgentie heeft gewonnen. De moord op George Floyd in mei 2020 maakte voor de zoveelste keer duidelijk dat de politie, met name in de VS maar ook in andere landen, voor grote groepen mensen geen bescherming, maar eerder een bedreiging vormt. Sommige beelden uit Double Bind lijken direct op de moord op Floyd geïnspireerd. Zo zie je een agent van kleur die zijn eigen hoofd tegen het asfalt drukt terwijl hij naar adem hapt. ‘I Can’t Breathe’, denk je er vanzelf bij. Toch kunnen het geen directe verwijzingen zijn, want Double Bind is in 2018 gemaakt. Mik verwijst in zijn video-installaties ook nooit naar concrete gebeurtenissen. Wel verzamelt hij foto’s uit de actualiteit die op een gegeven moment een weg vinden in zijn werk. ‘In dit geval begon ik met een ander beeld’, zegt Mik, ‘namelijk de aanwezigheid van groepjes bewapende antiterreuragenten die je na de terroristische aanslagen in Brussel, Antwerpen en Parijs vaak bij gebouwen zag staan. Een soort spoken noem ik ze; ze waren heel opzichtig aanwezig en tegelijk probeerde iedereen ze zoveel mogelijk te negeren.’ Inmiddels zijn die beelden van bewapende agenten in de stad voor een groot deel uit het collectief bewustzijn verdwenen, weet de kunstenaar. ‘Zo snel gaat dat.’ Niet dat dat echt uitmaakt, want de video-installaties van Mik hebben de bijzondere eigenschap dat ze tegelijkertijd actueel en tijdloos aanvoelen. Mik schetst werelden die we maar al te goed kennen van journaalbeelden en krantenfoto’s. In die werelden lopen acteurs rond die zich niet zelden gedragen als soldaten of agenten. Wat er precies gaande is, en wáár de scène zich precies afspeelt, wordt nooit helemaal duidelijk. Er is meer een vaag gevoel dat aansluit bij de tijdsgeest. Bijvoorbeeld: de paradox van bewapende politie die een gevoel van bescherming moet oproepen, maar die juist onrust en gevaar uitstraalt. Threshold Barriers de tweede video, is speciaal voor deze tentoonstelling gemaakt in april van dit jaar. Dit nieuwe kunstwerk begon met een beeld dat we maar al te goed kennen van de afgelopen paar jaar: de confrontatie tussen politie en een groep demonstranten. Of het nu gaat om de demonstraties tegen coronamaatregelen, Black Lives Matter, of de demonstraties in Hong Kong: je kunt het er allemaal in terug zien. Tegelijkertijd staat de wereld in Threshold Barriers volledig op zich zelf. Soms krijgen de demonstranten de overhand en weten ze de politie te ontwapenen, die vervolgens verward en machteloos achterblijft. Dan volgt ineens een flashback naar een agent die een demonstrant hardhandig aanpakt, terwijl er ook momenten zijn waarop het lijkt alsof demonstranten en politie samenwerken. ‘Ik ben geïnteresseerd in die momenten dat twee uitersten opeens in elkaar over gaan', zegt Mik. ‘Waar slaat de controle van de ene groep over op de andere?’ Of zijn werk politiek is, hangt af van wat je daar onder verstaat, vindt hij. ‘Ik wil vooral laten zien dat de manier waarop we de samenleving inrichten en wie daarin macht heeft, berust op keuzes. Van daaruit kun je vragen stellen. Bijvoorbeeld: kunnen we ons het instituut politie ook anders voorstellen?’ Draaidagen zijn voor Mik een oefening in controle loslaten. Vooraf bereidt hij de video’s heel precies voor, met schetsen en aantekeningen van beelden die er in elk geval in moeten komen. Repetities zijn er niet. De acteurs komen naar de set met alleen een globaal idee van wat ze moeten doen, van daaruit wordt er veel geïmproviseerd. ‘Wat er precies gaat gebeuren weet ik vooraf ook niet. Het hangt af van de dynamiek tussen de acteurs, zo’n groep mensen wordt vanzelf een soort organisme dat een eigen leven gaat leiden.’ Die onvoorspelbaarheid is een van de redenen dat Mik al jarenlang moeite heeft met het financieren van zijn video-installaties: ‘Het zijn natuurlijk onmogelijke projecten. Ik draai altijd minimaal twee dagen, bij Double Bind waren het er minstens vijf. De schaal is enorm, er werken altijd heel veel mensen mee. En dan is het ook nog vaak onduidelijk wat er precies uit moet komen.’ De producties worden gerealiseerd met een mix van geld van fondsen, eigen geld en een bijdrage van een museum. Voor het nieuwe werk leverde Schirn Kunsthalle een bijdrage. Maar het is moeilijker geworden om het geld bij elkaar te krijgen, zegt Mik: ‘Al sinds de kredietcrisis in 2008 is het elke keer weer schrapen.’ De pandemie bracht een gedwongen pauze en leidde tot reflectie: in de toekomst wil hij kleiner gaan werken. Minder grote groepen mensen bij elkaar, meer inzoomen. In welke vorm, moet nog blijken. ‘Er ligt een plan voor een speelfilm.’ Ondanks de onzekerheid ziet Mik de toekomst positief tegemoet, besluit hij: ‘Tot nu toe heb ik steeds kunnen maken wat ik wilde maken.’ Aernout Mik: Double Bind / Threshold Barriers is t/m 3 oktober te zien in Schirn Kunsthalle Frankfurt.||https://www.volkskrant.nl/cultuur-media/in-het-nieuwe-werk-van-kunstenaar-aernout-mik-gaat-het-om-de-vraag-wie-beschermt-de-politie-eigenlijk~b88571d0/
2022-09-01||Opinie: Belastingontwijking leren scholieren al op school bij Bedrijfseconomie||De invoering van de Mammoetwet in 1968 markeerde een omslag in het denken over wat de functie van onderwijs voor leerlingen op HBS-niveau zou moeten zijn en wat men met het onderwijs wil bereiken. Vóór invoering van de wet werd de HBS vooral gezien als eindonderwijs. Leerlingen werden voorbereid op kantoorwerkzaamheden en het curriculum was sterk gericht op schoolvakken die relevant waren voor het functioneren binnen een kantooromgeving, zoals boekhouden en handelsrekenen. De Mammoetwet daarentegen ging uit van de gedachte dat iedere leerling recht heeft op het best denkbare onderwijs. Onderwijs moet van algemeen vormende aard zijn en de beste voorbereiding vormen voor eventueel vervolgonderwijs. Het aanleren van technische kennis en vaardigheden blijft essentieel, maar niet als doel op zich. Centraal is het streven leerlingen op te voeden tot volwaardige burgers, die in staat zijn hun verantwoordelijkheid te nemen als deelnemers aan een steeds complexere maatschappij, die aan snelle veranderingen onderhevig is. De transitie van beroepsgericht naar algemeen vormend onderwijs is bij de meeste vakken gelukt. Bij Bedrijfseconomie is het echter misgegaan. Omdat men twijfelde aan de algemeen vormende waarde van dit vak, was er voor dit vak geen plaats ingeruimd in de oorspronkelijke plannen van 1968. Ook in het zogenoemde plan de Tweede Fase (1998) was er geen ruimte voor Bedrijfseconomie. Dankzij een lobby van belanghebbende leraren is het alsnog in het curriculum opgenomen. In plaats van het vak grondig op de schop te nemen, zijn de leraren Bedrijfseconomie op enkele kleine veranderingen na op de oude voet doorgegaan. In 2014 werd door commissie-Arnoud Boot het vakprogramma herzien. Daarbij greep de commissie helaas te veel terug op achterhaalde opvattingen over het vak en had men weinig oog voor de eisen van algemene vorming. Een voorbeeld is het onderdeel Erven en Schenken. Positief is dat leerlingen kennis opdoen en inzichten en vaardigheden krijgen aangereikt die belangrijk zijn voor het maatschappelijk functioneren van leerlingen. Maar tegelijkertijd moet worden vastgesteld dat Erven en Schenken in andere opzichten tekortschiet. Zo is het deelvak Erven en Schenken niet voor iedereen relevant. Veel leerlingen die dit vak volgen, zullen al opgelucht zijn als hun nalatenschap na een leven lang hard werken te zijner tijd groot genoeg zal zijn om de uitgaven van de eigen begrafenis te dekken. Alleen leerlingen uit de gegoede milieus hebben wat te verdelen bij overlijden van naasten. Men kan twisten over de bezwaren die kleven aan het onderdeel Erven en Schenken, maar zeker is dat dat de wijze waarop het wordt onderwezen indruist tegen opvattingen die momenteel in de maatschappij leven. Zo wordt in opgave vier van het VWO-examen van mei 2022 aandacht besteed aan de schenking, die echter louter wordt benaderd als fiscaaltechnisch probleem. Leerlingen worden gevraagd welke wijze van schenken fiscaal voor de schenker het meest voordelig is: een eenmalige schenking van tachtigduizend euro of tien jaarlijkse schenkingen van achtduizend. Het minimaliseren van belastingbetaling wordt expliciet als norm gehanteerd. Het onderwijs zou juist de ethische context moeten bieden, naast de letterlijke toepassing van fiscale regels. Zeker in een tijd waarin de roep om belastingontwijking aan te pakken, steeds luider klinkt. De eis van algemene vorming waaraan ook het onderdeel Erven en Schenken moet voldoen, vereist een bredere aanpak dan tijdens lessen en in examenstof wordt geboden. Zoals dit vak nu wordt ingevuld, hoort het niet thuis in het voortgezet onderwijs. Op dit moment is het signaal aan havo- en vwo-leerlingen dat belastingconstructies die de fiscale last verlichten, algemeen zijn aanvaard. Dat is zorgwekkend. Veel van deze leerlingen zullen in hun latere leven als accountant, advocaat of fiscalist voor de vraag komen te staan of het hun primaire taak is de wet zo te interpreteren, dat zij voor hun cliënten het maximaal haalbare fiscale voordeel kunnen behalen. Een lastig dilemma, dat bij het ontbreken van ethisch perspectief in het onderwijs maar al te snel tot de keuze zal leiden slimme belastingconstructies te bedenken, die het grootst mogelijke voordeel opleveren. Als we belastingontwijking in de toekomst echt willen aanpakken, zullen wij ook in het onderwijs leerlingen moeten doordringen van het feit dat het interpreteren van fiscale regels en het opzetten van belastingconstructies met als enige doel het minimaliseren van de belasting uit den boze is. Als het vak Bedrijfseconomie geen aandacht besteedt aan deze ethische aspecten, voldoet het niet aan de eisen van algemene vorming en hoort het vak niet thuis op havo en vwo.||https://www.volkskrant.nl/columns-opinie/opinie-belastingontwijking-leren-scholieren-al-op-school-bij-bedrijfseconomie~bb2dbc41/
2022-09-01||De topproducer William Orbit knokt zich met The Painter terug het leven in ★★★☆☆||Over de Britse producer William Orbit valt een bijzonder verhaal op te tekenen. In de jaren negentig bracht Orbit onder de projectnaam Strange Cargo smaakvolle dancealbums uit, met zeer verzorgde house en ‘ambient dub’, die we toen ook wel ‘chill-out’ noemden. Orbit blonk uit in trage housebeats en dubbende bassen, maar vooral de toevoeging van klassieke muziek aan al dat moois: van piano tot strijkers en harpen, en rustieke triolen op de akoestische gitaar. Orbit bleef als solo-artiest een beetje onder de radar, maar werd een van de meest gevraagde producers ter wereld, die aan de slag kon bij Madonna, U2 en het Britse pop- en r&b-kwartet All Saints, die hij een knap eigentijds geluid gaf op de plaat Saints & Sinners. In de jaren nul ging het bergafwaarts en in de jaren tien raakte Orbit zelfs compleet de weg kwijt. Hij ging aan de harddrugs, omdat hij die fase in zijn leven naar eigen zeggen ‘nog moest inhalen’. Hij ging aan het zwerven en werd opgenomen in een psychiatrische instelling. Maar de producer knokte zich terug het leven in, en ging ook maar weer achter de knoppen zitten. Op zijn herrijzenis-album The Painter lijkt het of Orbit de geluiden die hij twintig jaar geleden had opgeslagen op zijn harde schijf doodleuk weer tevoorschijn tovert. De track I Paint What I See had zo van een van zijn Strange Cargo-albums kunnen komen, met die pluizige synths naast romantische pianoklanken, en de wonderlijk bewerkte gitaren die langzaam naar de einder drijven. Orbit maakt ook nog gebruik van de diensten van zijn favoriete zangeres van destijds: Beth Orton leent haar zuchtende spreekstem aan twee lange nummers, waaronder de somber trippende ruimtereis No Other World. De klanken van Orbit zijn onvergelijkbaar: hij bespeelt zijn synths nog steeds als een klavecimbel en in tracks als Free Glo en Duende, met zangeres Katie Melua, zijn verfijnde melodieën te ontdekken. Maar The Painter klinkt als album in zijn geheel toch te veel als een plaat uit de jaren negentig, toen de dance zich net een beetje aan het ontplooien was. Desondanks is het verheugend dat Orbit zich met een royaal nieuw album aan de duisternis heeft ontworsteld.||https://www.volkskrant.nl/cultuur-media/de-topproducer-william-orbit-knokt-zich-met-the-painter-terug-het-leven-in~b5a1ac05/
2022-09-01||Two Door Cinema Club maakt catchy elektropop waarop Kylie Minogue jaloers zou zijn ★★★☆☆||Blue Light van Two Door Cinema Club is zo’n openingsnummer dat als visitekaartje dienst kan doen, inclusief de drie muzikale kenmerken die een dancehit in de popcharts garanderen: poppy, catchy en funky. Met die elektrobeat, dat slaggitaartje dat overal doorheen kruipt en synthesizers die dwars door je hersenpan zoemen is het een feelgood floorfiller waar Kylie Minogue een moord voor zou doen. Opwekkende elektropop is de specialiteit van de Noord-Ierse band. Maar per nummer verkent Two Door Cinema Club naburig terrein. Hoogtepunt is de kruising tussen de elektrofunk van Prince en disco in Feeling Strange. Alleen is frontman Alex Trimble niet bepaald een markante zanger met een onderscheidend stemgeluid. En in sommige nummers kiest de band liever voor een vertrouwde vintage sound in plaats van iets eigenzinnigs neer te zetten. Op die momenten komt Two Door Cinema Club een tikkie gezichtsloos over.||https://www.volkskrant.nl/cultuur-media/two-door-cinema-club-maakt-catchy-elektropop-waarop-kylie-minogue-jaloers-zou-zijn~b1bf6676/
2022-09-01||De vocalen zijn het sterkste punt van het nieuwe, introspectieve album van Sohn ★★★★☆||In het welig tierende bos van singer-songwriters 2.0 staat Sohn (artiestennaam van Christopher Taylor) een beetje in de schaduw van indie-god James Blake. Ook zo’n jongen die zijn welluidende treurnis even makkelijk in een elektronische omgeving plaatst als in de traditionele wereld van hout en snaren. In 2014 werd de Britse Taylor opgepikt door het kwaliteitslabel 4AD en in 2019 deed hij een optreden met het Metropole Orkest. Waar voorganger Rennen ruimte liet voor een dancetrack hier en daar, is Trust gewijd aan kalme introspectie. Figureskating, Neusiedlersee heeft de dromerige zachtheid van een Bon Iver-nummer, waarbij Taylor, net als Justin Vernon, flarden blazers toevoegt en vocale harmonieën elektronisch stapelt. Die vocalen vormen het sterkste punt van Taylor. In de pianoballad I Won’t bouwt hij van zijn stem een sereen koortje dat associaties oproept met gospel. Op die momenten dringt zich weer de vergelijking met Blake op. Maar waar die ruimte laat voor het experiment, zijn bij Sohn de conventionele contouren van het liedje altijd zichtbaar.||https://www.volkskrant.nl/cultuur-media/de-vocalen-zijn-het-sterkste-punt-van-het-nieuwe-introspectieve-album-van-sohn~be872f04/
2022-09-01||Laufeys achteloze precisie en haar zachte, sterke voordracht doen aan Ella Fitzgerald denken ★★★★☆||De Chinees-IJslandse zangeres Laufey opereert in muzikaal gebied waarvan je dacht dat het allang afgesloten was. Op haar debuutalbum staan liedjes die uit The Great American Songbook lijken geplukt, en songs als showtunes uit Hollywood musicals. De zangeres en multi-instrumentalist, die in Los Angeles verblijft, draagt dan ook wat muzikale historie met zich mee. Ze heeft klassiek geschoolde ouders, studeerde aan het prestigieuze Berklee conservatorium, soleerde als 15-jarige bij het Iceland Symphony Orchestra en is geïnspireerd door jazzvocalisten. Je hoort het in Beautiful Stranger. Achteloze precisie, gepaard aan een zachte, sterke voordracht, doen je aan een jonge Ella Fitzgerald denken. Net zo makkelijk glorieert Laufey in de sensuele melancholie van bossanova. In Fragile en Falling Behind dobbert haar stem op een Braziliaans betokkelde gitaar terwijl ze met zichzelf harmoniseert. Easy Listening? Je zou het kunnen denken. Op What Love Will Do zijn de usual suspects aanwezig: een parelende piano, drums met brushes en kwistig rondgestrooide scabadabadoebies. Maar zo’n kwalificatie doet Laufeys muzikale fijngevoeligheid ernstig tekort. Haar songs zitten vol ingenieuze arrangementen en op dramatische momenten draagt een luchtvloot aan strijkers je de hemel in. Maar het is vooral haar zang die altijd perfect en naturel aandoet. Een langgerekt uitademen waarbij als vanzelf de juiste noot lijkt te komen meewaaien.||https://www.volkskrant.nl/cultuur-media/laufeys-achteloze-precisie-en-haar-zachte-sterke-voordracht-doen-aan-ella-fitzgerald-denken~be91bf5b/
2022-09-01||Ajax voegt Argentijn Ocampos toe vlak voor sluiten transfermarkt||Door een vergissing van de KNVB sluit de transfermarkt in Nederland niet in de nacht van donderdag op vrijdag, zoals in Engeland, Frankrijk, Italië, Spanje en Duitsland, maar een etmaal eerder. Dat kan voor Nederlandse clubs vervelend uitpakken: donderdag mogen zij nog enkel spelers verkopen. Vervangers contracteren kan pas weer in januari. Ajax moest daarom woensdag naarstig op zoek naar een vervanger voor de Braziliaan Antony, die dinsdag voor een recordbedrag van minimaal 95 miljoen euro naar Manchester United vertrok. De Amsterdammers kwamen uit bij de 28-jarige Argentijn Lucas Ocampos. De aanvaller wordt voor een jaar gehuurd van Sevilla, met een optie tot koop. Ook de Oostenrijkse middenvelder Florian Grillitsch komt naar Amsterdam. Hij komt transfervrij over van Hoffenheim, waar hij drie seizoenen geleden al eens met Ajax-trainer Alfred Schreuder werkte. Bij PSV tekende de 27-jarige Anwar El Ghazi woensdag een contract voor voor drie seizoenen. De oud-voetballer van Ajax en tweevoudig Oranje-international moet de Eindhovense voorhoede versterken, die door blessures van Noni Madueke en Luuk de Jong is verzwakt. El Ghazi komt over van Aston Villa. ‘Anwar heeft de kwaliteiten om een man te passeren, is doelgericht en hij kan op alle drie de posities in de voorhoede spelen’, aldus directeur voetbalzaken John de Jong. De vraag of Cody Gakpo bij PSV blijft, kent nog geen definitief antwoord. Hoewel een vertrek naar de Premier League al weken in de lucht hangt, begon hij woensdagavond in het eredivisieduel tegen Volendam gewoon in de basis. Gakpo scoorde driemaal. ‘Het moment van de waarheid breekt nu aan’, zei de geboren Eindhovenaar na de wedstrijd tegen ESPN. ‘Deze uren moet er een beslissing komen.’ Feyenoord, dat dinsdag de Argentijnse middenvelder Ezequiel Bullaude vastlegde, zag woensdag geen versterkingen meer komen. Utrecht huurt de Duitser Amin Younes dit seizoen van het Saoedische Ettifaq. Groningen versterkte zich op de valreep met Ricardo Pepi, een 19-jarige Amerikaanse aanvaller die gehuurd wordt van de Duitse club Augsburg. Fortuna Sittard haalde de Portugese aanvaller Umaro Embalo, die van Benfica overkomt. SC Cambuur neemt middenvelder Daniël van Kaam van Groningen over en haalde de Zwitserse vleugelspeler Felix Mambimbi (Young Boys). Excelsior versterkte zich met de Griekse aanvaller Lazaros Lamprou (PAOK Saloniki), de Duitse verdediger Maxime Awoudja (VFB Stuttgart) en doelman Norbert Alblas (TOP Oss).||https://www.volkskrant.nl/sport/ajax-voegt-argentijn-ocampos-toe-vlak-voor-sluiten-transfermarkt~b60a5ab8/
2022-09-01||Lees hier het liveblog van donderdag 1 september terug||||https://www.volkskrant.nl/nieuws-achtergrond/lees-hier-het-liveblog-van-donderdag-1-september-terug~b33d6dbd/
2022-09-01||De stemming in Nederland? Niet zo goed: helft van de burgers heeft geen of weinig vertrouwen in de politiek||Van de ondervraagden vindt 49 procent dat het in Nederland over het algemeen de verkeerde kant opgaat. Dat blijkt uit het nieuwste Continu Onderzoek Burgerperspectieven (COB) van het Sociaal en Cultureel Planbureau (SCP). Mensen zijn somber over de Nederlandse politiek, de manier van samenleven, de groeiende inkomensverschillen en de wooncrisis. Volgens 19 procent gaat het juist wel goed, de rest neemt een middenpositie in of geeft geen antwoord. Uit het onderzoek blijkt verder dat veel mensen kritisch zijn en vraagtekens zetten bij ‘de wil én het vermogen van de politiek om de grote problemen van dit moment aan te pakken’, aldus het SCP. Ook na het aantreden van het nieuwe kabinet-Rutte IV bleef het vertrouwen erg gering, terwijl dat normaal gesproken opveert na de start van een nieuw kabinet. Het verschil in vertrouwen is groot als er gekeken wordt naar de politieke voorkeur van Nederlanders, blijkt uit het onderzoek. Zo gaven aanhangers van coalitiepartijen VVD en D66 de regering gemiddeld een 6,9 en een 6,3 als rapportcijfer. Aanhangers van oppositiepartijen PvdA en GroenLinks gaven de regering net een voldoende: een 5,5. PVV- en FVD-stemmers gaven de regering gemiddeld het laagste rapportcijfer: een 2,8. Hoewel er een laag vertrouwen is in de politiek, is circa 70 procent van de Nederlanders tevreden over het functioneren van de democratie. ‘Nederlanders waarderen vooral vrije verkiezingen en de vrijheid van meningsuiting. Toch zien de meeste mensen ruimte voor verbetering’, meldt het SCP. Zo zou de politiek beter moeten luisteren, leren van fouten en eerlijker moeten zijn. Verder wordt geklaagd dat er te veel partijen zijn. De grootste groep Nederlanders is volgens het onderzoek nog steeds ‘aangehaakt’ bij de politiek. Om dat zo te houden, moeten politici laten zien dat ‘ze bereid zijn het gesprek aan te gaan, goed te luisteren en ook verantwoording af te leggen over de beslissingen’. Ook moet de overheid volgens het SCP snel vooruitgang boeken op het gebied van enkele grote maatschappelijke kwesties, zoals de oververhitte woningmarkt, de vastgelopen opvang van asielzoekers, de stikstofcrisis en de hoge kosten van het levensonderhoud. Het SCP besteedt in het COB sinds 2008 aandacht aan de stemming in Nederland en opvattingen over politieke en maatschappelijke kwesties. Voor het onderzoek zijn van juli vorig jaar tot en met februari dit jaar enquêtes gehouden onder meer dan tweeduizend mensen. Daarnaast zijn er in mei dit jaar focusgroepen gehouden waarin mensen hun mening konden geven.||https://www.volkskrant.nl/nieuws-achtergrond/de-stemming-in-nederland-niet-zo-goed-helft-van-de-burgers-heeft-geen-of-weinig-vertrouwen-in-de-politiek~bfcc8534/
2022-09-01||Waarom alweer een booster? Kan het kwaad? Vijf vragen over de eerste corona-seizoensprik ||De nieuwe boostercampagne, gepland vanaf eind september, komt er om immunologisch extra goed voorbereid te zijn op de komende winter, luidt het meest simpele antwoord. De bescherming tegen het coronavirus loopt na vaccinatie of een doorgemaakte infectie immers geleidelijk terug. Dat komt doordat het afweersysteem zijn voorhoede van bewakers (de zogeheten ‘antistoffen’) afschaalt, maar ook doordat het virus zelf is gemuteerd: van delta naar omikron. Wie een halfjaar geleden werd geboosterd, is nu nog voor zo’n 70 tot 80 procent beschermd tegen ziekenhuisopname, maar nauwelijks meer tegen het krijgen van de omikronvariant, blijkt uit de overzichten. Een booster krikt die percentages op, tot rond de 90 procent bescherming tegen ernstige ziekte, en rond de 70 procent tegen gewone besmetting. De nieuwe prik is dus vooral bedoeld als opfriscursus voor het immuunsysteem: wakker worden! ‘We zitten nog erg in de actieve fase van de epidemie’, zegt hoogleraar vaccinologie Cécile van Els (RIVM, Universiteit Utrecht). ‘Dus moet je je afvragen: kun je vooral kwetsbare mensen nog beter beschermen?’ De twee boosters die de EMA donderdag waarschijnlijk goedkeurt, van Moderna en van Pfizer, prenten het immuunsysteem nog eens goed in hoe het oorspronkelijke coronavirus eruitziet. Maar daarnaast tonen ze het ook de uitsteeksels van de omikronvariant – versie BA.1, om precies te zijn. Wie de ‘bivalente’ (tweewaardige) prik neemt, gaat daarna ongeveer anderhalf keer zoveel antistoffen maken tegen de omikronvariant als iemand die de klassieke prik zou nemen, blijkt uit laboratoriumonderzoek. In hoeverre zich dat ook echt vertaalt naar betere bescherming, is nog de vraag. Maar dát de bescherming tegen omikron beter zal zijn, ligt voor de hand. Ook zal het bivalente vaccin ruwweg één procent meer bescherming bieden tegen ziekenhuisopname dan de klassieke booster, blijkt uit een net verschenen, ruwe inschatting. Dat lijkt weinig, maar kan zich bij een grote opleving van corona al snel vertalen naar tientallen ziekenhuispatiënten. Dat er inmiddels alweer een iets andere versie rondgaat van omikron – BA.5 – en dat het oorspronkelijke coronavirus niet eens meer circuleert, maakt weinig uit, denkt Van Els. ‘Je dwingt het immuunsysteem nog eens extra te kijken: waar zitten de verschillen, en waar zitten de overeenkomsten? Zo ga je langzaam maar zeker toe naar een solide, steeds algemenere immuniteit.’ De VS en Groot-Brittannië besloten de bivalente prikken al tot de markt toe te laten. Als de EMA dat donderdag ook doet, zal Nederland de bivalente prikken inzetten in de aankomende boostercampagne, bevestigt een woordvoerder van het ministerie van VWS. In theorie wel. Van te veel vaccinaties te kort achter elkaar kan het immuunsysteem lui worden. Schadelijk is dat niet, wel onpraktisch: nieuwe boosters hebben dan domweg steeds minder effect. Zover is het echter nog lang niet, benadrukt Van Els. ‘In alle studies zien we dat elke nieuwe prik nog steeds veel toegevoegde waarde geeft.’ Vooral het effect van de derde prik verrast veel immunologen: ‘We zien dat veel mensen dan echt opeens op een heel ander, hoger niveau van bescherming komen. Vooral mensen met een wat zwakker immuunsysteem gaan na prik nummer drie vaak heel goede niveaus antistoffen maken.’ Overigens is Van Els geen voorstander van ‘eindeloos herhalen, elke drie maanden weer’, benadrukt ze. Maar: ‘Het immuunsysteem is gemaakt voor herhaalde blootstelling. Denk aan bacteriën die je binnenkrijgt, of verkoudheden die je keer op keer krijgt. Wellicht gaan we geleidelijk toe naar een meer evenwichtige situatie, waarbij je vaccinatie minder vaak inzet en alleen aanbiedt aan heel specifieke groepen.’ Daarover maken experts zich weinig zorgen. De vaccinsamenstelling zelf is immers ongewijzigd: sliertjes erfelijk materiaal verpakt in vetblaasjes, die in het lichaam cellen opdragen om tijdelijk de stekeltjes van het virus te produceren. Het enige wat er is veranderd, zijn wat letters in het erfelijk materiaal, zodat het vaccin ook de uitsteeksels van omikron aanmaakt. Ook zijn de vaccins, net zoals de seizoensprik tegen griep, kleinschalig getest, op enkele honderden proefpersonen. Die meldden geen andere bijwerkingen dan men al kent: een zere arm, wat vermoeidheid, een dagje niet lekker. De dosering is overigens lager dan die van het basisvaccin. Daarover is discussie onder experts. In de VS stemden twee leden van medicijnbeoordelaar FDA zelfs tégen ontwikkeling van de variant-vaccins. Een heel nieuwe prik zou mensen misschien juist afschrikken om hem te gaan halen, vrezen de critici, terwijl boosteren met welk vaccin dan ook nu net zo belangrijk is: dat verhoogt de hoeveelheid antistoffen met een factor elf. Uiteindelijk zou de nieuwe prik zodoende kunnen leiden tot een dálende, in plaats van een hogere bescherming van de bevolking. Bovendien zal ook de nieuwe prik niet voorkomen dat het immuunsysteem na een aantal maanden zijn hoogste staat van paraatheid wat laat vieren. Men is dan nog wel beschermd tegen ernstige ziekte, maar kan toch weer het virus oplopen. ‘Als het doel is om besmettingen te voorkomen, zullen ook geüpdatete vaccins weinig meerwaarde hebben’, zei een van de tegenstemmende FDA-leden, kinderarts Paul Offit, deze week tegen vakblad Science. Van Els wijst op het voordeel. Omikron heeft een aantal nieuwe trucs aan boord om aan antistoffen te ontsnappen, en de nieuwe prik fluistert het immuunsysteem in hoe het die moet omzeilen. ‘Door iedere keer een net iets ander spike-eiwit aan te bieden, komt er gewoon weer een klasje B- en T-cellen bij’, zegt ze. Dat zijn de cellen die uiteindelijk moeten ‘onthouden’ hoe coronavirussen eruitzien. ‘Je verbreedt en versterkt de afweer dus met iedere blootstelling.’||https://www.volkskrant.nl/nieuws-achtergrond/waarom-alweer-een-booster-kan-het-kwaad-vijf-vragen-over-de-eerste-corona-seizoensprik~b1a90e42f/
2022-09-01||Zo uitgesproken als nu is president Joe Biden lang niet meer geweest ||Het gebeurt niet vaak dat president Joe Biden zich tot het Amerikaanse volk richt in een zogenoemde ‘prime time speech’, een live uitgezonden toespraak. Donderdag doet hij het wel. En het onderwerp, dat het Witte Huis eerder deze week vrijgaf, getuigt van presidentieel zelfvertrouwen: ‘De strijd om de ziel van onze natie.’ De rede van donderdagavond, tegen het historische decor van de Independence Hall in Philadelphia, waar in 1776 de Amerikaanse onafhankelijkheidsverklaring werd aangenomen en later de grondwet geschreven, markeert het startschot van een campagnesprint naar de Congresverkiezingen van 7 november, als de Amerikanen een nieuw Huis van Afgevaardigden kiezen, en ook een derde van de Senaatszetels op het spel staat. Lang leken de Democraten af te koersen op een verlies van de meerderheid in beide kamers, omdat Bidens presidentschap kort is samen te vatten met de woorden ‘zwakte’ en ‘pech’. Pech door het voortduren van de pandemie, de hoge gasprijzen en de inflatie, zwakte in zijn reactie op de machtsovername van de Taliban in Afghanistan, maar ook op de nijpende tekorten aan babymelkpoeder in zijn land. Symbolisch de grootste klap voor de Democraten was natuurlijk de afschaffing van het recht op abortus door het Hooggerechtshof. Ook toen kreeg Biden, die zich vooral profileert als katholiek, vanuit eigen gelederen de kritiek dat hij zich niet duidelijk genoeg had uitgesproken in de abortuskwestie. Maar de zomer bracht verder een reeks successen voor de Democraten: de voor Amerikaanse begrippen historische energie- en klimaatwetgeving die na obstakels en vertraging toch werd aangenomen, net als een in Republikeinse kringen zwaar omstreden wet die voorziet in betere medische zorg voor veteranen. Ook de geslaagde drone-aanval op Al Qaida-leider Ayman al-Zawahiri wordt gevierd als een succes van de regering-Biden, zoals ook de groei van het aantal banen de afgelopen maanden en de heel licht dalende gasprijzen in de VS. De kansen dat de Democraten tenminste een meerderheid in de Senaat zullen behouden zijn volgens opiniepeilers de afgelopen weken flink gestegen, van 50 naar 64 procent. Dat ze ook het Huis van Afgevaardigden winnen lijkt minder waarschijnlijk, maar er zijn voor het eerst in maanden weer Democratische politici die die ambitie openlijk uitspreken. Biden zelf, net genezen van corona en daarom minder huiverig dan voorheen voor de openbare ruimte en contact met burgers, lijkt ervan overtuigd dat dit het moment is om voor het eerst sinds zijn verkiezingsoverwinning frontaal in de aanval te gaan tegen de Republikeinen. Tenminste, het gedeelte van de Republikeinen dat trouw blijft aan Trump, ondanks de belastende informatie die naar buiten kwam tijdens de hoorzittingen over de bestorming van het Capitool, en de vondst van vertrouwelijke documenten in Trumps golfresort in Mar-a-Lago. ‘In godsnaam, aan welke kant staan jullie eigenlijk’, bulderde de president tijdens een bijeenkomst in Wilkes-Barre, Pennsylvania, nadat hij zich had verbaasd over Trump-aanhangers die zeggen dat ze voorstanders zijn van wetshandhaving en tegelijk de bestorming van het Capitool verdedigen. De bedreiging van FBI-mensen door Trump-aanhangers die nog steeds geloven dat Biden de verkiezingen niet rechtmatig heeft gewonnen, noemde hij ‘ziekmakend’. Vorige week noemde Biden de ‘Republikeinse ideologie’ tijdens een verkiezingsbijeenkomst in Washington al ‘semi-fascistisch’. Zo uitgesproken was Biden alleen twee jaar geleden, als presidentskandidaat. En hoewel analisten in Amerikaanse media waarschuwen dat een te aanvallende koers riskant is voor een president die nog steeds meer uitgesproken tegenstanders kent dan voorstanders, zijn er ook tekenen dat voor een deel van de Republikeinse aanhang het afgelopen jaar een grens is bereikt. Zo had niemand verwacht dat in het conservatieve Kansas, waar al sinds 1964 geen Democraat de verkiezingen heeft gewonnen, tijdens een referendum begin augustus een duidelijke meerderheid was voor het behoud van het recht op abortus. ‘Biden wil van de Congresverkiezingen een referendum over de democratie zelf maken’, schreef het politieke tijdschrift Politico naar aanleiding van zijn felle uitspraken. In het zelfde stuk citeert het blad anonieme medewerkers van het Witte Huis die zeggen voor het eerst in maanden ‘duidelijke vreugde’ bespeuren bij de president.||https://www.volkskrant.nl/nieuws-achtergrond/zo-uitgesproken-als-nu-is-president-joe-biden-lang-niet-meer-geweest~bd41a31a/
2022-09-01||Heel Zandvoort bereidt zich voor op de Grand Prix: ‘Er komen dertien vrienden slapen’||De Formule 1 interesseert Zandvoorter Henk Bluijs (69) ‘geen moer’, maar toch vindt hij het ‘prachtig’ dat het racecircus voor het tweede achtereenvolgende jaar de badplaats aandoet. ‘Dankzij de Grand Prix gebeurt hier tenminste nog wat. Kijk, daar heb je weer zo’n kneiter’, zegt hij terwijl even verderop een gigantische witte truck zich door een smalle bocht probeert te wurmen. De racewedstrijd – waarvoor vanaf donderdag het autoverkeer van bezoekers naar Zandvoort is ingeperkt en vanaf vrijdag de wagens van Max Verstappen en zijn collega’s op het circuit rijden – brengt nostalgische herinneringen bij Bluijs boven. Vroeger, vertelt hij, ‘was het altijd gezellig. Mijn oom controleerde de kaartjes en liet mij als kleine jongen stiekem binnen.’ Nu de kaarten honderden euro’s kosten, laat Bluijs de racewedstrijd aan zich voorbijgaan. Maar de reuring van de Grand Prix, die blijft hij leuk vinden. Vanuit zijn voortuin heeft-ie al van alles voorbij zien komen: tribunes, cateringapparatuur, hekken. ‘En in deze truck zit vast een racewagen’, zegt hij, terwijl hij met een hoopvolle blik naar het witte gevaarte kijkt dat voorzichtig de bocht neemt. Niet alleen Bluijs is erdoor gefascineerd. Jens van Koningshoven – petje, polo, bijna 15 jaar oud – stond op maandagochtend al om kwart over 4 bij de toegangspoorten van het racecircuit. Samen met enkele tientallen andere fans hoopt hij op een glimp van de eerste raceteams. ‘Maar je hebt nog niks gemist, hoor’, zegt hij enkele uren later licht teleurgesteld. Hij is van plan elke dag even te komen kijken. ‘Dit is toch een van de hoogtepunten van het jaar.’ Zandvoort is in de ban van de Grand Prix. Overal waar je kijkt, worden voorbereidingen getroffen. ‘Het wordt een groot feest’, zegt Joëlle Folkertsma vanaf haar terras. Ze is samen met haar man de feestverlichting aan het ophangen, binnen ligt een stapel zwart-wit geblokte vlaggetjes al klaar. ‘Er komen dertien vrienden slapen.’ Mochten er vorig jaar vanwege corona ‘slechts’ 70 duizend bezoekers per dag komen, nu worden er 105 duizend verwacht. ‘Dat zijn alleen de mensen die naar de Grand Prix komen, we weten niet hoeveel mensen er nog naar Zandvoort komen voor de festiviteiten die we buiten het Grand Prix-terrein hebben georganiseerd’, zegt een woordvoerder van de gemeente. Dat lijkt misschien veel, voegt hij toe. ‘Maar Zandvoort is wel wat gewend: op een normale stranddag komen er 80- tot 100 duizend badgasten.’ Bezoekers van de Formule 1 moeten hun eigen auto deze keer thuislaten. Elke vijf minuten rijdt er vanaf Haarlem een trein naar de badplaats, en op verschillende plekken in het land staan touringcars klaar om de fans op te pikken. Er zijn extra bushaltes gebouwd, en om verkeersopstoppingen te voorkomen zijn er loopbruggen over toegangswegen gemaakt. Ook voor fietsers zijn er speciale routes aangewezen. ‘Ze gaan door onze straat’, zegt Werner Koopman (60), uitbater van B&B Sea More. ‘Vorig jaar kwam er eentje uit Katwijk gefietst op een elektrische fiets. Een paar honderd meter voor het Grand Prix-terrein was zijn accuutje leeg. Toen heeft hij hem bij ons opgeladen.’ Vanuit zijn voortuin hebben hij en zijn vrouw Maria een prachtig uitzicht op de bezoekersstroom. ‘Als het mooi weer is, steken we samen met de buren de barbecue aan, en als mensen dorst hebben kunnen ze bij ons wel een blikje krijgen. Gewoon, gezellig.’ De twee kamers in hun bed and breakfast hadden ze in ‘no time’ verhuurd aan Engelsen en Duitsers. ‘Voor drie keer het normale bedrag’, zegt Werner. ‘Dan moet je denken aan 400, 500 euro per nacht. Veel B&B’s vragen dit weekend zulke prijzen. Maar we doen ook wat extra’s: de koelkast staat vol en bij het ontbijt krijgen de gasten ook gerookte zalm.’ In hun straat zijn meer B&B’s, ook daar waren de kamers razendsnel weg. ‘Op internet kun je nog wel wat bij particulieren vinden, maar dan betaal je 5.000 euro voor een kinderbedje.’ Het Grand Prix-weekend leverde ondernemers in het dorp vorig jaar 22,3 miljoen euro aan extra inkomsten op. Daarnaast verscheen het evenement wereldwijd in ruim 11 duizend mediaberichten. En dat, zo stelde de gemeente in een evaluatie, is goed voor de naamsbekendheid van het dorp – en dus voor het toerisme. Wie rondvraagt in Zandvoort, hoort deze week dan ook vooral positieve geluiden over de Grand Prix die er vorig jaar na 36 jaar afwezigheid weer neerstreek. ‘Het dorp staat erachter en de koorts is er gewoon’, zei burgemeester David Moolenburgh tegen persbureau ANP. ‘Nog meer dan vorig jaar. De straten zijn zwart-wit geblokt van de racevlaggen.’ Bij strandtent Kaito drinkt Willem, de voormalige eigenaar, nog snel even zijn koffie op. Hij kwam langs om te kletsen. ‘Maar ik kreeg meteen een klusje.’ Met een graafmachine moet hij het opgewaaide zand langs de hekken van het terras weghalen. ‘Anders stappen de bezoekers zo over het hek heen.’ Alleen mensen met een reservering mogen dit weekend bij Kaito naar binnen. Want vorig jaar ‘kwamen ze nog net niet over het dak’, zegt de bedrijfsleider. ‘Mensen waren in zo’n feeststemming. Ze kwamen van alle kanten en wilden niet naar huis.’ Maar, voegt Willem toe, ‘het bleef desondanks toch gezellig: dit is niet zoals een voetbalwedstrijd. Want racehooligans? Die bestaan niet.’||https://www.volkskrant.nl/nieuws-achtergrond/heel-zandvoort-bereidt-zich-voor-op-de-grand-prix-er-komen-dertien-vrienden-slapen~baba0737/
2022-09-01||Human Rights Watch vindt bewijzen voor Russische controleposten waar Oekraïners worden ‘gefiltreerd’||Anatoli wist dat hem een controle stond te wachten toen hij in Marioepol een bus instapte richting Rusland. Andere overlevenden van de slag om Marioepol hadden hem erover verteld. Maar niemand in de kapotgeschoten stad wist wat de controle precies inhield, want allemaal moesten ze er nog door. ‘Mensen gebruikten de term filtratie’, zegt de 26-jarige Anatoli, tot de vroege ochtend van 24 februari vastgoedmakelaar in Marioepol. Zonder te weten wat die term betekende, vertrok Anatoli begin april met een vriend in een bus richting Rusland. Hij had geen andere mogelijkheid, zegt hij. Evacuatiebussen naar gebied onder Oekraïense controle waren er niet. En in Marioepol blijven was geen optie, want in tegenstelling tot Anatoli had de stad de Russische invasie niet overleefd. Zijn laatste beeld van zijn wijk bestaat uit geknapte elektriciteitskabels, kapotte wegen, opgeblazen bruggen, uitgebrande gebouwen en mensen die lichamen aan het begraven waren in tuinen. Anatoli: ‘Andere lichamen lagen nog op straat.’ De term filtratie dook enkele dagen na de inval al op in Oekraïne. Er gingen geruchten over kampen in bezet gebied, waar Russische militairen de levens van Oekraïense burgers binnenstebuiten zouden keren. Mensen met vermeende banden met het Oekraïense leger zouden er ‘uitgefilterd’ worden. Zij zouden opgesloten of zelfs geëxecuteerd worden. De geruchten roepen herinneringen op aan eerdere Russische filtratie. Tijdens de oorlogen in Tsjetsjenië in de jaren 90 zette Rusland filtratiekampen op die al snel bekend kwamen te staan als martelkampen. De Russische mensenrechtenorganisatie Memorial schat dat 200 duizend Tsjetsjenen het filtratieproces moesten doorlopen. Honderden zouden het niet hebben overleefd. Donderdag publiceert Human Rights Watch een onderzoeksrapport dat inzicht geeft in de Russische filtratiepunten in bezet Oekraïens gebied. Voor het rapport We hadden geen keus sprak de mensenrechtenorganisatie met 117 Oekraïners uit de omgeving van Marioepol, dat sinds half mei bezet is door Rusland, en uit de provincie Charkiv, waar Russische troepen dorpen hebben ingenomen. De ooggetuigenverslagen bevestigen de vermoedens: de filtratiepunten zijn echt. 26 van de 117 ondervraagden ondergingen het proces van filtratie. De filtratiepunten staan op tal van plekken in door Rusland bezet gebied. Human Rights Watch telde er zeker vijftien in de provincie Donetsk. Vaak bestaan ze uit tentenkampen, verlaten schoolgebouwen of sporthallen. De bemanning: gewapende mannen in militair uniform. Oekraïners die vluchten uit bezet gebied, ontkomen niet aan de filtratie. Want wie door de vele checkpoints naar Rusland wil, moet een bewijs laten zien gefiltreerd te zijn geweest. Vaak bestaat dat uit een papiertje met de tekst ‘FP’, kort voor filtratiepunt, en de naam van het desbetreffende dorp. De Volkskrant vond afbeeldingen van het bewijs op sociale media. De bewijsplicht toont aan dat het filtratieproces niet vrijwillig is, in tegenstelling tot wat Rusland beweert. Bijna 7 miljoen Oekraïners zijn sinds de Russische inval geregistreerd als vluchteling, maar onder hen zijn geen inwoners van bezet gebied. Zij kunnen vaak alleen uitwijken naar het land van de bezetter. De Oekraïense vicepremier Iryna Veresjtsjoek zei eind juni dat 1,2 miljoen inwoners van Oekraïne gedwongen in Rusland verblijven, onder wie 240 duizend kinderen. Volgens VN-vluchtelingenorganisatie UNHCR zijn er nu 2,3 miljoen Oekraïense vluchtelingen in Rusland. Sommige Oekraïners vertrokken vrijwillig naar Rusland. Het is onduidelijk hoe groot die groep is. Russische media maken in elk geval gebruik van de aanwezigheid van Oekraïners in Rusland voor propagandadoeleinden. Zo verspreidden ze via berichtendienst Telegram beelden van een jongen die na zijn vlucht uit Oekraïne bij aankomst in de provincie Boerjatië een gitaar cadeau krijgt van de plaatselijke bevolking. In die berichten benadrukt Rusland dat het gaat om mensen die bijvoorbeeld ‘de hel van Marioepol’ zijn ontvlucht. Zonder erbij te vermelden dat het Russische militairen waren die de stad tot een hel maakten. Maar voor de meesten was Rusland geen vrije keus. Human Rights Watch sprak mensen die onder dwang naar een filtratiepunt werden gebracht, vanwaar ze met bussen naar Rusland werden gestuurd. De Russische bezettingsmacht gaf slechts enkele evacuatiebussen toestemming door te rijden naar gebied onder controle van Oekraïne. Vrijwel alle andere bussen kwamen aan in Rusland, ook als er ‘Oekraïne’ op stond. Inna, een 40-jarige vrouw uit Marioepol, dacht naar veilig Oekraïens gebied op weg te zijn. Ze vertelde onderzoekers van Human Rights Watch dat ze door Russische militairen uit een schuilkelder werd gehaald en van hen te horen kreeg dat een bus haar naar Oekraïne zou brengen. ‘Maar ze logen en hebben ons voor de gek gehouden’, aldus Inna. Toen ze in de rij voor een filtratiepunt vroeg hoe de reis naar Oekraïne verder zou gaan, lachten Russische militairen haar uit. ‘Haha, wat ben je ook dom. Natuurlijk brengt niemand je naar Oekraïne vanuit hier.’ Een gedwongen verplaatsing van inwoners van bezet gebied geldt als een oorlogsmisdaad. De Geneefse Conventies stellen dat strijdende partijen alleen krijgsgevangenen naar hun eigen grondgebied mogen brengen. Burgers mogen enkel geëvacueerd worden als zij daar zelf voor kiezen. Maar van een vrije keuze was geen sprake bij ‘de massale, illegale gedwongen verplaatsingen’ van Oekraïense burgers door Rusland, aldus Human Rights Watch. Het plan van Anatoli, de vastgoedmakelaar uit Marioepol die zowel met Human Rights Watch als met de Volkskrant sprak, was om via Rusland naar het Westen te vluchten. Maar dan moest hij wel langs het filtratiepunt komen. Zijn evacuatiebus stopte bij een school in Katsjkarske, een dorp dat sinds 2014 bezet is in het oosten van Oekraïne. In de school lagen honderd mensen op matrassen op de grond te wachten op filtratie. Sommigen lagen er al tien dagen, vertelt Anatoli. Ook andere ooggetuigen spreken van lange wachttijden – soms weken – voor de filtratiepunten. De omstandigheden waren op sommige plekken zo slecht dat oude mensen overleden, vertellen ze. Wachten was de enige mogelijkheid. ‘We voelden ons gegijzeld’, aldus een van hen. De controle van Anatoli begon na drie dagen. Een bus bracht hem met andere Oekraïners naar containers buiten het dorp, die dienst deden als verhoorkamers. Een voor een moesten ze naar binnen. Vrouwen niet, zij mochten bij dit punt in de bus blijven zitten. Anatoli merkte dat sommige mannen gespannen waren, maar was zelf kalm toen hij naar binnenliep, zegt hij. Op internet circuleren handleidingen die Oekraïners voorbereiden op grenscontroles en filtratie, zo blijkt uit nader onderzoek van de Volkskrant. Een van de tips: verwijder alle informatie waaruit onwenselijke conclusies getrokken kunnen worden, zo adviseert Motskhaleba, een Georgische organisatie die Oekraïners helpt om via Rusland naar Georgië te vluchten. Als voorbeelden van dergelijke informatie noemt Motskhaleba foto’s van militair materieel, vernietigde gebouwen en andere bewijzen van Russische oorlogsmisdaden. Toch is het belangrijk om telefoons niet helemaal leeg te maken, schrijft de organisatie. Dat zou verdacht overkomen op Russische ondervragers. Motskhaleba adviseert om berichtenwisselingen ‘die vragen kunnen oproepen’ te verwijderen en andere te laten staan. Filtratie bestaat uit verschillende onderdelen. Het gewapende personeel van de filtratiepunten fouilleert mensen en geeft mannen de opdracht om zich uit te kleden ter controle op tatoeages die sympathie voor Oekraïense legereenheden verraden, of blauwe plekken die kunnen wijzen op terugslag van een automatisch geweer. De Russen nemen vingerafdrukken af, maken foto’s en dwingen tot ontgrendeling van telefoons. Die worden regelmatig aangesloten aan computers zodat bestanden en contactlijsten gekopieerd kunnen worden. De Russen noteren ook IMEI-nummers, een unieke code waarmee een mobiele telefoon is te volgen. Human Rights Watch spreekt van ‘massale en illegale dataverzameling door Rusland en pro-Russische krachten buiten het grondgebied van Rusland, tegen niet-Russen, zonder legale onderbouwing’. Grotere zorgen maakt de organisatie zich over de mensen die niet slagen voor het verhoor dat volgt op de dataverzameling. Wat vind je van het beleid van Oekraïense politici? Heb je ooit voor de Oekraïense regering gewerkt? Ken je mensen in het leger? Waar hield je je de tijdens de gevechten zelf mee bezig? Het zijn vragen die Anatoli zich herinnert. De vastgoedmakelaar komt binnen 20 minuten door het verhoor. ‘De agenten hadden er duidelijk geen zin in. Het was heel warm in de container en ze wilden zo snel mogelijk klaar zijn.’ Anderen zeggen dat ze grondiger zijn ondervraagd en onder druk te zijn gezet. Inna uit Marioepol werkte voor de gemeente. Haar ondervragers beschuldigden haar ervan voor de Oekraïense geheime dienst te werken. Ze werd 6,5 uur ondervraagd. Anderen vertellen dat ze onder druk zijn gezet om verklaringen te ondertekenen, waarin staat dat ze ooggetuige waren van oorlogsmisdaden door Oekraïense militairen. Uit angst voor represailles tekenen veel vluchtelingen de verklaring. Maar wat gebeurt er met de mensen die niet door het Russische filter komen? Ooggetuigen zeggen dat landgenoten hardhandig uit filtratiecentra zijn verwijderd door Russische militairen. Het gaat volgens hen vrijwel altijd om mannen die eruit gefilterd worden. Human Rights Watch stelt dat de Oekraïners die niet door de filtratie komen, overgebracht worden naar gevangenissen in door Rusland bezet gebied. Het is onbekend om hoeveel mensen het gaat en wat zij meemaken. Anatoli zegt niet te weten of er bij zijn filtratiepunt mensen opgepakt zijn door de Russen. ‘De mensen die door de filtratie komen, gaan naar de ene kant, de mensen die er niet doorheen komen, naar de andere kant. Dus je kruist elkaar niet.’ Human Rights Watch vreest dat de vermisten gemarteld of vermoord kunnen worden. Gevangenissen in de door Rusland gecontroleerde bezette gebieden hebben sinds 2014 een beruchte reputatie opgebouwd. De mensenrechtenafdeling van de VN documenteerde er systematische marteling en gevallen van verkrachting. Vorige maand kwamen zeker vijftig Oekraïense gevangenen om bij een explosie in een gevangenis in Olenivka, een door Rusland bezet dorp in de provincie Donetsk. Rusland beschuldigt Oekraïne van de explosie, maar satellietbeelden wijzen volgens westerse wapendeskundigen op een aanval van Rusland met een vacuümbom. In de gevangenissen houdt Rusland ook ongeveer duizend Oekraïense militairen vast die zich in mei als laatsten overgaven in de Azovstal-fabriek in Marioepol. Hun lot is nog altijd onduidelijk. Pro-Russische rebellenleiders hebben een tribunaal aangekondigd dat Oekraïense krijgsgevangenen moet berechten. In juni legde een rechtbank in bezet gebied al de doodstraf op aan twee buitenlandse mannen die meevochten met het Oekraïense leger. Anatoli vluchtte na zijn aankomst in Rusland naar Noorwegen. Pas buiten de Russische grenzen durfde hij te getuigen over de filtratiepunten. Want ook al was hij door de Russische filtratie-agenten als ‘veilig’ gemarkeerd, veilig voelde de Oekraïner zich pas buiten Rusland.||https://www.volkskrant.nl/nieuws-achtergrond/human-rights-watch-vindt-bewijzen-voor-russische-controleposten-waar-oekrainers-worden-gefiltreerd~ba002fff/
2022-09-01||Duizend gasten op een verjaarsdagsfeest ||Ik kwam voor het Volpi-bal, dat mogelijk het laatste zal zijn. Het werd gegeven door de zoon van gravin Lily Volpi, ter gelegenheid van de 18de verjaardag van Olimpia Aldobrandini, in het Palazzo Volpi, waarvan de façade was behangen met rode fluwelen wandkleden van grote ouderdom. Er waren tussen de zevenhonderd en duizend gasten, veel te veel, in een verstikkende hitte. Maar ik vond het een fascinerende avond. Het was tragisch Donatella Hercolani weer te zien, die beroemd was om haar mysterieuze schoonheid maar bleek veranderd in een scharminkel met miserabel haar en de neus van een snip. De gebruikelijke slagschepen: gravin Marcello, de fasciste, haar vooruitstekende tanden vervangen door een kunstgebit. Gravin Foscari, zwaar als een brandkast, op wankele voetjes, in een jurk van te geringe allure, met de bekende Mozart-strik in de nek van haar ­peper- en zoutkleurige coiffure. Je kreeg het idee dat de communistische partij weinig voortgang heeft geboekt, zolang een avond als deze mogelijk is: smaragden, diamanten, vakbekwame bedienden, enorme pièces montées van kreeften, obelisken van lelies en jasmijn, vrachten tuberozen. Ook interessant was de toevloed van nieuwe sterren. Andy Warhol in een zijden smoking, Bianca ­Jagger met een rottinkje, Helmut Berger, zeer Duits.||https://www.volkskrant.nl/cultuur-media/duizend-gasten-op-een-verjaarsdagsfeest~b0c5ff83/
2022-09-01||Rugpijn zorgt voor frustrerende exit Tim van Rijthoven bij US Open||Maandag, in de eerste ronde tegen de Chinees Zhang Zhizhi, had Van Rijthoven nog genoten van zijn eerste wedstrijd op de US Open, zelfs op het moment dat hij tegen zeven wedstrijdpunten aankeek en zijn debuut bij één potje leek te blijven. Van Rijthoven knokte zich terug en mocht dus woensdag aantreden tegen Ruud. Veel plezier beleefde hij niet aan zijn optreden. ‘Ik merkte dat ik toch nog een stukje wedstrijdritme miste,’ zegt Van Rijthoven. ‘Ik had voor dit toernooi anderhalve maand niet gespeeld. Dat maakte me op momenten onzeker.’ Op een challengertoernooi in het Amerikaanse Indianapolis was het hem op 21 juli in de rug geschoten bij een opslag. Van Rijthoven werkte vervolgens voorzichtig, met rust en revalidatie, naar de US Open toe, maar in New York bleek het probleem niet helemaal verholpen. ‘Ik voel bij elke service wel een kleine pijnscheut,’ zegt Van Rijthoven na zijn uitschakeling. ‘Dat is gewoon niet fijn.’ Maandag had hij minder last ervaren, maar twee dagen later betaalde hij alsnog de tol voor de vijfsetter tegen Zhang. ‘Ik merk dat mijn rug die eerste dag veel services heeft doorstaan en voor mijn gevoel zit daar een max aan. En dan is het klaar. Dat moment is gelukkig niet gekomen, maar het zat er wel dicht tegenaan.’ Van Rijthoven bleef achter met een gevoel van verslagenheid. In de eerste set versloeg hij de sterke Ruud in een tie-break, ook daarna maakte hij het de Noor geregeld moeilijk en kreeg hij meerdere kansen om zijn tegenstander te breken. ‘Ik baal hier heel erg van, want ik heb het gevoel dat er meer in zat,’ zegt Van Rijthoven. ‘Jammer, want tegen zo’n topspeler als Ruud moet je er voor 110 procent kunnen staan. Mentaal was dat het geval, maar lichamelijk niet.’ Het is niet voor het eerst dat Van Rijthoven kampt met lichamelijke problemen. Zijn doorbraak op het mondiale tenniscircuit werd mede vertraagd door blessureleed. Elleboog. Pols. Lies. Trombose. Van Rijthoven kende in zijn lichaam lange tijd geen medestander. Eindelijk fit werd de Nederlander de sensatie van het grasseizoen, door uit het niets het ATP-toernooi van Rosmalen te winnen en de vierde ronde van Wimbledon te bereiken. Om zijn rug aan te sterken gaat Van Rijthoven de komende tijd in Nederland met een fysiotherapeut aan de slag. ‘Oefeningen om mijn mobilisatie en bepaalde spiertjes in mijn rug mee aan te sterken,’ verklaart hij. ‘Hopelijk gaat het dan weg, want ik loop er al lang genoeg mee.’ Van Rijthoven hield het bij: in zijn loopbaan schoot het tot nu toe zes keer op een soortgelijke manier als Indianapolis in zijn rug. Donderdagochtend (Amerikaanse tijd) vliegt hij terug naar Nederland. Ondanks de teleurstelling heeft hij bij zijn debuut op de US Open zijn ogen uitgekeken. ‘Het is heel anders dan andere toernooien,’ zegt hij. ‘Megadruk, met een hoop geschreeuw en luide muziek. Het is een soort amusementspark.’ Na de uitschakeling van Van Rijthoven resteert één Nederlandse tennisser in het enkeltoernooi. Debutant Gijs Brouwer neemt het donderdag op tegen de Italiaan Lorenzo Musetti. Botic van de Zandschulp werd woensdag in zijn tweederondepartij uitgeschakeld. Net als Van Rijthoven speelt hij over een kleine twee weken namens Nederland in de Davis Cup.||https://www.volkskrant.nl/sport/rugpijn-zorgt-voor-frustrerende-exit-tim-van-rijthoven-bij-us-open~b6d9340c/
2022-09-01||Vertrekkend VN-chef oordeelt op het nippertje: ‘Ernstige schending mensenrechten’ van Oeigoeren in China ||Aan het eind van haar laatste werkdag bij de VN maakte Bachelet woensdag het langverwachte rapport openbaar over de situatie van Oeigoeren en andere islamitische minderheden in het uiterste westen van China. Volgens eerdere schattingen van de VN zijn meer dan een miljoen mensen in Xinjiang onderworpen aan een vorm van detentie in de periode 2017 tot 2019. Dat gebeurt in zogenoemde ‘trainingscentra’, een Chinees eufemisme voor heropvoedingskampen, maar ook in reguliere detentiecentra en gevangenissen. In Xinjiang zijn al decennia uitbarstingen van etnisch geweld van Oeigoeren tegen de Han-Chinese dominantie van het gebied, dat Oeigoeren als hun thuisland zien. Sporadische, amateuristische aanslagen werden na 2008 professioneler en dodelijker en beperkten zich niet meer tot de provincie Xinjiang. Daarop zette Beijing een ongekend harde antiterrorismecampagne in. De Chinese regering oefende maandenlang druk uit op Bachelets kantoor om het rapport over Xinjiang niet te publiceren, een illustratie van de sterk toegenomen invloed van China binnen de VN. Tegelijkertijd namen activisten en mensenrechtenorganisaties Bachelet kwalijk dat het lang duurde voor het rapport openbaar werd gemaakt en beschuldigden haar van een softe houding ten opzichte van Beijing. Tot teleurstelling van met name Oeigoerse activisten bestempelt Bachelet de situatie in Xinjiang niet als genocide, iets wat verschillende westerse parlementen en de Amerikaanse regering wel hebben gedaan. De conclusies zijn echter beslist niet mals. De afzwaaiend mensenrechtenchef slaat alarm over de ‘willekeurige en discriminerende detentie’ waar Oeigoeren en andere moslims in Xinjiang aan worden onderworpen op een manier die deze minderheden ontdoet van hun ‘fundamentele rechten’. Hier is mogelijk sprake van misdaden tegen de menselijkheid, aldus Bachelet. ‘Deze vernietigende bevindingen verklaren waarom Bejing zich met hand en tand verzette tegen publicatie van dit rapport’, aldus Sophie Richardson, China-specialist van de mensenrechtenorganisatie Human Right Watch op Twitter. Na jaren van weigeren en traineren stond Beijing Bachelet in mei van dit jaar toe om een bezoek aan Xinjiang te brengen. Ondanks dat dat bekritiseerd werd wegens het gebrek aan mogelijkheden onafhankelijk onderzoek te doen in Xinjiang, krijgt informatie van Oeigoeren die in heropvoedingskampen hebben gezeten ruim baan in het rapport. Bachelet schrijft bovendien dat er geen reden is te twijfelen aan de geloofwaardigheid van de vele getuigenissen over verkrachtingen, mishandeling en ‘patronen van marteling’. Hetzelfde geldt voor de informatie die activisten de afgelopen jaren naar boven haalden over het systeem van overheidsrepressie, surveillance, vormen van onvrijwillige tewerkstelling en het buitensporig hoge aantal mensen dat in Xinjiang tijdens de staatscampagne tegen religieus extremisme en terrorisme tot zware gevangenisstraffen is veroordeeld. Bachelet vraagt tevens aandacht voor de manier waarop de Chinese staat slachtoffers, hun familieleden en activisten in het buitenland intimideert. Ze hekelt de manier waarop Beijing Oeigoeren, die hun ervaringen met marteling en verkrachting naar buiten brengen, openlijk beschadigt met zeer persoonlijke aanvallen. Zo zijn Oeigoerse vrouwen die vertelden over gedwongen sterilisatie en seksueel geweld in detentie met naam en toenaam in de Chinese staatsmedia afgeschilderd als onzedig. Zij zouden in het verleden behandeld zijn voor seksueel overdraagbare aandoeningen. De Chinese overheid wijst alle beschuldigingen ten aanzien van het Xinjiang-beleid steevast af als ‘leugens’ en herhaalt dat standpunt in een toegevoegde bijlage van het rapport. ‘Gebaseerd op desinformatie (...) van anti-China-krachten en vanuit een vermoeden van schuld, vervormt deze zogeheten ‘beoordeling’ China’s wetten en beleid, besmeurt en belastert het China moedwillig en (...) ondermijnt het de geloofwaardigheid van het Bureau van de Hoge Commissaris voor de Mensenrechten’, zo valt te lezen in de Chinese reactie.||https://www.volkskrant.nl/nieuws-achtergrond/vertrekkend-vn-chef-oordeelt-op-het-nippertje-ernstige-schending-mensenrechten-van-oeigoeren-in-china~be934aa9/
