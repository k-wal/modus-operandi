2022-09-17||KLM schrapt voor zondag 22 vluchten vanwege drukte op Schiphol||Vanwege een tekort aan beveiligers besloot de luchthaven afgelopen week dat deze en volgende maand dagelijks ruim negenduizend passagiers minder vanaf Schiphol mogen vertrekken. De beslissing van Schiphol volgde na enkele dagen waarop passagiers op de luchthaven opnieuw urenlang in de wachtrij stonden. Na een reeks maatregelen had de luchthaven gehoopt dat de enorme drukte van afgelopen lente tot het verleden behoorde, maar nadat begin september de zomerbonus voor beveiligers wegviel, ontstond plotseling weer een personeelstekort. Dat Schiphol pas vrijdag bekendmaakte dat het aantal passagiers per dit weekeinde teruggedrongen moest worden, heeft KLM ‘zeer ontstemd’, laat de luchtvaartmaatschappij in een reactie weten. KLM kon haar klanten daardoor pas laat op de avond meedelen dat ze niet welkom waren op hun vlucht van de dag erop. De luchtvaartmaatschappij biedt haar excuses aan, maar wijst er ook op dat zij geen andere keuze had. In de vliegtuigen waar KLM mee vliegt passen normaal gesproken ruim 100 tot 400 mensen. Om terugkerende passagiers uit plaatsen elders in de wereld op te halen, vertrekken de vliegtuigen wel vanaf Schiphol, maar leeg. KLM heeft toegezegd om getroffen reizigers naar andere vluchten om te boeken, maar kan niet garanderen dat die vervangende vlucht op dezelfde dag vertrekt. Volgens slotcoördinator Airport Coordination Netherlands (ACNL) hebben de vliegvelden van Rotterdam en Eindhoven nauwelijks ruimte om vluchten van Schiphol over te nemen. Voor dit najaar had Schiphol het maximumaantal passagiers al eerder teruggeschroefd. Zo mochten in september nog 67.500 reizigers per dag vanaf de luchthaven vertrekken. In oktober zouden dat er 69.500 zijn. Die aantallen heeft Schiphol nu teruggebracht tot respectievelijk 54.500 en 57.000. Ondertussen gaat de zoektocht van Schiphol naar een nieuwe president-directeur verder. Donderdag stelde Dick Benschop zijn functie ter beschikking omdat hij de problemen op de luchthaven niet het hoofd had weten te bieden. De voormalig staatssecretaris voor de PvdA en oud-topman van Shell Nederland had sinds mei 2018 de leiding over de luchthaven. Wanneer Schiphol zijn opvolger aanstelt, is niet bekend.||https://www.volkskrant.nl/nieuws-achtergrond/klm-schrapt-voor-zondag-22-vluchten-vanwege-drukte-op-schiphol~b76d2802/
2022-09-17||Nederlandse tennissers groepswinnaar na zege op VS||Met de overwinning tegen de Verenigde Staten zette Nederland een uitroepteken achter een nagenoeg perfecte tennisweek in het Schotse Glasgow. Nederland won achtereenvolgens knap van Kazachstan, Groot-Brittannië en de Verenigde Staten. Het is voor het eerst sinds 2005 dat Nederland zich bij de beste acht tennislanden voegt. In de finaleweek in Malaga wacht richting het eind van het jaar een confrontatie met Australië of Duitsland. In de Emirates Arena steeg de ploeg van Haarhuis bij tijd en wijlen boven zichzelf uit. Vooral de overwinningen tegen het gerenommeerde en sterker geachte Groot-Brittannië en de Verenigde Staten spraken tot de verbeelding. Kopman Botic van de Zandschulp had vrijdag al weinig heel gelaten van Cameron Norrie, de Britse nummer acht van de wereld. Zaterdag deed hij dat dunnetjes over door ook de Amerikaan Taylor Fritz (ATP-12) kansloos te laten: 6-4, 7-6. Van de Zandschulp toonde zich opnieuw van zijn beste kant. Hij dicteerde het spel tegen Fritz en durfde te variëren. Zijn harde klappen waren de Amerikaan vaak te machtig. En anders verraste hij hem met fijne dropshots. De soms wanhopige houding van Fritz verraadde dat ook hij geen antwoord had op het sterke spel van de Nederlandse nummer 35 van de wereld. Tallon Griekspoor had Nederland eerder op de dag al op voorsprong gezet. De nummer 48 van de wereld onderstreepte zijn sterke spel in Glasgow met een overtuigende zege op Tommy Paul, de mondiale nummer 29. De tennisser uit Nieuw-Vennep serveerde goed en wist zijn Amerikaanse opponent op 5-5 in de eerste set te breken, waarna hij de set naar zich toetrok. In de tweede set moesten beide tennissers meerdere breekpunten toestaan. Maar even zo vaak wisten beiden die ook weer weg te werken, waardoor een tiebreak uitkomst moest bieden. De geconcentreerde Griekspoor kwam met 6-1 voor tegen de soms nonchalant ogende Paul. Met een ace verzilverde hij zijn derde matchpoint. ‘Ik ben heel blij met hoe ik deze week tegen goede tegenstanders heb gespeeld’, zei Griekspoor. Wesley Koolhof en Matwé Middelkoop verloren zaterdagavond de afsluitende dubbel van Rajeev Ram en Jack Sock in drie sets: 4-6 7-6 (3) 6-4.||https://www.volkskrant.nl/sport/nederlandse-tennissers-groepswinnaar-na-zege-op-vs~b2ca3295/
2022-09-17||Splatoon 3: een vrolijke knoeiboel die netjes binnen de lijntjes kleurt ★★★★☆||Nervositeit in Nintendo-land eerder dit jaar na geruchten dat er een Call of Duty in de maak is voor de Switch. De bekendste realistische soldatensimulator wordt al negen jaar gemist op de spelcomputers van de Japanse gamesgrootmacht, inclusief de portable Switch van 2017. De opwinding was dus groot. Net als de teleurstelling, toen bleek dat uitgever Activision geen marsorders in deze richting heeft. Maar waarom getreurd? Nintendo heeft al jaren het perfecte schietspel in huis, waarvan net een nieuwe versie uit is: Splatoon 3. En ook nog eens geschikt voor bijna alle leeftijden, terwijl de Call of Duty-titels steevast het label geschikt voor 18 jaar en ouder krijgen. Er is geen vrolijkere en kleurrijkere oorlogsvoering dan die in Splatoon, waar we als cartooneske Inklings, mensjes die in inktvissen kunnen veranderen, conflicten uitvechten met paintballgeweren, kwasten, emmers en hier en daar een gigantische verfroller. Het is een spetterend spektakel waarin je meer punten verdient door de loop niet te richten op de tegenstander, zoals in Call of Duty en elk ander schietspel, maar juist ernaast - op de vloeren, de wanden en elk ander horizontaal of verticaal hangend, zwevend of bewegend object. Want aan het eind van elk kort gevecht is de zege voor degene met de meeste vierkante meters decor in zijn kleur. De allereerste Splatoon verscheen zeven jaar terug op de Wii U, de spelcomputer die weliswaar een commerciële flop werd, maar die wel het fundament legde voor de uiterste succesvolle Switch. De tweede editie van Splatoon kwam in 2017 uit op dit apparaat. Je zou verwachten dat na een afwezigheid van vijf jaar Nintendo wel de tijd heeft gehad om iets nieuws te verzinnen voor deze vrolijke knoeiboel, maar dat valt een beetje tegen. Splatoon 3 wijkt amper af van de blauwdruk voor nummero 1 uit 2015. De ontwikkelaars hebben netjes binnen de lijntjes gekleurd. Het is nog steeds schieten en klauteren geblazen, en je figuurtjes onderdompelen in poelen van verf waardoor ze hun ‘munitie’ kunnen aanvullen en tegelijkertijd onzichtbaar worden voor de vijand. Wel even opletten, want wie in een verfplas duikt van een andere kleur zwemt niet langer, maar waadt met wankele tentakels traag door de smurrie. Opnieuw is er een avontuur voor solospelers. Maar leuker zijn de spelstanden voor teams, zowel via internet als op een lokaal netwerk. Het allerleukst blijft de Salmon Run, waarin een team tot vier spelers golven van hordes Salmonietenbazen moet verslaan en zoveel mogelijk visseneieren verzamelen. De vijand komt in alle vormen en formaten, tot die van een compleet ruimteschip aan toe, dat een strategische beklimming vereist om te zegevieren. Salmon Run is nu een permanent ingebakken spelstand in de game en 24/7 bespeelbaar, niet een onderdeel zoals in Splatoon 2 dat zo nu en dan beschikbaar was. Dat laatste is een goede zet, want dit samenspelcomponent (co-op in gamesjargon) is een game op zich. Wel een hagelnieuw element is Smallfry, een kleine gevinde metgezel met bijzondere vaardigheden. In het ene gevecht kun je hem in de strijd werpen als granaat, in een andere schermutseling als een middel om een schakelaar over te halen. Smallfry is als duizenddingendoekje een welkome aanvulling in je wapenarsenaal, dat toch al bestaat uit de wonderlijkste wapens zoals een pijl en boog waarmee je drie projectielen tegelijk afvuurt. Het is misschien jammer dat Nintendo de noviteiten in Splatoon 3 beperkt heeft tot een nieuwe lik verf en een handvol strijdmiddelen. De bewoners van Nintendo-land moeten maar zo denken: Call of Duty is ook maar elk jaar een variatie op een uitgekauwd thema.||https://www.volkskrant.nl/cultuur-media/splatoon-3-een-vrolijke-knoeiboel-die-netjes-binnen-de-lijntjes-kleurt~b88bc263d/
2022-09-17||Iraniërs protesteren tegen strikte islamwetten en hard optreden shariapolitie na dood arrestante||De 22-jarige Mahsa Amini werd dinsdag gearresteerd door de shariapolitie, omdat ze niet voldeed aan de shariaregels om haar hoofd te bedekken. Ooggetuigen melden dat de politie haar uiterst hardhandig in een politiebusje werkten. Daarbij zou ze ook geslagen zijn, wat de politie ontkent. Die wijt haar dood aan een hartaanval. De dood van de vrouw werd pas vrijdag bekendgemaakt. Honderden demonstranten verzamelden zich zaterdag in Amini’s geboortestad Saqez in de westelijke provincie Kurdistan, waar ze werd begraven. Volgens ooggetuigen riepen de demonstranten ‘dood aan de dictator’. Daarmee doelden ze op de Iraanse leider ayatollah Ali Khamenei die ze verantwoordelijk houden voor het buitensporig geweld van de religieuze politie. Ze deden uit protest ook hun eigen hoofddoek af en zwaaiden daarmee naar de politie. De demonstranten waren al heel vroeg op straat om op tijd te zijn voor de begrafenis. De autoriteiten wilden die zo snel mogelijk afhandelen om de protesten voor te zijn. Toch trokken honderden mensen na de begrafenis naar het gouverneurskantoor, dat door oproerpolitie werd beschermd. Er werden stenen naar de politie gegooid, die antwoordde met traangas. De hoofddoek is in Iran verplicht sinds 1979, toen ayatollah Khomeiny aan de macht kwam en van het verwesterste Iran een strikt islamitisch land maakte. Met name jongere Iraniërs ergeren zich aan de harde hand van de zedenpolitie, die toeziet op de kledingvoorschriften volgens de sharia. Mahsa Amini was dinsdag met haar familie op bezoek in de hoofdstad Teheran, toen ze door de zedenpolitie werd gearresteerd. Haar familie kreeg te horen dat ze was opgepakt om haar op het bureau een lesje te leren in het dragen van de verplichte hijab, en dat ze later zou worden vrijgelaten. In plaats daarvan kregen de ouders later te horen dat Mahsa was overleden aan een hartaanval. Haar ouders lieten weten dat Mahsa nooit problemen met haar hart had gehad, en dat ze een kerngezonde jonge vrouw was. Mensenrechtenactivisten in Iran riepen de afgelopen maanden vrouwen op hun hijab af te doen. Op sociale media verschenen video’s van vrouwen zonder hijab, die bij hun arrestatie werden geslagen en over de grond gesleept. De verontwaardiging over de dood van Mahsa Amini is eveneens op sociale media begonnen, waar Iraniërs de zaak aangrijpen om zich tegen hijab-gerelateerd politiegeweld te keren onder de hashtag ‘moordagenten’. Verscheidene Iraanse parlementariërs hebben reeds aangekondigd de dood van Amini te zullen aankaarten in het parlement. President Ebrahim Raisi heeft een onderzoek gelast. Sinds de Iraanse revolutie van 1979 zijn vrouwen volgens de shariawetten verplicht hun haar te bedekken en lange, loszittende kleding te dragen. Veel Iraanse vrouwen kiezen voor een tussenweg en dragen relatief strakke, ‘westerse’ kleding met felgekleurde sjaals over het hoofd waarbij een deel van het haar wel te zien is. Jonge, met name hoogopgeleide Iraniërs kunnen zich al langer niet vinden in de strenge kledingvoorschriften van de sharia. Eind 2017 klommen vrouwen in Teheran op elektriciteitskastjes en andere verhogingen, trokken hun hijab af en hielden die met een stok demonstratief voor zich. Deze protestgolf hield twee maanden aan. Tientallen vrouwen werden gearresteerd en twee mannelijke sympathisanten kregen een gevangenisstraf van zes jaar. De Iraanse politiechef beloofde na de protesten dat de handhaving geliberaliseerd zou worden: vrouwen zonder hijab zouden niet langer worden gearresteerd. In plaats daarvan moesten ze alleen nog meedoen aan een ‘heropvoedingscursus’. Die belofte bleek niets waard: de controles werden alleen maar strenger en de arrestaties gewelddadiger.||https://www.volkskrant.nl/nieuws-achtergrond/iraniers-protesteren-tegen-strikte-islamwetten-en-hard-optreden-shariapolitie-na-dood-arrestante~b06b1f76/
2022-09-17||Jachtluipaard, verdwenen onder Britse kolonisatie, na zeventig jaar weer terug in India||Het jachtluipaard, de snelste katachtige ter wereld, kent een lange geschiedenis in India. In de zestiende eeuw zouden er wel 10 duizend hebben rondgelopen in wat toen nog het Mogolrijk was. De carnivoor, die minder agressief is dan andere katachtigen, was populair en werd gefokt en gehouden door keizers en andere leden van de elite. De liefde was minder groot bij de Britse kolonisten. Onder meer door Britse jagers en boeren die hun vee wilden beschermen, liep de populatie in de negentiende eeuw sterk terug. In 1952, toen India vijf jaar onafhankelijk was, werd het laatste jachtluipaard gezien. Ook een krimpend leefgebied door verstedelijking en een gebrek aan geschikt voedsel voor de jachtluipaarden speelden daar volgens experts een rol in. India heeft eerder pogingen ondernomen het jachtluipaard weer terug te krijgen. In 1970 was het land dicht bij het overbrengen van enkele Iraanse jachtluipaarden, maar nadat de Sjah van Iran moest aftreden stopten de onderhandelingen. Nu is er een deal gesloten met Namibië, waar ruim eenderde van de wereldpopulatie van zo’n 20 duizend jachtluipaarden leeft. Het verjaardagscadeau voor Modi kwam zaterdag aan in een aangepaste Boeing 747, onder begeleiding van vee-artsen en biologen. Na deze acht – vijf vrouwtjes en drie mannetjes – volgen er nog minstens dertien. Volgens de BBC is het de eerste keer dat een grote carnivoor van het ene naar het andere continent wordt vervoerd en wordt teruggeplaatst in het wild. Na een quarantaine van een maand, om te voorkomen dat ze enge ziektes verspreiden, gaan de acht jachtluipaarden het Kuno National Park in. In het park in het noorden van India krijgen ze de ruimte van 465 vierkante kilometer, ruim twee keer de oppervlakte van Amsterdam. Critici vrezen dat de jachtluipaarden er gevaar lopen, omdat er tientallen luipaarden rondlopen. Luipaarden zijn veel agressiever en sterker en kunnen de jachtluipaarden doden. Maar Indiase autoriteiten verzekeren dat ze het jachtluipaard goed zullen beschermen. Elk jachtluipaard krijgt een eigen team van vrijwilligers, die iedere beweging van het jachtluipaard kunnen volgen via een gps-tracker in hun halsband. Het is de bedoeling dat de dertien andere jachtluipaarden over andere nationale parken in India worden verspreid. Indiase natuurorganisaties staan sceptisch tegenover het plan. De luipaarden zouden met te weinig zijn om zich behoorlijk te kunnen voortplanten, waardoor een razendsnelle nieuwe uitsterving dreigt.||https://www.volkskrant.nl/nieuws-achtergrond/jachtluipaard-verdwenen-onder-britse-kolonisatie-na-zeventig-jaar-weer-terug-in-india~baaecf16/
2022-09-17||PSV en John de Jong na ‘unanieme vertrouwensbreuk’ per direct uit elkaar||De Jong vervulde sinds 2018 de rol van technisch directeur en verlengde in mei 2021 zijn contract nog tot 2024. Maar na een bewogen transferperiode, waarin de directie en de Raad van Commissarissen botsten, zegde het controlerend orgaan, onder leiding van zakenman Robert van de Wallen, het vertrouwen op in de oud-speler. De Jong besloot uiteindelijk zelf om op te stappen. Aanleiding voor het vertrek van De Jong zou het uitblijven van een uitgaande zomerse transfer zijn geweest. Volgens het Eindhovens Dagblad wees de directie een bod van 43 miljoen euro (inclusief bonussen) van Leeds United op Cody Gakpo af. Dat was tegen de wens van de Raad van Commissarissen in. Zij achtte het vanuit financieel oogpunt nodig dat PSV minimaal één speler voor de hoofdprijs zou verkopen. De club kon het geld, in de ogen van de Raad van Commissarissen, goed gebruiken. Zeker nadat de ploeg van trainer Ruud van Nistelrooij het hoofdtoernooi van de Champions League was misgelopen. In de play-offs bleek het Rangers FC van Giovanni van Bronckhorst te sterk. Het kostte de club minimaal twintig miljoen euro. Het was voor het vierde seizoen op rij dat PSV het miljardenbal misliep. Ook lukte het PSV niet om de landstitel te veroveren met De Jong als technische baas. Hoewel PSV naar buiten toe liet weten dat er afgelopen zomer geen noodzaak was om spelers te verkopen, nam de druk achter de schermen toe om een van de kroonjuwelen, Gakpo of Ibrahim Sangaré, voor een flinke som geld te laten gaan om geen rode cijfers te schrijven. Vlak voor het sluiten van de transfermarkt meldde Chelsea zich voor Sangaré en streden Southampton en Leeds United om de handtekening van Gakpo. De Jong besloot, met ruggesteun van algemeen directeur Marcel Brands en financieel directeur Frans Janssen, de biedingen van de clubs uit de Premier League resoluut van de hand te wijzen. Dat was tegen de wil van een deel van het controlerend orgaan in. Daardoor zou sinds het sluiten van de transfermarkt onrust zijn ontstaan op de burelen van het Philips Stadion. ‘Ik heb na een hectische laatste week van de transferwindow een evaluatie gehad met de Raad van Commissarissen’, zegt Brands op de clubkanalen van PSV. ‘Daaruit is naar voren gekomen dat er bij de Raad van Commissarissen unaniem een vertrouwensbreuk is ontstaan met betrekking tot het functioneren van John de Jong.’ Brands, die vanaf 2010 acht jaar technisch directeur was in Eindhoven, keerde deze zomer als algemeen directeur terug bij PSV. Met zijn ervaring en netwerk had hij een belangrijk aandeel in het samenstellen van de selectie die Van Nistelrooij tot zijn beschikking kreeg. ‘De directie is voortdurend een eenheid gebleven. Zowel gedurende de transferwindow als erna, maar voor John persoonlijk is het een reden geweest om na te denken over zijn toekomst. Na enkele dagen bedenktijd heeft John aangegeven dat er voor hem een onmisbare vorm van back-up is weggevallen’, aldus Brands over de vertrouwensbreuk tussen de Raad van Commissarissen en De Jong. ‘De sportieve ambitie van PSV heb ik altijd in alles voorop gesteld, met oog voor de financiële gezondheid van de club’, zegt De Jong. ‘Elke beslissing die deze zomer is genomen, had draagvlak van de hele directie. Deze staf en selectie zijn in staat om er een succesvol seizoen van te maken. Als PSV’er heb ik bijna de helft van mijn leven in verschillende rollen bij de club gewerkt. Dat zal ik blijven koesteren.’||https://www.volkskrant.nl/sport/psv-en-john-de-jong-na-unanieme-vertrouwensbreuk-per-direct-uit-elkaar~b79d673d/
2022-09-17||Hulp bereikt niet iedereen na klimaatramp Pakistan: ‘Het is nog niet afgelopen’ ||Zeker 33 miljoen mensen zijn getroffen door de ramp. De Pakistaanse overheid meldde vrijdag dat 90 duizend mensen op een dag zijn behandeld voor malaria, dengue en door water overdraagbare infectieziektes als tyfus en cholera. Zware moessonregens en smeltende gletsjers leidden sinds midden juni tot extreem hoge waterstanden. Op een bepaald moment stond eenderde van Pakistan onder water, een gebied zo groot als het Verenigd Koninkrijk. Op 26 augustus riep de Pakistaanse regering de noodtoestand uit en deed een oproep voor internationale hulp. Het officiële dodental loopt op tot meer dan 1.500 slachtoffers. Nieuws over het wegtrekkende water is een lichtpunt tussen alle ellende. De provinciale irrigatie-ambtenaar, Mohammad Irfan, meldde vrijdag dat de Indusrivier opnieuw ‘normaal’ naar de Arabische Zee stroomt. In de omliggende gebieden is het water volgens Irfan de laatste twee dagen tot wel een meter gedaald. Donderdag heropenden ingenieurs ook een belangrijke snelweg in de zuidwestelijke provincie Balochistan, waardoor hulpverleners sneller bij de getroffen gebieden kunnen komen. ‘Veel mensen hebben alles verloren en slapen in tenten langs de kant van de weg’, zei dokter Khalid Elsheikh Ahmedana van de Franse afdeling van Artsen zonder Grenzen in een persbericht. Ook hij is bezorgd over de gezondheidstoestand van de overlevenden in de getroffen regio’s: ‘Sommige ziekten die endemisch zijn in Pakistan kunnen zich nu verspreiden door de verslechterde levensomstandigheden en het gebrek aan hygiëne.’ In Pakistan zijn op dit moment ongeveer duizend medewerkers van de internationale hulporganisatie actief. Nadat VN-baas Antonio Guterres de overstromingen tijdens zijn bezoek aan Pakistan vorige week al een ‘ongekende klimaatcatastrofe’ noemde, bevestigden donderdag 26 wetenschappers van het internationale netwerk World Weather Attribution (WWA) het verband van de ramp met de klimaatverandering officieel. Door de opwarming van de aarde worden de moessonregens in het Zuid-Aziatische land intenser, schrijven ze in het onderzoek. De klimaatwetenschappers stellen op basis van weerdata en klimaatmodellen dat de regenval in de zwaarst getroffen provincies Sindh en Balochistan met 75 procent intenser was op de vijf dagen met het hevigste noodweer. In het algemeen regende het in die zuidelijke provincies zeven tot acht keer meer dan normaal tijdens de moessonmaand augustus. Naast de hevige regens kampte het land recent ook met hittegolven en bosbranden. ‘Momenteel zijn voedsel en schoon water de meest urgente noden’, zegt gezondheidsadviseur van Artsen zonder Grenzen, Kees Keus. De lokale medewerkers proberen die hulp te bieden in de getroffen regio en installeren er mobiele klinieken. ‘Op medisch vlak zien we heel wat kinderen met luchtweginfecties en mensen met malaria of diarree’, aldus Keus. Verder meldt de gezondheidsadviseur dat de hulpverleners worden geconfronteerd met grote logistieke problemen. ‘Veel wegen zijn verwoest en op doorgestuurde foto’s zie ik vaak een grote watermassa’, vertelt hij. Dat de hulpverlening verafgelegen regio’s niet bereikt, baart hem grote zorgen. ‘We proberen die gebieden te bereiken met gehuurde boten, maar sommige dorpen hebben nog geen hulp ontvangen.’ De komende maanden verwacht Keus weinig verbetering van de situatie. Door de mislukte oogsten dreigt er volgens de medisch adviseur later ook een economische crisis en een voedselcrisis. ‘Het is nog niet afgelopen’, zegt Keus. ‘Er wordt hevige regen voorspeld die de getroffen regio opnieuw onder water kan zetten.’||https://www.volkskrant.nl/nieuws-achtergrond/hulp-bereikt-niet-iedereen-na-klimaatramp-pakistan-het-is-nog-niet-afgelopen~bbf4be355/
2022-09-17||Soccer Mommy heeft mooie liedjes, maar ze blijven wel wat schuchter op het podium hangen ★★★☆☆||Het knusse Amsterdamse podium Bitterzoet blijkt op deze donderdagavond in twee opzichten te klein voor Soccer Mommy uit Nashville. Ten eerste: de zaalcapaciteit. Het in juni verschenen derde studioalbum Sometimes, Forever heeft Soccer Mommy zo veel nieuwe vrienden opgeleverd dat de beschikbare kaartjes snel weg waren. Ten tweede: de bühne. Soccer Mommy is het geesteskind van de 25-jarige Sophie Allison, maar op tournee heeft ze vier mannen bij zich die amper op het podium passen. In het luchtruim duelleren vier gitaarhalzen, waarvan een van een basgitaar, als zwaarden boven een kluwen ridders. Waarom eigenlijk drie gitaren? Zó gelaagd en ingewikkeld is de muziek van Soccer Mommy toch niet? Allison houdt op intrigerende wijze het midden tussen zoemende, aangenaam lijzige indierock met veel jarennegentigreferenties (beetje Lucy Dacus, beetje Beach House), maar haar melodieën raken ook aan het werk van vrouwen die als ‘commerciëler’ te boek staan, zoals Taylor Swift en Avril Lavigne. Daar heb je geen drie elektrische gitaren bij nodig, maar in de praktijk is juist het gitaargeluid mooi. Problematischer zijn die ene, soms veel te hard meppende drummer en de momenten waarop de derde gitarist zijn instrument wegzet, achter een synthesizer kruipt en een liedje als Unholy Affliction daar nogal mee dichtsmeert. In één opzicht blijkt Bitterzoet overigens niet te klein voor Soccer Mommy: het blijft allemaal zo schuchter op het podiumpje hangen. Allison en haar mannen weten maar mondjesmaat duidelijk te maken waarom het nou echt van toegevoegde waarde is om de songs live te ondergaan. Soccer Mommy moet het puur van de liedjes hebben. Die zijn vaak mooi genoeg: Shotgun, Lucy, de rockende toegift Don’t Ask Me of het mijmerende Still, prachtig solo door Allison uitgevoerd. Vooruit, tóch leuk dat we er waren.||https://www.volkskrant.nl/cultuur-media/soccer-mommy-heeft-mooie-liedjes-maar-ze-blijven-wel-wat-schuchter-op-het-podium-hangen~b792a12f/
2022-09-17||‘De opluchting in Izjoem is heel groot, maar die gaat bijna altijd gepaard met pijn en verdriet’||‘Izjoem is een van de zwaarst getroffen steden, dus we wilden er sowieso al heen. En omdat er berichten waren dat er een massagraf was gevonden, was het extra interessant. ‘Die graven zijn aangetroffen in een idyllisch dennenbos aan de rand van de stad. Je komt daar via een modderig weggetje, langs loopgraven. Normaal gesproken is het er rustig en ruikt het er lekker. Nu hing er de verschrikkelijkste geur die je je voor kunt stellen: van menselijke lijken. ‘Er waren veel mensen bezig met het uitgraven van die graven, om te onderzoeken wie er liggen en wat er met ze is gebeurd. Je had er mensen in overalls met mondkapjes voor, die het graafwerk deden. Er liepen politiemensen rond, en mensen met shirts waarop in het Oekraïens stond: oorlogsmisdadenonderzoek. ‘Niet iedereen die er ligt zal zijn vermoord of gemarteld. Sommigen zijn ook omgekomen door bombardementen; er liggen ook militairen. Eigenlijk is het een uitbreiding naast het gewone kerkhof. Maar je kon ook mensen zien waarvan de handen vastgebonden waren. ‘Dat er zoveel mensen waren die in stilte hun werk deden, was wel onwerkelijk. Iedereen was ontdaan en onder de indruk. Doden zien doet altijd wat met je, maar dit was wel heel heftig.’ ‘Oekraïne organiseerde vanuit Charkiv een perstrip waarmee je met de bus naar Izjoem kon. Er zijn bussen met journalisten vertrokken, maar wij wilden niet met zo’n bus mee. We zijn op eigen gelegenheid gegaan. ‘Zo’n georganiseerde trip vind ik niet prettig werken. Je weet niet precies wie je als gesprekspartner voorgeschoteld krijgt en je bent gebonden aan het programma van de organisatie. Maar op eigen gelegenheid gaan maakt het wel iets moeilijker. ‘Je krijgt te maken met wegblokkades, checkpoints. Je moet wat meer rondvragen om er te komen en van je creativiteit gebruikmaken. Maar als het lukt om er te komen heb je wel meer vrijheid. We gingen bijvoorbeeld mee met een patrouille van militairen die op zoek zijn naar mensen die tijdens de bezetting met de Russen hebben gecollaboreerd. Dat zou met een perstrip niet gelukt zijn.’ ‘Ik was er voor het eerst in maart en daarna in juli, en je ziet nu echt dat de oorlog in een andere fase terechtgekomen is. Ik heb me altijd verwonderd in de standvastigheid van de mensen hier en het geloof in de kracht van het land en het leger. Na dit militaire succes is het zelfvertrouwen verder gegroeid. ‘Die blijdschap vertaalt zich ook naar ons toe. Op pad met dat groepje militairen kwam er op een zeker moment iemand aanfietsen. Die herkende een van de militairen en begroette hem met een omhelzing. En wij werden vervolgens ook omhelsd. Izjoem is bevrijd, Oekraïne heeft de macht terug en iedereen in de buurt deelt mee in de blijdschap. ‘De opluchting is hier heel groot, maar die gaat bijna altijd gepaard met pijn en verdriet. Iedereen is wel iemand verloren, iedereen komt terug in een gebombardeerd huis. Er zijn nog steeds grote alledaagse problemen, het leven is nog primitief, het is moeilijk om aan eten te komen. Maar je hoeft niet meer elke dag bang te zijn als je over straat loopt om beroofd, verkracht of gedood te worden door de Russen. Het overleven is iets makkelijker geworden.’ ‘Je ziet wel echt een andere dynamiek na de bevrijding in vergelijking met maart. Toen was de dreiging heel groot: gaan we het als Oekraïne wel redden? Wat we aantreffen en moeten beschrijven is nog steeds heel erg, maar er zit ook ergens een soort progressie in. ‘Er is veel ellende, de doden zijn verschrikkelijk. Maar wat ik het moeilijkst vind zijn misschien niet zozeer de doden – natuurlijk hadden die mensen moeten blijven leven – maar het lijden van de levende mensen. Op elke straathoek kom je mensen tegen die iets of iemand kwijt zijn. En het mag dan militair beter gaan, maar op zo’n moment is het heel moeilijk om te zeggen: het komt wel goed.’||https://www.volkskrant.nl/nieuws-achtergrond/de-opluchting-in-izjoem-is-heel-groot-maar-die-gaat-bijna-altijd-gepaard-met-pijn-en-verdriet~b2519d600/
2022-09-17||Libische militie houdt honderden Tsjadische arbeiders vast uit wraak||Voor de negende dag op rij werden vrijdag tientallen Tsjadische arbeiders opgepakt in Ajdabiya, een stad in het noordoosten van Libië. Op sociale media gaan foto’s rond van groepen arrestanten die op de grond zitten, omringd door soldaten. De massale arrestaties zijn het werk van de Ajdabiya-brigade, die wordt geleid door de schoonzoon van krijgsheer Khalifa Haftar. Het gaat om een vergeldingsactie voor de arrestatie van vier Libiërs uit Ajdabiya. De Tsjadische autoriteiten pakte de mannen begin deze maand op op verdenking van het stropen van bedreigde dieren. ‘De campagne gaat nog steeds door’, zei een bron binnen de Libische veiligheidsdiensten tegen de Britse krant The Guardian. ‘Het kan een punt bereiken waarop de banden met Tsjaad worden verbroken als er iets met de vier Libiërs gebeurt.’ Naar schatting werken er 50 duizend mensen uit Tsjaad in Libië, vooral in de goudwinning en de landbouw. Het zijn over het algemeen arme, jonge mannen die illegaal in Libië verblijven. ‘Veel van deze Tsjadiërs hebben infectieziekten. We zijn van plan ze terug te sturen naar Tsjaad, aangezien velen van hen niet de juiste papieren hebben om in Libië te blijven’, aldus de bron. De Libiërs werden ingerekend na een achtervolging in het noordoosten van Tsjaad. Volgens de Tsjadische minister van Milieu, Mahamat Ahmet Lazina, waren in totaal vijf voertuigen illegaal de grens overgegaan. Drie van de voertuigen wisten Libië te bereiken. De ingezetenen van de andere auto’s werden opgepakt op verdenking van het stropen van een zeldzame antilopesoort. Daarvoor kunnen ze tot vijf jaar gevangenisstraf krijgen. Dat Libië het spel zo hard speelt, maakt het aannemelijk dat de gearresteerde mannen behoren tot de Ajdabiya-brigade of in ieder geval nauwe banden met de militie onderhouden. In Libië strijden allerlei partijen en milities in verschillende allianties al jaren om de macht. Een van de machtigste spelers in het oosten van Libië is Khalifa Haftar, commandant van het zelfbenoemde Libische Nationale Leger, gesteund door Russische huurlingen van de Wagner Group. Het is algemeen bekend dat de vier Libiërs onderdeel uitmaken van een stropersnetwerk dat al jaren actief is in het noordoosten van Tsjaad. Ze zouden het in deze regio gemunt hebben op Barbarijse schapen, roofvogels en de met uitsterven bedreigde Damagazelle. Dit is het grootste type gazelle ter wereld, maar ook de minst talrijke. De soort is namelijk erg gewild om haar vacht. Minister Lazina noemde de stroperij een enorme ‘internationale schande’ en benadrukte dat Tsjaad zich inzet voor de bescherming van wilde dieren. Het straatarme land worstelt al heel lang met stropersbendes uit Soedan en Libië, die volgens cijfers van de VN ongeveer vierduizend olifanten doodden tussen 2002 en 2010. Het Libische ministerie van Buitenlandse Zaken ontkent dat het om stropers gaat en zegt dat de mannen ‘per ongeluk’ het buurland waren binnengereden. Het ministerie claimt met Tsjaad te onderhandelen over de vrijlating van de vier, maar dat is niet door de Tsjadische autoriteiten bevestigd.||https://www.volkskrant.nl/nieuws-achtergrond/libische-militie-houdt-honderden-tsjadische-arbeiders-vast-uit-wraak~baa69379/
2022-09-17||Waarom dagbladen wangedrag van topman in het eigen bedrijf verzwegen||‘Het is de meest pure vorm van lezersverraad die ik ooit heb gezien in de historie van de journalistiek.’ Het waren straffe woorden, die ondernemer en podcastmaker Yves Gijrath in februari in de mond nam in het tv-programma VI Vandaag, en ze waren onder meer gericht aan de Volkskrant. Het verraad bestond er volgens Gijrath uit dat de kranten van uitgeverij DPG Media niet hadden bericht over een geval van seksueel grensoverschrijdend gedrag binnen de eigen muren. DPG, het grootste mediabedrijf van Nederland en België, nam in 2016 lovend afscheid van topman Jaak Smeets. Na een gloedvolle carrière van ruim twintig jaar had hij er zelf voor gekozen ‘nieuwe horizonten’ op te zoeken, beweerde het concern destijds. De werkelijkheid was minder rooskleurig, onthulde Gijrath in februari in zijn podcast The Gygs. Smeets was ontslagen wegens klachten over seksueel grensoverschrijdend gedrag. De hoofdredacteuren van de Volkskrant, Trouw en Het Parool waren op de hoogte van het wangedrag, maar publiceerden daar niet over. De kwestie schuurde des te meer, omdat de kranten een paar weken daarvoor wél uitvoerig berichtten over The Voice of Holland. Kandidaten van de talentenjacht vertelden in januari in het online programma Boos over seksueel misbruik door jury­leden en de bandleider. De uitzending bracht een grote stroom reacties teweeg en er volgden publicaties over misstanden in andere organisaties, zoals bij Ajax en De Telegraaf. Meer nog dan de eerste #MeToo-golf in 2017 leken de misstanden bij The Voice Nederland wakker te schudden: seksueel getint wangedrag is een structureel probleem. Het kabinet benoemde PvdA’er Mariëtte Hamer als regeringscommissaris grensoverschrijdend gedrag. Zij moet het debat over dit thema aanjagen en het kabinet adviseren. Ook de Arbeidsinspectie doet sinds deze zomer onderzoek bij onder meer een aantal mediabedrijven. De toezichthouder wil weten wat die organisaties doen om wangedrag te voorkomen. Na de onthullingen over The Voice ontvingen duizenden werknemers van hun leidinggevende mailtjes met oproepen om grensoverschrijdende situaties vooral te melden. Daarnaast communiceren bedrijven nu wat opener over dit soort gevoelige zaken, ziet Stefan Sagel, hoogleraar Arbeidsrecht aan de Universiteit Leiden en advocaat bij De Brauw. Als er in het verleden iemand moest vertrekken na seksuele intimidatie, werd er vaak geheimhouding afgesproken. Daar zijn bedrijven door de #MeToo-beweging nu terughoudender in, zegt Sagel. ‘Want als er dan kritische vragen komen, zit je contractueel klem en kun je als organisatie niets zeggen.’ Dat is volgens DPG ook het geval in de zaak rond Jaak Smeets, die zich afspeelde voor de eerste #MeToo-golf. Het bedrijf is in 2016 met een slachtoffer overeengekomen niets over de zaak te openbaren zonder wederzijdse instemming. Voor de onafhankelijke redacties hoeft dat geen belemmering te zijn erover te publiceren. Toch gebeurde dat jarenlang niet. Toen de waarheid in februari dit jaar uitkwam, gaf dat ook ongemak bij DPG-journalisten. Het lijkt hypocriet: van anderen steeds openheid eisen, terwijl de vuile was van het eigen bedrijf binnenskamers blijft. Schoten media in een kramp toen het ging om een misstand in eigen gelederen? En zijn daaruit lessen te trekken voor de toekomst? Een reconstructie van een gevoelige zaak die jarenlang sluimerde in een mediabedrijf, zonder dat iemand naar buiten trad. In het voorjaar van 2015 is er in België grote opwinding. Een van ’s lands bekendste politici, Steve Stevaert, wordt voor de rechter gedaagd wegens verkrachting. Op de dag dat de zaak in het nieuws komt, raakt de politicus vermist. Niet veel later wordt zijn levenloze lichaam aangetroffen in een kanaal in Hasselt. Hij heeft zichzelf van het leven beroofd. Op de redactie van de Belgische krant De Morgen, onderdeel van DPG, wordt druk overlegd hoe deze zaak moet worden verslagen. Maar in een gesprek met de hoofdredactie zegt een journalist ineens iets onverwachts: ‘Wij hebben er hier ook zo een rondlopen.’ De journalist van De Morgen wil niet met haar naam in de krant, vertelt ze nu aan de telefoon. Ze is niet meer werkzaam voor DPG, en heeft bij haar vertrek een overeenkomst getekend waarin staat dat ze zich niet negatief zal uitlaten over haar voormalige werkgever. Haar advocaat vreest dat haar ontslagvergoeding kan worden teruggevorderd als ze zich openlijk uitspreekt. Omdat ze het een zaak vindt van maatschappelijk belang, herhaalt ze nu toch wat ze in 2015 ook met haar hoofdredactie heeft gedeeld. Hoe directielid Jaak Smeets haar in 2011 tweemaal meevroeg voor een etentje, nadat hij eerst een tijdlang via mail contact had gezocht. Hoe ze dacht dat ze een dergelijke uitnodiging niet kon weigeren. Het eerste diner blijft onschuldig, maar het tweede etentje, in een Italiaans restaurant, neemt een ongemakkelijke wending. ‘Smeets zei: ik ben veel in Nederland en blijf daar vaak slapen. Hij nodigde me uit om ook daar te blijven overnachten. ‘Dan gaan we Amsterdam in’, zei hij. Een rare uitnodiging, want ik moest daar niet voor mijn werk zijn, dus ik praatte eroverheen.’ Smeets staat er later die avond op dat hij haar thuis brengt, ook al woont ze een paar honderd meter verderop. Als hij de auto voor haar huis parkeert, legt hij zijn hand op haar been en probeert haar te zoenen. Ze vlucht zonder te groeten snel de wagen uit. Het is de laatste keer dat hij haar mee uit eten vraagt. Als de journalist het verhaal vier jaar later op de redactie van De Morgen vertelt, brengt ze ook een ander, heftiger voorval ter sprake. Een andere journalist van een DPG-krant – die zelf geen vragen van de Volkskrant wil beantwoorden en niet met deze zaak in verband wil worden gebracht – is eerder ook mee uit eten genomen door Smeets. Zij vertelde haar collega dat hij haar toen belaagde en handtastelijk werd. De journalist van De Morgen vertelt op dat moment wat ­lacherig over deze voorvallen aan haar hoofdredacteuren, Lisbeth Imbo en An Goovaerts. Zij doen er uiteindelijk niets mee. Er wordt geen melding gedaan bij een vertrouwenspersoon en er volgt geen onderzoek. Goovaerts, tegenwoordig projectmanager bij DPG en tevens Belgisch woordvoerder, bevestigt dat de twee kwesties toen ter sprake zijn gebracht. Ze deed er niets mee omdat de werknemer ‘zelf geen acties wilde ondernemen’. Maar, werpt de journalist nu tegen, ‘als de hoofdredactie er iets mee had willen doen, was ik daar ook niet voor gaan liggen’. ‘Mijn leidinggevenden behandelden het niet als een groot issue.’ Zelf heeft ze niet aangedrongen op verdere stappen, omdat ze haar ervaring op dat moment ‘te klein vond om iemand van zijn kaliber aan te klagen’. Pas als twee jaar later de #MeToo-discussie losbarst, wordt haar duidelijk dat de misstappen van het directielid niet op zichzelf staan en een uiting zijn van een groter maatschappelijk probleem. In een column beschrijft ze dan haar worsteling als verslaggever met dit onderwerp. Ze citeert daarin een vriend die journalisten hypocriet vindt: ‘Jullie zeggen ‘speak up’, maar jullie speaken zelf niet up.’ In 2015 doet ze er, op dat ene gesprek met de hoofdredactie na, inderdaad het zwijgen toe. Ze denkt dat het consequenties kan hebben voor haar baan als ze er werk van maakt. ‘Ik was allang blij dat Smeets mij met rust liet.’ Jaak Smeets maakt in de jaren negentig zijn opmars in het concern, toen nog De Persgroep geheten. Samen met Paul ­Daenen staat hij dan aan het hoofd van Het Laatste Nieuws (HLN), het Belgische equivalent van De Telegraaf. Terwijl de meeste kranten lezers kwijtraken, bereikt de oplage van HLN recordhoogtes. Die context is essentieel om de positie van Smeets binnen DPG te begrijpen, zeggen Vlaamse journalisten: als ware hij een reddende engel tovert hij een noodlijdend dagblad om tot een bloeiende krant. Zijn succes wordt in 2003 beloond met een benoeming tot journalistiek directeur. In die functie geeft Smeets sturing aan de hoofdredacties van een groeiend aantal kranten. Als DPG in 2009 eigenaar wordt van de Volkskrant, Trouw en het AD (Het Parool werd eerder aangekocht), wordt Smeets naar Nederland gestuurd om die redacties te reorganiseren. Het is in Nederland tot dan toe zeer ongebruikelijk dat een moederbedrijf zich op die manier met de krant bemoeit. De Volkskrant-redactie stelt kritische vragen over Smeets’ aanwezigheid op de redactievloer. ‘Hij kan dwingend zijn’, zegt toenmalig hoofdredacteur Pieter Broertjes in 2010, ‘maar hij heeft niet het laatste woord.’ In 2015 koopt DPG uitgeverij Wegener op en wordt daarmee ook eigenaar van zeven grote regionale kranten, waaronder de Gelderlander en Brabants Dagblad. Opnieuw is het Smeets die de hoofdredacties komt vertellen wat de bedoeling is. Het levert hem de bijnaam ‘opper-hoofdredacteur’ op. Na die vernieuwingsoperatie in Nederland – de Volkskrant verscheen voortaan op tabloidformaat – richt Smeets zich vanaf 2016 weer meer op de Belgische titels. Daar gaat hij weer samenwerken met zijn voormalig compagnon Paul Daenen, die inmiddels journalistiek directeur is voor de Vlaamse kranten. Daenen benadert in die periode ineens de twee vrouwen die eerder door Smeets zijn belaagd, vertelt de journalist van De Morgen. ‘Hij nam ons mee uit eten’, zegt ze. ‘Hij drong erop aan om onze nare ervaringen te delen met een vertrouwenspersoon. Daenen zei ook een derde vrouw te kennen die door Smeets werd lastiggevallen.’ Hoe hij aan die informatie komt, vertelt hij niet. Daenen, nog altijd werkzaam voor DPG, reageert niet op vragen. De plotselinge interesse vindt de journalist van De Morgen opmerkelijk. Het is een jaar nadat ze haar hoofdredactie over Smeets’ gedrag informeerde. ‘Waarom was er nu wel ineens belangstelling voor ons verhaal?’ Daenen en Smeets zijn in die tijd verwikkeld in een richtingenstrijd, vertellen meerdere (oud-)medewerkers van DPG. Ze liggen met elkaar in de clinch over de aanstelling en aansturing van hoofdredacteuren van Het Laatste Nieuws en De Morgen. ‘Ik had het gevoel dat onze ervaringen werden gebruikt in die machtsstrijd tussen Smeets en Daenen’, vertelt de journalist van De Morgen. Na het etentje stuurt de journalist een e-mail aan DPG-eigenaar Christian Van Thillo. Ze schrijft dat ze bang is te worden gemangeld in een vete tussen Daenen en Smeets. De topman belt haar een dag later op. Van Thillo is emotioneel. ‘Hij vroeg me meermaals: wat moet ik hier nu mee?’, vertelt de vrouw. ‘Dat was eerlijk, maar ook moeilijk. Het is niet mijn verantwoordelijkheid om over de baan van Smeets te beslissen.’ Van Thillo geeft geen antwoord op vragen over dit telefoontje. Via een woordvoerder wil hij slechts kwijt dat hij in 2016 voor het eerst hoorde van de geruchten over Smeets. Toen is ‘direct een externe expert aangesteld’. De journalist van De Morgen besluit om meerdere redenen haar verhaal niet te delen met deze externe vertrouwenspersoon, Katrien Nuyts. Ze vindt haar ervaring ‘niet groot genoeg’ voor een officiële klacht, ze voelt zich ongemakkelijk omdat ze in haar werk nog steeds met Smeets te maken heeft en vanwege de machtsstrijd tussen hem en Daenen. Twee anderen doen hun verhaal wel aan de vertrouwenspersoon, bevestigt DPG. Zij reageren beiden niet op vragen van de Volkskrant. In de zomer van 2016 brengt Nuyts verslag uit. Ze stelt vast dat Smeets zich schuldig maakte aan ‘een aantal ongepaste avances’, die niet van dien aard zijn dat de betrokken vrouwen een formele klacht willen indienen. Smeets krijgt een berisping. Enkele maanden later, in het najaar van 2016, ontvangt DPG van een vierde vrouw wel een klacht. Die leidt tot zijn ontslag. Drie bronnen van de Volkskrant, die destijds leidinggevende functies hadden binnen het concern, stellen dat de vrouw een verhouding had met Smeets. Nadat zij de relatie had afgekapt, zou hij haar zijn blijven lastigvallen. Het Vlaamse onderzoeksjournalistiek platform Apache schrijft in februari dat de vrouw een ‘lijvig dossier’ had met mails, sms’jes en foto’s. Daaruit zou blijken dat Smeets zich aan meer dan alleen ‘ongepaste avances’ had bezondigd. Ongeveer twee maanden na het indienen van haar klacht vertrekt de journalist uit het bedrijf. Haar advocaat Jo Muylle zegt dat ze geen vragen kan beantwoorden, omdat op haar verzoek in haar vertrekregeling is afgesproken dat niets met de buitenwereld mag worden gedeeld over deze kwestie. Het is niet de eerste keer dat Smeets een affaire had met een ondergeschikte. Als Van Thillo hem in 2016 op het matje roept over de officiële klacht, biecht Smeets op dat hij in de loop der jaren met meerdere vrouwen in het bedrijf relaties heeft aangeknoopt. Drie bronnen stellen onafhankelijk van elkaar dat Van Thillo hun persoonlijk heeft verteld over deze biecht van Smeets. Van Thillo en Smeets beantwoorden geen vragen hierover. Er is na zijn ontslag geen verder onderzoek gedaan naar ander grensoverschrijdend gedrag door Smeets, aldus DPG. Journalisten van de Vlaamse krant De Standaard en van Apache (beiden niet van DPG) bellen in 2016 wel rond over geruchten die ze hebben gehoord over het wangedrag. Maar de vrouwen wier namen rondzingen willen niets zeggen en het bedrijf houdt vast aan de eigen lezing. Die luidt dat Smeets er na 21 jaar voor heeft gekozen om het ‘wat rustiger aan te doen’. Christian Van Thillo prijst Smeets bij zijn vertrek voor zijn rol als leider, inspirator en ‘bezieler’. De leugen over het vertrek van Smeets is DPG op veel kritiek komen te staan. Want als je in je publicaties iedereen de maat neemt en van de hele samenleving openheid verwacht, moet je als mediabedrijf dan niet het goede voorbeeld geven? DPG-woordvoerder Babet Verstappen zegt dat de zaak is stilgehouden op uitdrukkelijk verzoek van het slachtoffer. Maar niets delen met de buitenwereld over het wangedrag, is nog iets anders dan iemand na een gedwongen ontslag jubelend uitzwaaien. ‘Misleiding’, oordeelde directeur André Kreuze van het Landelijk Instituut Vertrouwenspersonen daarover eerder in deze krant. Toch kon het bedrijf ‘weinig anders dan het vertrek vrijwillig noemen’, pareert Verstappen die kritiek: ‘Een prominente medewerker in onze organisatie kan namelijk niet ineens zomaar verdwijnen.’ Het is vrij gebruikelijk om bij een gedwongen vertrek afspraken te maken over ‘neutrale communicatie’, zegt Stefan Sagel, hoogleraar arbeidsrecht in Leiden en tevens advocaat in dit soort zaken. ‘Vaak op verzoek van de werknemer die wordt ontslagen. Dat soort zaken worden veelal in den minne geregeld. Als werkgever zul je geen dikke ontslagvergoeding willen betalen, maar wil je wél graag snel van iemand af. Om te voorkomen dat de werknemer het ontslag aanvecht en je in een jarenlange juridische procedure belandt, wordt dan als tegemoetkoming vaak afgesproken iemands reputatie te beschermen.’ Smeets kreeg volgens het bedrijf inderdaad geen ontslagvergoeding. Toch ging hij niet met lege handen weg. Net als bij veel andere commerciële bedrijven kunnen DPG-medewerkers in de top via een optieregeling aandelen in het bedrijf aanschaffen. ‘Bij een einde dienstverband moet de medewerker die terug verkopen aan de onderneming’, aldus woordvoerder Verstappen. Het bedrijf wil niet zeggen hoeveel Smeets ontving voor zijn aandelen. De vraag of er met Smeets afspraken zijn gemaakt om zijn reputatie te beschermen, laat DPG eveneens onbeantwoord. De afgelopen jaren zijn dat soort geheimhoudings­afspraken minder gangbaar dan ze destijds waren, ziet Sagel. Dat begon in 2017, toen Hollywood-producer Harvey Weinstein werd beschuldigd van verkrachting en de internationale #MeToo-beweging op gang kwam. In sommige Amerikaanse staten is het inmiddels zelfs wettelijk verboden geheimhouding af te spreken als iemand vertrekt na seksueel grensoverschrijdend gedrag. In Nederland zijn bedrijven daar uit eigen beweging ook al terughoudender mee, ziet Sagel. ‘Als je gebonden bent aan een zwijgplicht en je niet kunt reageren als zo’n zaak naar buiten komt, is dat schadelijk voor een organisatie. Dan ontstaat al snel de suggestie van een doofpot.’ Dat is precies wat er in februari van dit jaar gebeurt in de kwestie-Smeets. Podcastmakers Yves Gijrath en Erik de Vlieger, die de zaak onthullen, vinden het hypocriet dat de DPG-kranten met geen woord repten over de kwestie, terwijl meerdere hoofdredacteuren in 2016 op de hoogte waren van de werkelijke reden van Smeets’ ontslag. Waar DPG als overkoepelend bedrijf gehouden was aan de geheimhoudingsafspraak met het slachtoffer, werken de redacties onafhankelijk. In redactiestatuten is immers vastgelegd dat de directie van het bedrijf zich niet bemoeit met de inhoud van de krant. Waarom publiceerden zij in eerste instantie niets? Volgens Philippe Remarque, in 2016 hoofdredacteur van de Volkskrant en tegenwoordig directeur-uitgever van DPG Media, was het journalistiek niet interessant. ‘De nieuwswaarde was heel gering. Er was een onbekende Belg wegens handtastelijkheden ontslagen. Smeets was weg, en geen van de betrokkenen wilde publiciteit, ook de vrouwen niet. Daardoor kwam de mogelijkheid van een verhaal niet eens in me op.’ Trouw vond zijn vertrek in eerste instantie wel journalistiek relevant: het dagblad meldde destijds op pagina 2 van de zaterdagkrant dat Smeets het bedrijf verliet. Toen Trouw-hoofdredacteur Cees van der Laan kort daarop hoorde van de werkelijke ontslagreden, zag hij ‘geen aanleiding om er dieper in te duiken, omdat er maatregelen tegen de persoon waren genomen en omdat hij voor onze lezers een relatief onbekende was’. ‘In het huidige tijds­gewricht hadden we misschien een andere journalistieke keuze gemaakt.’ Remarque heeft ook het idee dat deze zaak met terugwerkende kracht met andere ogen wordt bekeken, door de #MeToo-kwesties die na die tijd zijn gevolgd. ‘Dat vertekent het beeld van de huidige waarnemer.’ De Volkskrant berichtte ook al voor het ‘MeToo-tijdperk’ over seksueel grensoverschrijdend gedrag, bijvoorbeeld in 2015 op de Amsterdamse Theaterschool. Maar volgens Remarque zijn dat onvergelijkbare zaken. ‘Daar ging het om bekende figuren in Nederland, oud-­studenten die een zittende leider beschuldigden, slachtoffers die zich niet gehoord voelden, een cultuur waar intern onderzoek naar werd verricht. Als dat allemaal het geval was geweest met Smeets, was het idee van een journalistiek verhaal wel aan de orde geweest. Maar ik beschouwde dit als een eenmalig incident rond een individu.’ Ombudsman Jeroen Trommelen van de Volkskrant vindt het journalistieke argument om niet over de zaak te schrijven, weinig overtuigend. ‘De weggestuurde Smeets was weliswaar een ‘onbekende Belg’, schreef hij in maart in zijn column, ‘maar ook de innige rechterhand van directeur/eigenaar Christian Van Thillo die beschikt over de toekomst van alle hoofdredacteuren van titels in het concern’. Dat maakt ook duidelijk dat hier meer belangen speelden dan alleen journalistieke. De hoofdredacteuren die wisten van de zaak, waren tegelijkertijd werknemer van het bedrijf waarbinnen de kwestie zich afspeelde. Ronald Ockhuysen, tot 2021 hoofdredacteur van Het Parool, schetst hoe ingewikkeld hij dat vond. Op de misdragingen door Smeets wil hij niet inhoudelijk ingaan, nu hij vertrokken is bij DPG. ‘Weg is weg.’ Maar hij bevestigt wel dat hij in 2016 aanwezig was bij een vergadering met Christian Van Thillo met twee andere hoofdredacteuren, van de Volkskrant en Trouw. Het was ongeveer zes weken na Smeets’ vertrek en ze zaten bij elkaar om een verandering in de bedrijfsstructuur te bespreken. Toen het ontslag ter sprake kwam, veranderde plots de toon, zegt Ockhuysen. ‘Van Thillo liet geëmotioneerd weten dat vanaf dat moment de bijeenkomst persoonlijk was en dus off the record, zoals dat dan heet. Aan die afspraak hebben alle aanwezigen zich gehouden. Dat was niet per se vreemd, omdat Smeets voor de lezers een onbekende Belg was. Maar eventuele twijfels over al of niet publiceren, zijn door de aanwezige hoofd­redacteuren ongetwijfeld ook meteen verdrongen.’ Dat geldt in elk geval wel voor hemzelf, zegt Ockhuysen. ‘Natuurlijk is het even door mijn hoofd gegaan. Je journalistieke radar gaat in zo’n situatie draaien, die schakel je niet ineens uit. Smeets was in Nederland geen publieke figuur, maar wel een topman binnen een belangrijk bedrijf. Had zo’n ernstige zaak zich afgespeeld bij Philips of de gemeente Amsterdam, dan hadden we volgens mij harder nagedacht of we er journalistiek iets mee moesten. Nu werd die vraag al in de kiem gesmoord. Want de man die de geheimhouding afkondigde, was ook de man die jouw krant in zijn bezit heeft.’ Hij is er terugblikkend ‘helemaal niet trots op’, zegt Ockhuysen. ‘Maar mooier kan ik het niet maken. We hadden nu eenmaal die afspraak gemaakt met Christian Van Thillo. Niemand had de moed die te schenden.’ Alexander Pleijter, die journalistiek doceert aan de Universiteit Leiden, vindt dat deze situatie perfect ­illustreert waarom een mediabedrijf de zakelijke en de journalistieke kant strikt moet scheiden. ‘Je ziet dat die twee takken de laatste decennia meer en meer verweven zijn geraakt. Het overleg tussen directies en hoofd­redacties is inniger geworden.’ Dat een eigenaar zijn rechterhand naar de redacties stuurt om te vertellen hoe ze hun werk moeten doen, zoals Smeets deed, was bij de Volkskrant bijvoorbeeld niet eerder gezien. Die intensievere bemoeienis kan volgens Pleijter de redactionele onafhankelijkheid in gevaar brengen. Volgens Pleijter zou een eigenaar nooit van hoofdredacteuren mogen vragen bepaalde informatie voor zich te houden. ‘Hij weet toch ook wat hun werk inhoudt? Als je als eigenaar niet wil dat deze informatie publiek wordt, kun je er beter helemaal niets over zeggen.’ DPG noemt het delen van ‘zakelijke en soms ook personele informatie’ met hoofdredacties ‘niet meer dan normaal en noodzakelijk om het werk goed te kunnen doen’. Remarque zegt in deze kwestie geen enkele spanning te hebben gevoeld tussen zijn rol als werknemer en als journalist. ‘Ik zat helemaal niet in een lastig parket. De eigenaar en ik beschouwden het als een bedrijfsinterne zaak die correct was afgehandeld, niet als een journalistiek dilemma.’ Dat was het volgens Pleijter wel, en de hoofdredacteuren hadden zich wat hem betreft moeten verzetten tegen het verzoek om te zwijgen. ‘Je had de koppen bij elkaar kunnen steken: kunnen wij dit wel onder de pet houden? Je weet dat het tegen je gebruikt wordt als het uitkomt. En terecht. Als er elders een probleem is, staan er grote koppen op de voorpagina. Als je dan zwijgt als er bij jezelf iets aan de hand is, ben je niet geloofwaardig. Het is schadelijk voor de betrokken titels en voor de journalistiek in het algemeen.’ Volgens Thomas Bruning, jurist en algemeen secretaris van journalistenvakbond NVJ, heb je als hoofdredacteur in zo’n situatie de mogelijkheid de gevraagde vertrouwelijkheid te doorbreken. ‘Een eigenaar kan iets wel tot bedrijfsgeheim bestempelen, maar als er sprake is van een maatschappelijke misstand, weegt je journalistieke rol als hoofdredacteur zwaarder. Daarin ben je beschermd door het redactiestatuut.’ In dit geval zouden hoofdredacteuren volgens Bruning idealiter eerst bij de directie aandringen op meer openheid en het instellen van een breder onderzoek. ‘Je gaat niet direct over tot publiceren. Maar als een bedrijf niets doet, kan het uiteindelijk wel je journalistieke plicht zijn om hier een verslaggever op te zetten. Ik geef toe: vanaf de zijlijn is dat makkelijk gezegd. In de praktijk kan er flinke druk worden uitgeoefend. Hoe meer hoofdredacties bij het hoogste management worden betrokken, ook qua beloning en bonussen, hoe moeilijker het is hun journalistieke rol op de eerste plaats te zetten.’ Voor de buitenwereld lijkt deze zaak een paradox: juist van een mediabedrijf zou je openheid verwachten. Maar socioloog Mart Willekens van de Universiteit Gent is niet verbaasd door de geslotenheid van DPG. Hij deed in 2018 onderzoek naar seksueel grensoverschrijdend gedrag in de Belgische cultuur- en mediasector. Willekens ziet een aantal kenmerken in de mediawereld die het aankaarten van nare ervaringen lastig maakt en de neiging om reputaties te beschermen groot. Zo wijst de onderzoeker erop dat het Belgische en Nederlandse medialandschap worden gedomineerd door slechts twee bedrijven: DPG en Mediahuis. Dat maakt het volgens Willekens moeilijker om wangedrag intern en extern aan te kaarten, omdat er weinig alternatieve werkgevers zijn. ‘Als je er daar uit ligt, is het snel gedaan.’ Bovendien blijkt uit zijn onderzoek dat informele contacten enorm belangrijk zijn voor een carrière in de mediawereld. Ben je invloedrijk in dat netwerk, dan zijn er veel mensen die iets aan jou te danken hebben. ‘Zo’n centrale figuur zal door veel mensen in bescherming worden genomen’, legt Willekens uit. ‘Want ben je ooit door iemand geholpen in je carrière, dan is het heel moeilijk je daartegen uit te spreken. Zo kan een zwijgcultuur ontstaan.’ De loftuitingen bij het afscheid van Jaak Smeets in 2016 zijn volgens Willekens een voorbeeld van die neiging om reputaties te beschermen. Daardoor werd het voor andere werknemers lastig zich alsnog uit te spreken over onveilige situaties met hem. Toch doet DPG er volgens woordvoerder Verstappen ‘alles’ aan om werknemers een veilige werkomgeving te bieden. Terugblikkend is het bedrijf in grote lijn nog altijd tevreden met hoe de zaak is aangepakt. ‘Immers: de geruchten waren aanleiding om onderzoek te doen, de klacht werd gemeld, direct opgepakt en afgehandeld.’ Daarmee was de zaak voor DPG afgedaan. Het enige wat misschien anno 2022 anders zou gaan, denkt Verstappen, is de communicatie. ‘Er is destijds gekozen voor een positieve reactie bij het vertrek van Jaak Smeets. Dat zouden we nu echt anders doen.’ Hoe precies, blijft onduidelijk. De huidige ceo Erik Roddenhof, eigenaar Christian Van Thillo en journalistiek directeur Paul Daenen willen daarover geen vragen beantwoorden en hebben verzoeken om een interview afgewezen. Verstappen: ‘Zij zijn van mening dat er over deze zaak in de afgelopen periode voldoende is gezegd.’||https://www.volkskrant.nl/nieuws-achtergrond/waarom-dagbladen-wangedrag-van-topman-in-het-eigen-bedrijf-verzwegen~bf5905c33/
2022-09-17||Stormloop op gesubsidieerde warmtepompen, spouwmuurisolatie en zonneboilers||In de eerste zeven maanden van dit jaar hebben consumenten voor 89,9 miljoen euro aan subsidie aangevraagd voor isolatiemaatregelen van hun woning. Ter vergelijking: in augustus 2021 stond de teller voor dat jaar op 27,5 miljoen euro. De subsidieaanvragen voor warmtepompen steeg in de eerste zeven maanden van 2022 met 412 procent naar 46,8 miljoen euro. Ook voor zonneboilers was er een flinke toename: van 1,9 miljoen naar 5,9 miljoen. Dat blijkt uit cijfers die de Volkskrant heeft opgevraagd bij de Rijksdienst voor Ondernemend Nederland (RVO). Voor de Investeringssubsidie duurzame energie en energiebesparing (ISDE) is in 2022 in totaal 228 miljoen euro beschikbaar. Dat is bijna het dubbele van de 124 miljoen euro die in 2021 beschikbaar was, maar mogelijk vissen er toch huiseigenaren achter het net. Tot nu toe is dit jaar in totaal 171 miljoen euro subsidie aangevraagd. Als de aanvragen in het huidige tempo doorgaan is het budget niet voldoende. Een subsidie pas kan worden aangevraagd nadat de werkzaamheden zijn uitgevoerd. Wie nu maatregelen wil treffen, moet al gauw maanden wachten op een vakkracht. Nog niet over alle aanvragen is al een beslissing genomen, dus de daadwerkelijke uitbetaling kan lager uitvallen. In augustus waren er iets minder aanvragen dan in juli, maar dat komt omdat particulieren in de zomervakantie minder aanvragen indienen. Naast particulieren kunnen ook ondernemingen en organisaties subsidie aanvragen. Aan zakelijke subsidies is dit jaar tot nog toe 30 miljoen euro aangevraagd, vooral voor warmtepompen en zonneboilers. De ISDE-regeling loopt nog tot 2030, elk jaar wordt vastgesteld hoeveel subsidie beschikbaar is.||https://www.volkskrant.nl/nieuws-achtergrond/stormloop-op-gesubsidieerde-warmtepompen-spouwmuurisolatie-en-zonneboilers~b5e9f31e/
2022-09-17||‘Het is gevaarlijk om extreem-rechts salonfähig te maken. Daardoor wordt hun gedachtengoed sluipenderwijs genormaliseerd’||Deze week de Zweden Democraten, volgende week de Fratelli d’Italia. Extreem-rechts rukt op in Europa. Honderd jaar na de mars op Rome, de machtsgreep van Benito Mussolini, krijgt Italië waarschijnlijk een premier wier politieke wortels in het fascisme liggen, Giorgia Meloni. ‘Pronti’, staat er op de trams die met haar beeltenis door Milaan rijden, ‘wij zijn er klaar voor’. Net als haar Franse tegenhanger Marine Le Pen presenteert Meloni zich als een serieuze, capabele vrouw die heeft afgerekend met de extremisten in haar eigen partij en niet meer te vergelijken is met het meisje dat in 1996 Mussolini ‘een goed politicus’ noemde. Wat betekent de winst van Meloni voor Europa? ‘Ik denk niet dat ze meteen voor een ramkoers met de Europese Unie zal kiezen’, zegt Catherine de Vries, hoogleraar politicologie aan de Bocconi Universiteit in Milaan. ‘Als je groot alarm slaat, speel je Meloni in de kaart. Als iedereen voorspelt dat haar regering een ramp wordt, is de kans groot dat kiezers zullen zeggen: het valt best mee, zo slecht is het allemaal niet.’ Daardoor dreigt de verandering op langere termijn uit het oog te worden verloren, zegt De Vries. Het gedachtengoed van extreem-rechts wordt genormaliseerd in Europa. Dat is een gevaar voor de democratie, voor de grondrechten en voor de bescherming van minderheden. De Europese samenwerking zal schade oplopen als er steeds meer partijen aan de macht komen die het nationaal belang vooropstellen en geen oog hebben voor het geheel. De Vries doceerde in Amsterdam en Oxford en werkt nu in Milaan, het hectische hart van het welvarende deel van Italië. In 2020 schreef ze met Sara Boholt het boek Political Challengers, over politieke entrepreneurs die de kiezersmarkt veroveren, terwijl de gevestigde partijen hun greep op het electoraat kwijtraken. Nergens kregen deze entrepreneurs zo veel kansen als in Italië, waar de traditionele partijen in de jaren negentig ten onder gingen in een reeks corruptieschandalen. Na Silvio Berlusconi (Forza Italia) volgde Matteo Salvini (Lega) en nu is er Giorgia Meloni (Fratelli). Samen zullen ze waarschijnlijk de volgende regering vormen, waarbij Meloni als leider van de grootste partij premier wordt. De vorige Italiaanse premier, Mario Draghi, was de lieveling van Brussel en de financiële markten. De oude vos wordt opgevolgd door een betrekkelijk onervaren politicus uit een partij die de fascistische vlam in haar logo draagt. Vorig jaar nog ondertekenden de Fratelli een verklaring waarin de EU werd omschreven als een genootschap van radicale krachten die naar een Europa zonder naties streven. Medeondertekenaars waren onder meer de Poolse regeringspartij PiS, en de partijen van de Hongaarse premier Viktor Orbán en Marine Le Pen. Om de internationale zorgen weg te nemen, stelt Meloni zich nu poeslief op. Met de beoogde coalitiepartners Lega en Forza Italia publiceerde ze een manifest waarin zij zich vierkant achter de EU en de Navo schaart. Ook Oekraïne kan onverminderd op Italiaanse steun rekenen, aldus Meloni. ‘Draghi zei: in de oorlog met Oekraïne bestaat geen moreel grijs. Meloni zit op dezelfde lijn. Ze kiest ook duidelijk voor het bondgenootschap met de Amerikanen, terwijl veel Italianen, op links en rechts, traditioneel moeite hebben met de Navo. Maar Salvini (Lega) heeft onlangs nog opgeroepen de sancties tegen Rusland op te heffen, omdat ze Italië meer pijn zouden doen dan Rusland. Meloni zei meteen: dat gaan we niet doen. Binnen de coalitie zal ongetwijfeld strijd ontstaan over deze kwestie. Er zijn altijd duidelijke links geweest tussen Salvini en Poetin.’ ‘Je zit hier in een land dat al drie decennia niet meer groeit, waar veel meer mensen dan in Nederland aan de armoedegrens zitten. Veel Italianen vragen zich af: moet ik dan persoonlijk de prijs voor de oorlog betalen?’ ‘Meloni is het absoluut niet eens met Orbáns standpunt over Rusland, maar in hun christelijk conservatisme ligt een duidelijke geestverwantschap. Nou was Italië toch al nooit zo geneigd om andere EU-lidstaten aan te pakken. Het idee was: als we dat doen, gaan ze zich ook bemoeien met zaken waarover wij soeverein willen blijven.’ ‘Niemand weet wat ze daarmee bedoelt. De plannen voor het Herstelfonds zijn Italië niet opgedrongen, ze zijn in grote meerderheid door het Italiaanse parlement goedgekeurd. Ze kan die miljarden ook moeilijk laten liggen. Er zal zeker retoriek zijn, ze moet het radicale deel van haar achterban ook tevreden houden, maar ik denk niet dat ze een ramkoers kiest. Onder Draghi heeft Italië weer een zekere positie in Brussel verworven. Dat wordt gewaardeerd door de Italianen: wij doen er weer toe.’ ‘De harde kantjes van de euroscepsis zijn ervan af. Extreem-rechts zegt niet meer: we willen eruit, maar we blijven erin en willen Europa van binnenuit veranderen. Voor de EU is dat overigens niet per se gemakkelijker. Brexit heeft de kosten van een exit duidelijk gemaakt: de Noord-Ierse kwestie, extra douane, files in Dover. Bovendien is de economische groei in het Verenigd Koninkrijk sinds Brexit lager dan in de EU. In Italië is de steun voor de EU gestaag toegenomen door het Europees Herstelfonds, waarvan Italië de belangrijkste begunstigde is. Het percentage Italianen dat in de EU wil blijven, steeg van 53 aan het begin van de coronapandemie naar 68 nu.’ ‘Italiaanse kiezers zijn zich zeer bewust van de spreads, het verschil in rente tussen de Duitse en Italiaanse staatsleningen. Meloni moet daar rekening mee houden.’ ‘De politieke speelruimte is kleiner geworden door fragmentatie. Aan de andere kant is de geopolitieke vakantie voor Europa voorbij. We moeten meer investeren in defensie en in wat de Franse president Emmanuel Macron de soevereiniteit van Europa noemt, op het gebied van technologie, energie en grondstoffen. Daarvoor is brede steun in de publieke opinie. Tegenover de fragmentatie staan geopolitieke ontwikkelingen die Europa bij elkaar brengen.’ ‘Op korte termijn zal het wel meevallen, denk ik. Maar ik waarschuw wel voor de lange termijn. Er verandert wel degelijk iets als een partij als de Fratelli d’Italia de grootste wordt. Vanaf de jaren negentig, toen Berlusconi de neofascisten in zijn coalitie opnam, werkt conservatief-rechts samen met extreem-rechts. Het is gevaarlijk om extreem-rechts salonfähig te maken. Daardoor wordt hun gedachtengoed sluipenderwijs genormaliseerd. Het gevaar is dat burgers vergeten wat een liberale democratie betekent: dat je je houdt aan verdragen die je zelf heb ondertekend, dat je grondrechten en minderheden beschermt. ‘Extreem-rechts is ook een bedreiging voor de Europese samenwerking. Ik vind helemaal niet dat je van iedereen Europeaantjes moet maken die Alle Menschen werden Brüder zingen. Maar er zijn dingen in Europa die je beter gemeenschappelijk kunt doen. Klimaatverandering en economische onzekerheid stoppen niet bij de grens. Zulke grensoverschrijdende problemen kun je alleen samen oplossen. Dat wordt moeilijker als er steeds meer partijen aan de macht komen die aansturen op een nationaal ‘ieder voor zich’, die hun eigen bonen tellen en niets meer voor het geheel willen opofferen.’||https://www.volkskrant.nl/nieuws-achtergrond/het-is-gevaarlijk-om-extreem-rechts-salonfahig-te-maken-daardoor-wordt-hun-gedachtengoed-sluipenderwijs-genormaliseerd~bc687059/
2022-09-17||Volkskrant - Nieuws, achtergronden en columns||||https://www.volkskrant.nl/nieuws-achtergrond/het-weerbericht-voor-zaterdag-17-en-zondag-18-september-nogal-veranderlijk~be3bce44/
2022-09-17||De Volkskrant tv-selectie voor zaterdag 17 september||BBC 1, 15.45 uur (Fantasy, Steven Spielberg, 2016) De koning van de kaskrakers maakte van Roald Dahls beroemde kinderboek De GVR (The BFG) uit 1982 een zachtaardige, sprookjesachtige film. Het tandem Spielberg-Dahl klopt: beiden weten gewone mensen, waarin de kijker zich makkelijk kan verplaatsen, tot hun recht te laten komen in spannende situaties. Met één verschil: waar Dahl kinderen meer durft te laten griezelen, wil Spielberg ze laten voelen. Weesmeisje Sofie betrapt de Grote Vriendelijke Reus terwijl hij kinderen letterlijk dromen inblaast, en wat volgt is geschiedenis. NPO 3, 20.22 uur In de laatste dubbele aflevering van The Tourist hoopt de hoofdpersoon met geheugenverlies (Jamie Dornan) eindelijk antwoord te krijgen op alle vragen over zijn identiteit. Voordat het zover is moet er nog veel gebeuren. Helen (Danielle Macdonald) krijgt nieuwe informatie en gaat met gevaar voor eigen leven op onderzoek uit. De hoofdpersoon heeft ondertussen een onaangename ontmoeting met een oude bekende. De grillige thrillerserie The Tourist was een groot succes voor de BBC. Seizoen twee is in bestelling, maar de cast is nog niet bekend. NPO 2, 20.45 uur Om hun tocht langs de Nederlandse kust in Friesland voort te kunnen zetten, moeten Huub Stapel en Martin Hendriksma eerst de 32 kilometer lange Afsluitdijk over. Dat blijkt nog best een hele opgave voor de heren, die gelukkig een lift krijgen van een aantal palingvissers. Deze vertellen over de gevolgen van de bouw van de Afsluitdijk voor de lokale visserij. Toen de zoute Zuiderzee het zoete IJsselmeer werd, veranderde de visstand ingrijpend. In het Friese Zurich toont Johan Pollema zijn grote verzameling foto’s, kaarten en prenten van de Afsluitdijk. National Geographic, 22.00 uur National Geographic maakte twee jaar geleden de fraaie biografie Being the Queen over de onlangs overleden koningin Elizabeth II van Groot-Brittannië. In de film combineert regisseur Tom Jennings nooit eerder getoonde interviews en filmbeelden van de koningin met getuigenissen van tientallen mensen die haar persoonlijk hebben gekend, onder wie de privésecretaris van prins Philip. De documentaire belicht de relaties binnen de koninklijke familie, en staat stil bij de moeilijkste momenten en beslissingen uit de lange regeerperiode van Elizabeth II. NPO 3, 22.27 uur (Drama, Antoinette Beumer, 2021) De meegebrachte bos rozen valt dramatisch op de grond als Eva, op bezoek in een psychiatrische inrichting, wordt geconfronteerd met de wezenloze blik van haar vader. Met voorliefde voor grote gebaren verfilmde Beumer haar goed ontvangen debuutroman Mijn vader is een vliegtuig (2018), over een drukbezette vrouw die een familietrauma laag voor laag afpelt. Elise Schaap speelt een overtuigende Eva, die langzaam bezwijkt onder de druk van een ambitieus modern leven, laverend tussen moederschap, een omvangrijke reclameklus en een buitenechtelijke verhouding. Dan valt haar moeder plotseling dood neer en stort Eva in. De verbeelding van Eva’s vervreemding is soms krachtig, Pierre Bokma is sterk als Eva’s vader. NPO 2, 23.49 uur Met een techniek genaamd Crispr kunnen wetenschappers op een snelle en doeltreffende wijze veranderingen aanbrengen in genetisch materiaal. In de documentaire Human Nature leggen onderzoekers uit hoe de techniek werkt en wat de mogelijkheden zijn, zoals de genezing van ernstige erfelijke ziekten en de behandeling van kanker. Ook is het mogelijk om met Crispr in te grijpen in de kiembaan, waarmee erfelijke eigenschappen worden doorgegeven aan het nageslacht. Zo kunnen ziekten voorgoed worden uitgeroeid, wat natuurlijk ook ethische vragen oproept. Canvas, 00.05 uur (Xavier Legrand, 2017) Julien (12) en Joséphine (17) willen niets meer met hun gewelddadige vader te maken hebben, beweert hun moeder. Onzin, protesteert haar aanstaande ex; hij zou hen nooit kwaad doen. Hoe bepaal je dan, als rechter, wat voor de kinderen het beste is? Door de kijker in de openingsscène met de rechter te laten meekijken, dwingt debutant Legrand je over zulke zaken na te denken. Vervolgens verdwijnt de rechter voor altijd uit de plot: alleen wij krijgen in deze filmische wurggreep de verregaande consequenties van haar vonnis mee.||https://www.volkskrant.nl/cultuur-media/de-volkskrant-tv-selectie-voor-zaterdag-17-september~bbec6566/
2022-09-17||Het vermogen van de familie Windsor: dertig paleizen, zeshonderd Da Vinci’s en bijna de hele Britse zeebodem||Het verhaal wil dat de kersverse koning Charles III als klein jochie ooit een uitbrander kreeg van zijn moeder na het uitlaten van de hond. Bij thuiskomst met zijn onaangelijnde viervoeter – of het een van koningin Elizabeths geliefde corgi’s of dorgi’s was, vertelt de anekdote niet – bleek de kroonprins namelijk de hondenriem te zijn kwijtgeraakt. Zijn moeder liet Charles stante pede rechtsomkeert maken voor een zoektocht over het uitgestrekte landgoed van Sandringham, het buitenhuis van de Windsors in Norfolk. ‘Hondenriemen kosten geld!’, wreef ze hem onder de neus. De anekdote toont de schizofrene beroepsvereisten van de bedrijfstak waarin de familie van 28 miljard euro – zo hoog wordt het Windsor-fortuin geschat – moet zien te opereren. Zonder de pronk en praal van kastelen en kroonjuwelen blijft er voor koningsgezinden weinig over van de sprookjesachtige betovering van de monarchie. Maar om republikeinen niet voor het hoofd te stoten, moeten Charles en consorten tegelijkertijd amechtig de indruk wekken dat ze, ondanks hun dertig paleizen, zeshonderd Da Vinci-tekeningen en achthonderd Fabergé-snuisterijen, heus op de kleintjes letten. En dus kochten Kate en William de meubels voor de kinderslaapkamers bij Ikea. Koningin Elizabeth placht haar zitkamer in het kasteel van Balmoral te verwarmen met een elektrisch kacheltje, en het cadeaupapier en de linten van ontvangen kerstgeschenken een jaar later gladgestreken en wel te hergebruiken. Net als wijlen zijn moeder gruwt Charles ervan kliekjes weg te gooien – van restjes gebraden lam kun je een dag later immers nog een prima Shepherd’s pie maken. Een van zijn jasjes stamt nog uit de tijd dat The Beatles bij elkaar waren, terwijl zijn vorig jaar overleden vader prins Philip zelfs 74 jaar lang op dezelfde zwarte schoenen schijnt te hebben rondgelopen, zij het met af en toe nieuwe zolen eronder. Het zorgvuldig gecultiveerde imago van zuinigheid moet verhullen wat historisch gezien altijd een koninklijke achilleshiel is geweest: geld, zo schreef de recent overleden journalist David McClure in zijn boek The Queen’s True Worth (2020). Karel I (1600-1649) eindigde op het schavot omdat hij het parlement probeerde te omzeilen om zijn oorlogen te bekostigen. De Hollandse stadhouder Willem III (1650-1702), de Britse koning vanaf 1689, beurde alleen geld uit de schatkist als hij zich onderwierp aan de Bill of Rights, de Britse quasi-grondwet. De later krankzinnig geworden George III (1738-1820) ruilde de revenuen van zijn kroondomeinen in voor een jaarlijkse staatstoelage, ook nu nog een belangrijke inkomstenbron van het Britse staatshoofd. En prins Philip veroorzaakte eind jaren zestig een rel toen hij op televisie klaagde dat de Windsors, ondanks hun ogenschijnlijke rijkdom, zo weinig liquide middelen hadden dat hij weldra geen geld meer zou hebben om polo te spelen. Prompt boden dokwerkers uit Bermondsey tot hilariteit van de media aan om met de pet rond te gaan en een polopaard te kopen voor de prins. Ook de vele belastingprivileges van de Windsors zijn door de jaren heen voortdurend voer voor ophef geweest. Bijvoorbeeld nadat in november 1992 een gordijn had vlamgevat nabij het altaar van Elizabeths privékapel in Windsor Castle. De brand richtte een ravage aan in het kasteel, met reparatiekosten in de tientallen miljoenen ponden. De oppositie in het parlement weigerde de rekening door te schuiven naar de belastingbetaler zolang de Windsors zelf geen cent belasting betaalden, en ook de tabloids pookten het vuurtje flink op. Wat bijna niemand wist, was dat Elizabeth achter de schermen al een aantal keer had geopperd om inkomstenbelasting te gaan betalen over haar privé-inkomen. Toen het kabinet van premier Major in 1993 besloot dat de koningin inderdaad inkomstenbelasting moest gaan betalen, miste haar pr-apparatsjiks een schot voor open doel door de indruk te laten ontstaan dat Elizabeth daartoe was gedwongen. Ook de nieuwe koning Charles ligt meteen al onder vuur nadat hij, mede met het oog op de zuinigheid, de bedienden van zijn voormalige Londense stulpje Clarence House te verstaan had gegeven dat tot wel honderd van hun banen op de tocht staan. Een vakbond noemde de boodschap, midden in een rouwperiode, ‘niets minder dan harteloos’. Op papier zijn de rijkdommen van Charles III zo obsceen groot dat ze zeker in tijden van gierende inflatie een groot risico op publicitaire rampen kunnen vormen. Met hun geschatte vermogen van 28 miljard euro moet ‘The Firm’, zoals de Windsors zichzelf al noemen sinds de dagen van de stotterende George VI, vermoedelijk alleen sommige koningen, emirs of sultans van het oostelijk halfrond voor zich dulden. Met een waarde van ruim 19 miljard euro vormen de Britse kroondomeinen het belangrijkste bezit van het koninklijke familiebedrijf. Tot de kroondomeinen behoort bijvoorbeeld het leeuwendeel van de Britse zeebodem. Wie pootje baadt op de stranden van Brighton of Blackpool is er zich waarschijnlijk niet van bewust dat de Britse koninklijke familie via haar kroondomeinen en hertogdommen tot 12 nautische mijlen uit de kust alle zeebodems bezit rondom het Verenigd Koninkrijk. Een goudader, gezien de olie- en gasvelden van de Noordzee en de wildgroei van buitengaatse windmolenparken. Maar ook een groot deel van het lucratieve vastgoed in de Londense West End behoort tot de zogenoemde Crown Estate, evenals winkelcentra, magazijnen en industrieterreinen door heel het Verenigd Koninkrijk. Tegelijkertijd is het niet zo dat Charles op eigen houtje kan besluiten om pak ’m beet de hele Britse kustlijn te verpatsen aan een durfkapitalist. Als koning is hij weliswaar voorzitter van het bestuur dat de scepter zwaait over de kroondomeinen, maar hij heeft niet het laatste woord over het reilen en zeilen ervan, en mag niets verdienen aan eventuele verkopen. Ongeveer driekwart van de opbrengsten van de kroondomeinen – dit jaar zo’n 363 miljoen euro – stroomt naar de Britse schatkist. Het andere kwart gaat dankzij het compromis van hun verre voorvader George III middels een jaartoelage, de sovereign grant, naar de beroemdste familie op aarde. Daarvan betalen de Windsors bijvoorbeeld staatsbezoeken, het onderhoud van paleizen en de salarissen van de hofhouding. De beveiligingskosten van de royals, door McClure geschat op meer dan 100 miljoen pond per jaar, komen voor rekening van belastingbetalers, wat geregeld tot beroering leidt. Twee andere vleespotten van The Firm zijn de hertogdommen van Lancaster (waarde: bijna 1 miljard euro) en Cornwall (1,3 miljard euro). Het hertogdom van Lancaster, dat na Elizabeths dood belastingvrij toevalt aan Charles, omvat onder meer landbouwgrond in Cheshire en Lancashire, commercieel vastgoed in Londen en kalksteengroeven in Wales. Via de zogeheten Privy Purse, de met name aan het hertogdom van Lancaster te danken privé-inkomsten van de Britse vorst, incasseerde koningin Elizabeth het boekjaar voor haar dood zo’n 28 miljoen euro. Het hertogdom van Cornwall leidde een kwijnend bestaan voordat Charles zich ermee ging bemoeien. Onder leiding van ‘The Boss’, zoals zijn personeel hem noemt, is het hertogdom uitgegroeid tot een belastingvrije geldmachine die Charles en zijn zoon William jaarlijks tientallen miljoenen euro’s oplevert, mede dankzij investeringen via Caribische belastingparadijzen, zoals in 2017 bleek uit de Paradise Papers. De Scilly-eilanden vallen grotendeels onder het hertogdom, evenals het Londense cricketstadion The Oval, de gevangenis van Dartmoor en talloze woningen, kastelen en akkers in zuidwest-Engeland. Nu Charles op de troon zit, is William de nieuwe baas van het hertogdom. En dan is er nog Elizabeths privéfortuin. Schattingen over de waarde daarvan lopen uiteen van 430- tot 500 miljoen euro. Tot dit privé-fortuin behoren onder meer Balmoral en Sandringham, waarvan de laatste in het jaar voor de Brexit nog ruim een miljoen euro aan Europese landbouwsubsidie in het laatje bracht. Ook Elizabeths juwelen, postzegelverzameling en ontzagwekkende kunstcollectie (zie kader) vielen onder haar privéfortuin. Deze schatten gaan vrijwel allemaal vrij van erfbelasting over naar Charles. Een uitzondering vormen haar Welsh Corgi’s, Elizabeths geliefde kortpotige herdershonden, die een nieuw thuis krijgen bij prins Andrew. De van seksueel misbruik verdachte hertog van York, een vriend van wijlen de zedendelinquent Jeffrey Epstein, schijnt na zijn excommunicatie uit The Firm genoeg tijd over te hebben om de honden uit te laten. In een eerdere versie van dit artikel stond dat de Britse koninklijke familie 800 Fabergé-eieren bezit. Dat klopt niet. De Windsors bezitten 800 snuisterijen van Fabergé, waaronder vier van het zestigtal resterende Fabergé-eieren in de wereld, plus nog een dozijn eivormige kopjes en doosjes, of hangers met miniatuur-eieren van Fabergé.||https://www.volkskrant.nl/economie/het-vermogen-van-de-familie-windsor-dertig-paleizen-zeshonderd-da-vinci-s-en-bijna-de-hele-britse-zeebodem~b70e61ae/
2022-09-17||Achter Poetins oorlogen schuilt weinig meer dan machtsbehoud||Sinds de Russische invasie in Oekraïne op 24 februari breken westerse deskundigen er zich het hoofd over: wat waren president Poetins beweegredenen? De draconische sancties die de VS en de EU beloofden als hij een oorlog zou beginnen, zouden immers onvermijdelijk tot Ruslands economische ondergang leiden. Daarmee zou Poetins val hoogstwaarschijnlijk onafwendbaar worden. En al hoopte Poetin waarschijnlijk dat de sancties mee zouden vallen, hij kon daar niet op rekenen. Onafhankelijke Russische economen voorspellen dat de Russische economie de komende anderhalf tot drie jaar compleet zal instorten. Volgens de meeste Ruslandkenners, onder wie de Britse historicus Orlando Figes vorige week in de Volkskrant, zou Poetin met dit va-banque-optreden revanche willen nemen op de val van de Sovjet-Unie. In deze visie wil Poetin het Russische wereldrijk herstellen, zodat hij de geschiedenis in kan gaan als Poetin de Grote. Als onderbouwing wijzen deze Kremlinologen eensgezind naar Poetins uitspraak uit 2005 dat de val van de Sovjet-Unie de grootste geopolitieke catastrofe was van de 20ste eeuw. Wat ze vaak vergeten is dat die woorden volgden op de Oranjerevolutie in Oekraïne van een half jaar eerder. Daarbij versloeg de democratisch gezinde Viktor Joesjtsjenko de pro-Russische Viktor Janoekovitsj. Dat de democratie het in Oekraïne won van de autocratie, liet bij Poetin alle alarmbellen afgaan. Want de werkelijke reden voor de recente aanval op Oekraïne lijkt veel platter: Poetin wil koste wat het kost voorkomen dat zijn autocratische bewind wordt weggevaagd door een democratische revolutie. Als Russen vrij konden stemmen, zouden ze de regerende elite, die zichzelf al ruim twintig jaar schaamteloos verrijkt ten koste van de Russische schatkist, hoogstwaarschijnlijk direct wegstemmen. De oppositiepolitici zouden bovendien rechtszaken tegen Poetin aanspannen voor de repressie van en de moorden op Kremlincritici, waarvoor ze hem verantwoordelijk houden – voorop het vermoorden van oppositiepoliticus Boris Nemtsov in 2015. Het gaat Poetin dus om machtsbehoud, hoewel nostalgie over het Sovjet-verleden in de staatspropaganda wel een rol speelt. Het uiteenvallen van het imperium raakt de Russische onderbuik. Russen zijn er trots op dat Rusland sinds de Middeleeuwen een wereldrijk is geweest. Alleen Poetin kan ‘Rusland weer laten herrijzen’, luidt de Kremlinretoriek. Na de annexatie van de Krim in maart 2014 zei de voorzitter van het Russische Parlement zelfs: ‘Mét Poetin bestaat Rusland, zónder Poetin is er geen Rusland.’ Poetin is afkomstig uit de gevreesde geheime dienst van de Sovjet-Unie, de KGB. En dat geldt voor bijna alle huidige vertrouwelingen van Poetin. Ze verlangen terug naar deze tijd van terreur en orde, waarin zij de bewakers waren van de 287 miljoen inwoners van het immense Sovjet-rijk. In de USSR was hun status en macht onbetwist. Poetin benoemde veel van zijn oude KGB-vertrouwelingen op hoge posten toen hij in 2000 president werd. In de woorden van Duitse ex-president Joachim Gauck vormen deze voormalige veiligheidsagenten de opvolgers van het Sovjetbewind, waarbij ‘de onmacht van velen staat tegenover de almacht van de weinigen’. Dat het Poetin en zijn oud-KGB-kameraden slechts te doen is om macht, oftewel om het voor Kremlinleiders weggelegde privilege tot het stelen uit de schatkist, werd mij duidelijk in 2006. In opdracht van de Nederlandse ambassade in Moskou deed ik toen onderzoek naar de zogenoemde siloviki. Deze term verwijst naar alle ordehandhavers in Rusland, van de krijgsmacht tot het Openbaar Ministerie. In de entourage van Poetin gaat het bijna uitsluitend om siloviki afkomstig uit de KGB en de daaropvolgende veiligheidsdiensten. Uit mijn onderzoek bleek dat volgens hun officiële cv een kwart van de hogere staatsfunctionarissen een achtergrond had in deze diensten. Volgens Russische onderzoeksjournalisten die ook met dit onderwerp bezig waren, was dit in werkelijkheid maar liefst driekwart. Russische onafhankelijke commentatoren vergelijken het presidentschap van Poetin daarom doorgaans met een ‘KGB-coup’. Een staatsgreep die tot op heden voortduurt en waarbij Poetin en zijn grootste vertrouwelingen in wezen functioneren als het politburo. Dit orgaan toont een opmerkelijke continuïteit, die teruggaat tot zijn KGB-tijd. Het zijn deze bondgenoten die met Poetin hebben besloten tot de invasie van Oekraïne. Hierbij gaat het om de secretaris van de Veiligheidsraad en voormalige KGB-generaal Nikolaj Patroesjev, FSB-baas Aleksandr Bortnikov en het hoofd van de buitenlandse inlichtingendienst SVR Sergej Narysjkin. De vier mannen leerden elkaar kennen in de jaren zeventig, toen ze bij de KGB werkten in het toenmalige Leningrad. Wat de oppermachtige siloviki gemeen hebben is een ongezonde hang naar macht en luxe. Ondanks hun breed geëtaleerde afkeer van het Westen, zijn ze onmetelijk rijk geworden dankzij de economische banden tussen Rusland en dat Westen. Tot de sancties dat onmogelijk maakten, verbleven zij en hun kinderen er maar al te graag in hun villa’s en jachten. Maar hardop hekelen Poetin en zijn vertrouwelingen de westerse losbandigheid. Ze pogen zo het verlangen naar de westerse vrijheid en welvaart, dat vooral leeft bij veel jonge en hogeropgeleide Russen, af te remmen. Daarom verspreiden de Russische staatsmedia dagelijks de boodschap dat het democratische Westen met zijn homohuwelijk, vrouwenemancipatie en massa’s migranten tot de ondergang is gedoemd. De oud-KGB’ers zien echter dat het verketteren van het Westen niet meer genoeg is om het draagvlak voor het Poetinregime te handhaven tot de volgende presidentsverkiezingen in 2024. De Russen merken aan den lijve dat de antiwesterse hetze geen brood op de plank brengt, maar dat die hun leven juist steeds moeilijker maakt. Door de kosten voor de Oekraïne-oorlog in 2014 en de daaropvolgende Westerse sancties ligt het Russisch nationaal inkomen tot op heden onder dat van 2013. Het opkrikken van de steun voor Poetin is dus noodzakelijk, beseffen Poetins medestanders. Omdat de antiwesterse retoriek hun draagvlak niet meer voldoende kon handhaven, voelden Poetin en zijn vertrouwelingen zich gedwongen Oekraïne binnen te vallen. De Kremlinpropaganda luidt dat het Westen oorlogszuchtig is en Rusland klein wil houden via vazalstaat Oekraïne. Natuurlijk, is de redenering, staat Poetin pal voor Rusland. Met de ‘speciale militaire operatie’ wil het Oekraïne weer in de eigen invloedssfeer krijgen. In de woorden van voormalig Russisch olietycoon Michail Chodorkovski, probeert Poetin ‘met de oorlog zoals gewoonlijk zijn electorale problemen op te lossen’. Chodorkovksi werd in 2003 gevangengezet op grond van vermeende fraude toen hij politieke ambities kreeg. Sinds zijn vrijlating eind 2013 neemt hij het vanuit zijn woonplaats Londen op tegen Poetin. Chodorkovksi noemt nog drie oorlogen waarmee de siloviki Poetins uiterste houdbaarheidsdatum wisten op te rekken: de oorlog in de opstandige regio Tsjetsjenië in 2000, de oorlog in Georgië in 2008 en die na de grootste pro-democratieprotesten sinds zijn aantreden: het voorspel van de huidige Oekraïne-oorlog in 2014. Dat niet Rusland maar het Westen oorlogszuchtig is, drukt de Kremlinpropaganda uit door middel van de metafoor van Rusland als belegerd fort. Deze metafoor is een tweesnijdend zwaard. Het moet Russen in het Poetinkamp houden, maar minstens zo belangrijk: het legitimeert de repressie van Kremlincritici. Die worden eenvoudigweg weggezet als landverraders. Door de heksenjacht op de oppositie, is het gros van de Kremlincritici het laatste half jaar massaal naar het buitenland gevlucht. Ironisch genoeg bevindt Aleksej Navalny zich in Rusland: in een strafkamp. Daar zit de oppositiepoliticus die Poetin de meeste angst aanjaagt een straf uit van ruim tien jaar, onder meer voor vermeende fraude. Beter dan welke oppositieleider ook, slaagde deze anticorruptie-activist erin om de Russen duidelijk te maken hoe ze worden bestolen door Poetin en zijn clan. In augustus 2019 probeerde het Kremlin definitief met Navalny af te rekenen door hem te vergiftigen met het zenuwgas novitsjok. Hij ontsnapte echter op het nippertje aan de dood en herstelde in Duitsland. Vervolgens wist hij in een telefoongesprek een van de nietsvermoedende daders te laten bekennen dat hij en zijn collega’s van de binnenlandse veiligheidsdienst FSB het gif in Navalny’s onderbroek hadden gestopt. Na zijn spectaculaire terugkeer naar Moskou op 17 januari 2021 werd Navalny direct gearresteerd. Twee dagen later zette zijn team een spraakmakende video online over een decadent paleis van Poetin. De mislukte vergiftiging en de video over zijn paleis betekenden een nieuwe deuk in Poetins populariteit. Dit werd mede aanleiding voor de Russische invasie. De oorlog leidt ertoe dat mensen Navalny vergeten, en het legitimeert keiharde repressie van de miljoenen Russen die hij inspireert. De blitzkrieg die Poetin in Oekraïne voor ogen had, is verzand in een slijtageslag. De euforie die Poetin probleemloos op de Kremlintroon had moeten houden blijft uit. Door het uitblijven van die overwinningsroes verandert Rusland in hoog tempo in een totalitaire samenleving. Het regime heeft simpelweg geen andere middelen meer dan repressie om zijn draagvlak te handhaven. Dit betekent niet dat Poetin, net als Stalin, mensen massaal gaat executeren. In het internettijdperk is het voldoende om Kremlinkritische uitingen door de veiligheidsdiensten te laten volgen en de afzender te straffen. Sinds het begin van de oorlog zijn er al meer dan tweehonderd strafzaken aangespannen tegen anti-oorlogsdemonstranten. Doorgaans bestaat hun ‘misdaad’ uit het uiten van een anti-oorlogskreet op sociale media of tijdens een protest. Op grond van haastig in het leven geroepen wetten op ‘het verspreiden van militair nepnieuws’ en ‘het belasteren van het leger’ kunnen ze een maximale gevangenisstraf krijgen van vijftien jaar. Door het uitblijven van militair succes zien Russische politicologen een toenemende machtsstrijd binnen de regerende elite in Rusland. Het is echter naïef te hopen dat met de val van Poetin de huidige ‘Lauwe Oorlog’ tussen Rusland en het Westen voorbij zal zijn. Sterker nog, de mensen met de beste kansen om Poetin omver te werpen, zijn de oud-KGB’ers aan zijn zijde. Mocht Poetin nu, om wat voor onverwachte reden dan ook, vervangen worden, dan is de naam die het vaakst valt die van de voormalige KGB-generaal Patroesjev. De 71-jarige Veiligheidsraad-secretaris is getuige zijn uitspraken blijven steken in de donkerste jaren van de Koude Oorlog. Zo zei hij afgelopen maart over de Oekraïne-oorlog: ‘Als we het hebben over denazificatie, dan is ons doel dat we het bruggenhoofd van het neonazisme vernietigen, dat met behulp van het Westen is gecreëerd aan onze grenzen. De noodzaak van demilitarisatie komt voort uit de dreiging voor Rusland van het met wapens volgepompte Oekraïne, die dreiging is ook te herleiden tot de ontwikkeling en het gebruik van kern-, chemische- en biologische wapens.’ In een wanhoopspoging de Oekraïne-oorlog alsnog tot een succesverhaal te maken en zo de macht van de siloviki aan de top te handhaven, zou deze ultranationalist kunnen doen waarvoor Poetin vooralsnog terugschrikt: een algehele mobilisatie afkondigen en, wellicht, een klein kernwapen inzetten. En dan begint de oorlog pas echt.||https://www.volkskrant.nl/columns-opinie/achter-poetins-oorlogen-schuilt-weinig-meer-dan-machtsbehoud~b90f07ec/
2022-09-17||Verzwakt Rusland kijkt bezorgd naar oplaaiend geweld in de Kaukasus en Centraal-Azië||De veiligheidssituatie in de Kaukasus staat onder grote druk na zware gevechten tussen Azerbeidzjan en Armenië begin deze week. Zeker 176 mensen kwamen om. Een woensdag afgesproken staakt-het-vuren houdt volgens de eerste berichten stand, maar de spanning blijft hoog. In Centraal-Azië kwam woensdag een oud grensconflict tussen Tadzjikistan en Kirgizië tot leven. De twee landen beschuldigen elkaar van de inzet van tanks en mortiergranaten. Kirgizië meldde vrijdag 31 gewonden. Eerder in de week kwamen er drie mensen om bij het geweld. Rusland probeert de partijen in beide conflicten tot bedaren te brengen. Rusland kan geen tweede oorlog gebruiken in de voormalige Sovjet-Unie. Het moet militair alle zeilen bijzetten om te voorkomen dat het in Oekraïne verder wordt teruggedreven na de zware nederlagen in de provincie Charkiv. Maar het is de vraag hoeveel aanzien Rusland nog heeft na de nederlagen in Oekraïne. Analisten denken dat die gevolgen kunnen hebben voor de algehele veiligheidssituatie in de voormalige Sovjet-Unie. ‘Het aanzien van de Russische vlag is aanzienlijk afgenomen en het veiligheidssysteem in de voormalige Sovjet-Unie lijkt stuk’, zei Rusland-deskundige Laurence Broers donderdag in The Guardian. De denktank Institute for the Study of War stelt ook dat Ruslands invloed in de voormalige Sovjet-Unie afneemt door de militaire mislukkingen. In het conflict tussen Armenië en Azerbeidzjan speelt Rusland een cruciale rol. Het heeft een militaire alliantie met Armenië, maar onderhoudt ook goede banden met Azerbeidzjan. Het akkoord dat in 2020 een einde maakte aan een oorlog tussen de twee landen, kwam tot stand door bemiddeling van Rusland. Het werd ondertekend door president Poetin, de Azerbeidzjaanse president Aliëv en de Armeense premier Pasjinjan. Rusland stuurde tweeduizend vredestroepen naar de regio. Vooral Armenië vreest een nieuwe oorlog. Het land werd twee jaar geleden door Azerbeidzjan verslagen bij gevechten om Nagorno-Karabach, een regio die volgens de internationale gemeenschap tot Azerbeidzjan behoort, maar waar vooral etnische Armenen wonen. Binnen anderhalve maand kwamen meer dan 6.600 mensen om. Wat de angst aanwakkert in Armenië, is dat Azerbeidzjan kan rekenen op rugdekking van Turkije. De rugdekking van Armenië zelf oogt sinds deze week een stuk minder indrukwekkend. President Poetins ‘speciale operatie’ in Oekraïne krijgt steeds meer trekken van een nederlaag dan een overwinning. Mogelijk ziet Azerbeidzjan nu een kans meer gebied te veroveren. Armenië controleert nog altijd gebied dat Bakoe ziet als Azerbeidzjaans. De Armeense premier Pasjinjan riep onmiddellijk de hulp in van Rusland en van de CSTO, een door Rusland geleide militaire alliantie. Rusland kondigde dinsdag een staakt-het-vuren aan, maar dat akkoord hield nog geen dag stand. Het is onduidelijk of het nieuwe akkoord eveneens tot stand is gekomen door bemiddeling van Rusland. De VS en de EU riepen ook op tot de-escalatie. Nancy Pelosi, de voorzitter van het Amerikaanse Huis van Afgevaardigden, reist dit weekend naar Armenië om het land steun te betuigen. Rusland riep ook Tadzjikistan en Kirgizië vrijdag op om de wapens neer te leggen. De leiders van beide landen zijn, net als president Poetin, in Oezbekistan voor een vergadering van de Shanghai Cooperation Organisation (SCO), een door China opgericht veiligheidsberaad. Duidelijk was dat daar niet Poetin de hoofdgast was, maar de Chinese president Xi Jinping.||https://www.volkskrant.nl/nieuws-achtergrond/verzwakt-rusland-kijkt-bezorgd-naar-oplaaiend-geweld-in-de-kaukasus-en-centraal-azie~b5604afe/
2022-09-17||De jonge aanvoerder als investering bij PSV en Feyenoord||Bij PSV - Feyenoord staan zondag de jongste aanvoerders van de eredivisie aan de aftrap. PSV’er Cody Gakpo is 23 jaar, Feyenoorder Orkun Kökcü zelfs pas 21. Bij het andere topaffiche van dit weekeinde, AZ - Ajax, staan de dertigers Bruno Martins Indi en Dusan Tadic bij de toss. Maar ook die clubs kozen in het recente verleden voor jonge kapiteins, met de pas 18-jarige Matthijs de Ligt bij Ajax en achtereenvolgens Guus Til, Teun Koopmeiners en Owen Wijndal bij AZ. Dat is geen toeval. Directeuren en scouts van clubs zien het aanvoerderschap als een plus, weten kenners van de markt. Het kan invloed hebben op de transfersom en voor de speler gloort bij een overgang een hoger salaris bij zijn nieuwe club. Daarom kiezen clubs voor een jongere aanvoerder, terwijl die rol traditioneel vaak door een oudere speler werd vervuld. De Ligt, Til, Koopmeiners en Wijndal werden voor goed geld verkocht. ‘Hij komt toch binnen als aanvoerder, als iemand die leiding kan geven, dat scheelt,’ weet Zeljko Petrovic, trainer en voormalig aanvoerder bij meerdere clubs. ‘Van die types wil je er een paar in je selectie, maar ze zijn steeds moeilijker te vinden. Daarom ben je er meer op gespitst,’ zegt FC Groningen-directeur Mark-Jan Fledderus. Gakpo is dit seizoen tweede aanvoerder bij PSV, achter de momenteel geblesseerde Luuk de Jong (32). Maar Kökcü werd recentelijk aangewezen als eerste kapitein van Feyenoord. Als assistent-trainer van Feyenoord werkte Petrovic met Kökcü samen. ‘Hij heeft de kwaliteit en de mentaliteit om deze verantwoordelijkheid te dragen. Hij is een van de beste spelers van Feyenoord, Turks international.’ Kökcü’s contract loopt tot 2025. Verlengt hij dat niet, dan wordt hij idealiter komende zomer door Feyenoord verkocht. Door hem aanvoerder te maken weten geïnteresseerde clubs: met zijn gedrag zit het wel goed. Petrovic: ‘Het is een slimme zet. Al kijken clubs natuurlijk niet alleen daar naar.’ Iemand aanvoerder maken, kan een middel zijn om een speler te vormen, bevestigt Jan Streuer, directeur van FC Twente. Iemand die te veel temperament toont, zal zich moeten beheersen. Iemand die te weinig uit zichzelf haalt, kan gepusht worden om dat meer te doen. Streuer: ‘Maar idealiter is je aanvoerder een ervaren speler, vind ik. Jonge spelers hebben het vaak druk genoeg met zichzelf.’ Soms is het aanvoerderschap een blijk van waardering. Fledderus: ‘Er was twee jaar geleden veel belangstelling voor Azor Matusiwa. We wilden hem graag houden bij FC Groningen. Dat gebeurde en daarop werd hij aanvoerder. Zo kon hij toch verder groeien en verbeterde zijn profiel.’ Fortuna Sittard maakte Perr Schuurs al aanvoerder toen die pas 17 was. Fledderus: ‘Dat zal denk ik echt iets met zijn transferwaarde hebben gedaan.’ Kökcü kreeg vorig seizoen het felbegeerde rugnummer 10, het aanvoerderschap noemt Feyenoord-coach Arne Slot ‘een nieuwe prikkel’ voor de Haarlemmer. Petrovic had afgelopen zomer meerdere Italiaanse clubs aan de lijn met belangstelling voor Kökcü, maar de middenvelder bleef als een van de weinige basisspelers in Rotterdam. ‘21 is ontzettend jong om aanvoerder te worden,’ beaamt scheidend directeur van Feyenoord Frank Arnesen, die ook bij PSV, Chelsea, HSV en Anderlecht werkte en zelf als speler op zijn 24ste aanvoerder werd bij Ajax. ‘Maar door de vele mutaties bij ons is het eigenlijk heel logisch. Hij speelde van deze ploeg de meeste wedstrijden voor Feyenoord.’ Arnesen bevestigt dat het aanvoerderschap als ‘een dikke pre’ wordt gezien door clubs op het gebied van mentaliteit. ‘Maar scouts speuren veel dieper, hoor. Via de sociale media van een speler kom je al veel te weten, je belt mensen die met hem gewerkt hebben en kijkt hoe hij reageert bij een tegenslag.’ Bij Feyenoord bepaalt Slot wie aanvoerder wordt. De trainer zei al vaak dat hij is aangesteld om Feyenoord-spelers meer waard te laten worden. Maar vorig seizoen koos hij voor de ervaren Toornstra (destijds 32), die niets meer opleverde bij vertrek naar FC Utrecht. Slot: ‘Je kijkt bij wie het past en het past Orkun. Justin Bijlow legt nu bijvoorbeeld liever de focus op zijn eigen prestaties.’ Bijlow (24), die eerder aanvoerder was, kent een mindere periode. En een aanvoerder moet altijd minimaal een voldoende halen, stelt Petrovic. ‘Anders wordt het lastig een ander te corrigeren.’ Kökcü, opgeleid als aanvallende middenvelder en volgens oudere broer Ozan in de jeugd zelden aanvoerder, werd een vaste waarde onder vorige coach Dick Advocaat. Die gaf hem een meer controlerende positie. Kökcü stelde zelf vorig seizoen veel fitter te zijn geworden. De nieuwbakken aanvoerder liet zich verbaal direct flink gelden door zijn irritatie uit te spreken over spits Giménez die tegen Lazio een strafschop had genomen (en benut), terwijl Kökcü die had willen nemen. Ook het aantal doelpunten helpt mee bij het verhogen van de marktwaarde van een speler, al zei Kökcü dat het hem ging om het nakomen van afspraken. Later vertelde hij dat hij het ‘misschien niet goed aangepakt had’, gezien de ontstane commotie. Petrovic: ‘Als aanvoerder moet je goed opletten wat je zegt en doet, je krijgt meteen na de wedstrijd die microfoon onder je neus. Maar binnenskamers en op de training moet je ook hard kunnen zijn, ruziemaken als dat nodig is. Nou dat kan Orkun wel, hoor. Zo! Hij is een dappere Turk, altijd met een lach op zijn gezicht. Hij heeft alles om de volgende klapper op de transfermarkt voor Feyenoord te worden.’||https://www.volkskrant.nl/sport/de-jonge-aanvoerder-als-investering-bij-psv-en-feyenoord~b1b2341f/
2022-09-17||Poetin zit op een aantal punten klem, als het gaat om het herwinnen van het initiatief. Welke opties heeft hij? ||Poetin kampt met tegenslag en strategische nederlagen op alle fronten. Een van de structurele oorzaken daarvan is een bekende kwaal in gestolde machtsstructuren: falend inschattingsvermogen. Dat begon al met de foute aannames waarmee Poetin zijn grote invasie begon. Deze pasten wel in Poetins ideologische raamwerk, maar leidden voor de Russen tot militaire catastrofes. Sindsdien blijven onderschatting van tegenstanders – Oekraïne, de VS en Europa – en overschatting van eigen kunnen hand in hand gaan. Democratieën begaan dit soort fouten trouwens ook, dat hebben de VS en Europese koloniale machten in het verleden genoeg bewezen. Maar zij hadden corrigerende mechanismes – open debat, verkiezingen – die Rusland ontbeert. Na de eerste tegenslagen kwam er een tactische heroriëntatie op de Donbas, maar Poetins streven Oekraïne en het ‘naziregime’ op de knieën te krijgen, bleef waarschijnlijk intact. Inmiddels is de botsing tussen wens en realiteit zo groot geworden dat zelfs de vraag of dit nog beheersbaar is voor het Kremlin in beeld komt. Daarbij hoeft niemand zich rijk te rekenen: de fundamentele zwakte van het Sovjetbewind was veel Sovjetbestuurders al duidelijk in de jaren zestig, maar het systeem stortte pas een kwart eeuw later in. Toen ook de snelle verovering van de Donbas de prullenbak in moest, werd het plan: ingraven en hopen dat Europa in de winter knakt en Kyiv richting onderhandelingstafel duwt. Maar wie nu alle ‘fronten’ beziet, vindt voor Poetin weinig pluspunten. In Oekraïne wreekt zich de diepe rot in de krijgsmacht, waarin misbruik regel is en de positie van de gewone militair hachelijk. Voeg daarbij de eindigheid van Russische voorraden, de slechte kwaliteit en slechte onderhoudsstaat van het materieel, en de ouderwetse bevelvoering, en het begint te dagen waarom Oekraïne het initiatief kon overnemen. Aan het thuisfront kampt Poetin ook met dilemma’s: de steun voor de ‘speciale operatie’ is wel breed maar niet diep. Als burgers directer zullen worden geraakt door de oorlog – door mobilisatie, werkloosheid of hoge prijzen – kan de ontevredenheid snel toenemen. En daar is Poetin altijd bang voor geweest. Energieopbrengsten houden de economie staande, maar de problemen die de sancties creëren zijn reëel. Rusland kondigde deze week een bezuiniging van 10 procent aan op overheidsuitgaven. Ook aan het internationale front loopt niet alles naar wens voor Poetin. Europa lijdt ‘energiepijn’, maar laat zich nog niet uit elkaar spelen en keert zich snel af van Russische energie. Daarbij moest Poetin deze week ten overstaan van zijn grote bondgenoot publiekelijk erkennen dat er ook Chinese ‘zorgen’ zijn over de oorlog. Wat zijn onder deze omstandigheden Poetins militaire opties in Oekraïne? Deze week weerklonken in de Doema oproepen om een algehele mobilisatie. Boze parlementariërs willen een eind aan de vernederingen. Nationalistische bloggers hekelen de stupiditeit van de generaals en dat er ‘met een hand op de rug’ wordt gevochten. Maar mobilisatie blijft een onaantrekkelijke optie, temeer daar de effecten ervan maanden op zich laten wachten, en dan nog beperkt zullen zijn, omdat ze de fundamentele problemen niet oplossen. Nucleaire escalatie wellicht? Die variant figureert, na effectieve Russische dreigementen, ook in het Westen steeds als reden om geen tanks of gevechtsvliegtuigen aan Oekraïne te geven. Sommige veiligheidsexperts spreken noemen dat westerse ‘zelf-afschrikking’. Zij achten de kans op inzet van een ‘klein’ kernwapen zeer klein, omdat Rusland zichzelf zo zeer kwetsbaar maakt voor de grote gevolgen en voor een tegenaanval. Het zal niet doorslaggevend zijn in de oorlog, maar Poetin en Rusland in één keer verheffen tot mondiale pariastatus. Conclusie: ermee dreigen is effectiever dan inzet. Daarmee blijft er een optie over: escalatie met conventionele wapens. ‘Het is tijd de regels los te laten die Rusland zichzelf heeft opgelegd’, zei Doemalid Sergej Mironov deze week. ‘Rusland moet zich niet langer beperken tot militaire doelen.’ Dat deed het land al niet, maar deze week was er een reeks beschietingen op civiele infrastructuur, zoals het elektriciteitsnetwerk. Nog zorgwekkender zijn de aanvallen op de dam bij Kryvi Rih, de geboorteplaats van Zelensky, waardoor gepoogd wordt een natuurramp te creëren. Rusland kampt met een gebrek aan precisie- en andere types munitie, maar houdt voorlopig bommen en artillerie genoeg om door te gaan met de vernietiging van de Oekraïense economie en bevolking. Een brute tactiek, die de wil tot verzet van Oekraïners slechts versterkt maar die de economie wel ernstig raakt. Met financiële gevolgen, waarvan Poetin hoopt dat het Westen die niet wil blijven dragen. De grote vraag is hoe Poetins sterke wens zoveel mogelijk Oekraïens land op te slokken de confrontatie met alle tegenslagen en beperkende factoren op den duur doorstaat. Als er weinig te escaleren valt, kan de weg terug aantrekkelijker worden. Maar ziet Poetin kansen dat proces zelf, als leider van Rusland, te overleven? Oorlogen kunnen trouwens ook eindigen als soldaten uit een kamp simpelweg ophouden met vechten. Er zijn signalen genoeg in die richting. Hoe het ook afloopt, het beeld van Poetins almacht is definitief verbrijzeld, in en buiten Rusland.||https://www.volkskrant.nl/nieuws-achtergrond/poetin-zit-op-een-aantal-punten-klem-als-het-gaat-om-het-herwinnen-van-het-initiatief-welke-opties-heeft-hij~b18e06a7/
2022-09-17||De een hoest, de ander krabt aan zijn kont, nou én? Zo piekert Eva zich de nacht in||‘Wist je dat jij altijd hoest wanneer je de trap op loopt?’Dinsdagavond, net in bed, en al tijdens het stellen had ik spijt van mijn vraag. Het was natuurlijk ook geen vraag, het was een vaststelling, een oordeel, met een onderstroom van zorg en misschien zelfs een vleugje verwijt, want zo gaat dat na zoveel jaar huwelijk. Het was in ieder geval een ijzeren schop die ik de grond in had gedreven, recht in dat stuk waar de paranoia groeit, links van de zuurpruimen en net achter de complotten. Dat ik die vruchtbare aarde nu nota bene zelf had omgewoeld, om half 12 ’s avonds, in het donker – die drie kwartier lullen over iets wat niet gaat gebeuren en dan maar je best doen om niet je zelfbeheersing te verliezen, die had ik nu eens volledig aan mezelf te danken. Ik heb een man die al zijn hele leven van het slechtste scenario uitgaat, hij heeft er zelfs een carrière op gebouwd. Voorbeelden van zijn doemdenken: altijd bang zijn voor te weinig werk, en zodra het met bakken op je afkomt je voortdurend afvragen wanneer het allemaal weer stopt. Lekker verdienen en dan meteen focussen op wat er allemaal naar de belasting moet. Een vakantie boeken en dan onmiddellijk zien wat je thuis misloopt. Hij heeft zichzelf wijsgemaakt dat dat iets Arnhems is, en dat dát dan weer komt door de Slag om Arnhem in 1944, de grootste nederlaag van de stad waar hij werd gevormd, maar dat slaat natuurlijk nergens op. Doemdenkers denken doem omdat het ze dient. Het is niet constructief en volkomen zinloos, maar de doemdenker redeneert: als ik mijn verwachtingen maar laag hou, kan het alleen nog maar meevallen. Zo denken werkt verslavend. De echte doemdenker is bereid zich de grootste gruwels voor te stellen, niet ontmoedigd door zelfrelativering of gezond verstand, en o wee als je de doemdenker zijn zelfverkozen lijden afpakt met realisme of teksten als ‘dat zien we morgen wel’ of ‘men lijdt het meest door het lijden dat men vreest’, want dat vinden ze huis-tuin-en-keukenpsychologie en trouwens, zodra het ene probleem is opgelost door geduldig alle facetten te hebben gewikt en gewogen, of simpelweg omdat het probleem zichzelf al heeft opgelost, hoeft de echte doemdenker maar heel even te graven of hóp, daar dient zich alweer een nieuw probleem aan. En daar hoort hoesten terwijl je de trap op loopt natuurlijk ook bij. Ik wist wat we nu gingen krijgen, eerst het ontleden, dan de fictie, want ja, nú was het zover, nu zou hij de prijs betalen voor al die jaren zware shag, zie je wel, hij zei het toch, later zouden we tegen elkaar zeggen dat het begon met gehoest op de trap, toen merkten we voor het eerst dat het niet goed zat, was hij toen maar naar de dokter gegaan maar nee, hij dacht dat het toch al te laat was, gaat het eindelijk goed krijg je dit, nou ja, dan kan ik net zo goed weer beginnen, zorg jij straks voor een mooie dienst, zal je zien dat het dan wéér corona is. Het was stil naast me. Ik draaide me naar hem toe om te zeggen dat hij zich vooral niet druk moest maken, het viel me alleen op omdat het ’s avonds zo stil is in huis, meer niet, het was gewoon een routinekuchje, de een hoest en de ander krabt aan zijn kont, nou én, niks om je druk om te maken, ga nou maar slapen, hee, ouwe Iezegrim van me, kom eens hier, maar verdomd, hij sliep al. Hij wél.||https://www.volkskrant.nl/columns-opinie/de-een-hoest-de-ander-krabt-aan-zijn-kont-nou-en-zo-piekert-eva-zich-de-nacht-in~b61f1946/
