2022-09-23||De Volkskrant tv-selectie voor zaterdag 24 september||NPO 3, 15.44 uur (Familie, Simone van Dusseldorp, 2014) ‘Ik ben psychisch beschadigd en ik heb rust nodig.’ Wanneer de 8-jarige Nino wordt gevraagd waarom hij niet naar school gaat, een jaar nadat zijn moeder bij een auto-ongeluk is overleden, antwoordt hij met een grotemensenwijsheid. Het is een van de sterke momenten in Het leven volgens Nino, waarin een zinnetje of situatie tegelijk schrijnend en komisch kunnen zijn. Regisseur Simone van Dusseldorp bewaakt de balans met precisie in dit rouwverwerkingsdrama dat een jonge én volwassen doelgroep volstrekt serieus neemt. NPO 3, 20.26 uur In het eerste seizoen van Face to Face (Forhøret) zagen we hoe rechercheur Bjørn Rasmussen (Ulrich Thomsen) na de dood van zijn dochter een meedogenloze jacht op de dader begon, maar uiteindelijk zelf achter de tralies belandde. In het tweede seizoen draait het om Bjørns vrouw Susanne (Trine Dyrholm), die werkt als psycholoog en hypnotherapeut. Haar nieuwe cliënt John zoekt hulp voor zijn rookverslaving, maar als Susanne hem onder hypnose brengt, biecht hij de vreselijkste misdaden op. De geschokte Susanne staat voor een dilemma. NPO 3, 22.12 uur (Drama, Sabine Lubbe Bakker en Niels van Koevorden, 2019) Sinds haar moeder is omgekomen bij een auto-ongeval, lijkt Mona (Tanya Zabarylo) onzichtbaar geworden. Ze gaat kopje onder in de vreugde en, vooral, het ongeluk van anderen. Zabarylo internaliseert de constante verdrukking van haar personage op alle spelniveaus: met elke spaarzame, voorzichtig uitgesproken zin, elke gelaten oogopslag en elk troostend gebaar manoeuvreert Mona zich naar de zijlijn. Tot het echt niet langer kan. Regisseurs Lubbe Bakker en Van Koevorden (van de prachtige documentaire Ne me quitte pas) zetten met hun Griet Op de Beeck-verfilming de geslaagde stap naar fictie. Als complex portret van een gemankeerde heldin doet de film niet onder voor het boek. NPO 2, 22.10 uur Rechercheur Ray Lennox uit Edinburgh dook voor het eerst op in het boek Filth van Irvine Welsh. Tien jaar later gaf de auteur van Trainspotting het personage zijn eigen verhaal in Crime, dat nu tot een tv-serie is bewerkt. Na de ontvoering van een schoolmeisje gaat Lennox (Dougray Scott) op zoek naar de dader. Hij vermoedt dat er een pedofiel en seriemoordenaar aan het werk is, maar zijn oordeel wordt beïnvloed door een eerdere traumatische zaak en een alcoholverslaving. Onlangs liet Welsh zijn speurder terugkeren in het boek The Long Knives. NPO 1, 22.25 uur Na veertig jaar voor uitverkochte zalen te hebben gestaan, maakte Tineke Schouten haar jubileumvoorstelling Dubbel. In de aanloop naar de première volgen documentairemakers Hetty Nietsch en Lisa Bom de cabaretier tijdens het schrijven en de repetities. In De vele gezichten van Tineke Schouten tonen ze haar creatieve proces, haar omgang met tegenslagen en frustratie, en hoe ze werk en privé in balans houdt. Het zeer persoonlijke portret wordt aangevuld met cabaretfragmenten uit Schoutens carrière, en interviews met collega’s, vrienden en familie. NPO 2, 23.54 uur Chinese vrouwen voelen een grote druk om een partner te vinden, te trouwen en kinderen te krijgen. Die druk komt van ouders en familie, van de overheid en vanuit de maatschappij: China telt dertig miljoen meer mannen dan vrouwen. De documentaire Leftover Women van Shosh Shlam en Hilla Medalia volgt drie Chinese vrouwen van rond de 30, die hebben gekozen voor hun carrière boven een relatie en gezin. Advocaat Qiu Hua Mei, radiomaker Xu Min en universitair docent Gai Qi zijn succesvol in hun werk, maar krijgen toch veel kritiek op hun keuze. NPO 3, 00.00 uur (Drama, Rolf van Eijk, 2018) Viel de legendarische jazztrompetist Chet Baker op 13 mei 1988 per ongeluk uit zijn hotel aan de Amsterdamse Zeedijk, sprong hij of werd hij geduwd? Het weemoedige My Foolish Heart schuift die vraag naar de achtergrond. Rechercheur Lucas (een getergde Gijs Naber) lijkt vooral benieuwd naar de persoon achter de musicus. Baker, aanwezig via flashbacks en in de voice-over, wordt overtuigend vertolkt door de Ierse acteur Steve Wall. De soundtrack bestaat grotendeels uit introverte Chet Baker-klassiekers, waarbij Ruud Breuls de trompetpartijen naspeelde en Wall de zangpartijen inzong.||https://www.volkskrant.nl/cultuur-media/de-volkskrant-tv-selectie-voor-zaterdag-24-september~b2bf2d1c/
2022-09-23||Grappig en raak laat Björk haar licht schijnen op haar eigen albums ★★★★☆||Sonic Symbolism, laat u door de hoogdravende titel niet afschrikken, is een wat onbescheiden podcast. In de serie laat de IJslandse zangeres en liedschrijver Björk, op eigen uitnodiging, haar licht schijnen op ook nog eens haar eigen werk. Maar als iemand dat mag doen, dan is dat natuurlijk Björk. Haar werk is zo uniek en nog altijd volmaakt intrigerend: daar wil je het fijne van weten. Het liefst van degene die er het meeste verstand van heeft. Björk vertelt per aflevering over één van haar grote albums, in de aanloop naar haar nieuwe plaat Fossora, die vrijdag verschijnt. Ze geeft als aftrap trefwoorden die volgens haar het beste bij het besproken werk passen. Het klinkt zweverig, maar wie Björks albums kent, kan echt wel uit de voeten met begrippen als ‘verlegen, mohair, boodschapper en zilver’, als typeringen voor haar debuut Debut uit 1993. De ‘sonische symbolen’ uit de podcasttitel zijn niet meer dan een kapstok voor een onderhoudend gesprek. Björk praat met een oude IJslandse vriendin en filosoof en met een kennis uit de muziekindustrie van Reykjavik, met wie ze altijd zo fijn over muziek stond te praten in de platenzaak. Wat Sonic Symbolism zo interessant maakt, is de visie van Björk op diezelfde muziekindustrie, waar zij ineens deel van uitmaakte na dat verbluffende debuut. Begin jaren negentig begon de muziekwereld volgens Björk afscheid te nemen van het overdreven mannelijke, van ‘het patriarchaat van de rock’. Toen de muziek elektronischer werd, kwam er volgens haar pas ruimte voor vrouwelijkheid. Maar op tekstueel gebied viel er nog een wereld te winnen: ‘Er waren nog altijd maar heel weinig teksten over gevoelens van vrouwen die gewoon een beetje hun ding aan het doen waren.’ Op de achtergrond horen we de tekst bij het nummer Like Someone in Love: ‘Lately, I seem to walk as though I have wings. Bump into things. Like someone in love.’ Een verhandeling over de superieure plaat Homogenic (1997) is ook al zo raak. En grappig. Björk mengde stuurse elektronica met romantische strijkers, en bezong vele aspecten van haar leven. ‘Vrouwelijke artiesten konden in die tijd vaak maar één ding zijn; óf stoer, óf erg aantrekkelijk. Anders was het niet te verkopen. Ik wilde graag de ene keer suf zijn en de volgende keer scherp en grappig. Ik wilde me verkleden als een clown, en daarna ook gewoon een keer sexy zijn.’ Na een korte overpeinzing: ‘Eigenlijk wilde ik dus niet die ene - en enige - smurfin zijn. Ik wilde álle smurfen zijn. Dat was mijn rebellie.’ Luisteren dus.||https://www.volkskrant.nl/cultuur-media/grappig-en-raak-laat-bjork-haar-licht-schijnen-op-haar-eigen-albums~bf5fbe62/
2022-09-23||Activisten staken en demonstreren wereldwijd voor klimaatrechtvaardigheid||De mondiale actiedag, met honderden schoolstakingen en demonstraties in onder meer Jakarta, Seoul, Tokio, Rome, Berlijn en Arnhem, was georganiseerd door Fridays for Future. Deze jongerenbeweging is geïnspireerd door de Zweedse klimaatactivist Greta Thunberg, die in 2018 met een wekelijkse soloactie begon bij het Zweedse parlement in Stockholm. In Berlijn riepen twintigduizend demonstranten de Duitse regering op 100 miljard euro te steken in een klimaatfonds voor arme landen. ‘We staken, omdat regeringen nog steeds veel te weinig aan klimaatrechtvaardigheid doen’, aldus Darya Sotoodeh van Fridays for Future Duitsland. ‘Mensen overal ter wereld lijden door de crisis, en het wordt nog veel erger als we er niet op tijd wat tegen doen.’ Van Seoul, Zuid-Korea, tot Kinshasa in de Democratische Republiek Congo klonken vergelijkbare geluiden. De actiedag richtte zich ook op de wereldleiders die deze week bijeenzijn in New York voor de algemene vergadering van de Verenigde Naties. Secretaris-generaal António Guterres zei daar deze week dat de fossiele energiesector, verantwoordelijk voor een groot deel van de uitstoot van de broeikasgassen die de aarde opwarmen, ‘feestviert van honderden miljarden dollars aan subsidies en overwinsten, terwijl de budgetten van huishoudens slinken en de planeet in brand staat’. Guterres riep de rijke landen op de overwinsten van de energiebedrijven af te romen en het geld te geven aan arme landen die als eerste zwaar getroffen worden door de klimaatcrisis, en aan gezinnen in eigen land die hun kosten van levensonderhoud niet meer kunnen opbrengen. Het zijn de arme landen die nu al de grootste schade lijden door de gevolgen van de opwarming (zoals op dit moment de overstromingen in Pakistan en de droogte in de Sahel) terwijl ze het minst aan de klimaatcrisis hebben bijgedragen. De roep om die landen hiervoor te compenseren, klinkt al jaren, maar neemt toe in aanloop naar de VN-klimaattop COP27 in november in het Egyptische Sharm el-Sheikh. ‘De minst ontwikkelde landen dragen het gros van de verwoestende gevolgen van de klimaatcrisis’, zei milieuminister Abdou Karim Sall van Senegal deze week. ‘Nieuwe, extra financiering vinden, moet absolute prioriteit hebben, zodat zij die gevolgen ook kunnen opvangen.’ Arme landen vragen al jaren vergeefs om compensatie voor de klimaatschade die ze lijden. Negen jaar geleden spraken VN-lidstaten af hiervoor een formeel mechanisme op te zetten, maar rijke landen verzetten zich tegen concrete stappen, uit vrees voor mogelijke juridische aansprakelijkheid voor de schade. Analisten verwachten niet dat het op de klimaattop in Egypte tot een doorbraak komt.||https://www.volkskrant.nl/nieuws-achtergrond/activisten-staken-en-demonstreren-wereldwijd-voor-klimaatrechtvaardigheid~b6650b1e/
2022-09-23||ACM: veel energiebedrijven kondigen prijsverhoging veel te laat aan||De Autoriteit Consument en Markt (ACM) zou deze dagen veel vragen en klachten krijgen van consumenten over de aankondigingen van energiebedrijven. Op de website van de ACM is inmiddels een voorbeeldbrief te downloaden waarmee klanten bezwaar kunnen maken tegen de termijn. Onder energiebedrijven bestaat veel onduidelijkheid over de precieze termijn. Bedrijven die volgens de ACM te laat zijn, stellen dat een periode van tien tot veertien dagen tussen aankondiging en prijswijziging voldoende is. Zij beroepen zich onder meer op de branchevoorwaarden. Volgens de ACM is een minimale termijn van dertig dagen in de wet vastgelegd zodat klanten kunnen overstappen op een ander energiebedrijf. Dezelfde termijn geldt bijvoorbeeld ook voor het opzeggen van een energiecontract. De toezichthouder wil in gesprek gaan met de energiebedrijven om de onduidelijkheid weg te nemen. De ACM deelt op dit moment nog geen boetes uit. Onder meer Eneco, Essent en Greenchoice kondigden pas deze week prijsstijgingen aan die per 1 oktober moeten ingaan. Sommige andere energieleveranciers, zoals Vattenfall, deden dat al eerder en voldoen daardoor wel aan de wettelijke termijn. In bezwaar gaan, kan een prijsstijging overigens niet geheel voorkomen, maar de stijging kan mogelijk wel later ingaan als klanten gelijk krijgen. Het hogere tarief geldt in het geval van een succesvol bezwaar dertig dagen na de aankondiging van het energiebedrijf. De nieuwe prijzen voor klanten met variabele contracten van energiebedrijven lopen sterk uiteen. Zo is een deel van de Eneco-klanten voor stroom bijna twee keer zo duur uit als afnemers van Essent. De verschillen zijn het gevolg van de extreem fluctuerende energieprijzen en het inkoopbeleid van bedrijven. De ACM ziet toe op de prijsverhogingen. De toezichthouder gebruikt voor het vaststellen van eerlijke bedragen een rekenmodel. Ondanks de forse prijzen blijkt dat er vooralsnog geen sprake is van ‘onredelijke vergoedingen’ voor energie. De energiebedrijven mogen onder meer de hogere inkoopprijs van energie doorberekenen aan klanten. Het is onduidelijk hoelang klanten daadwerkelijk de nieuwe tarieven moeten betalen. Het kabinet kwam deze week met een plan voor een prijsplafond. Voor een verbruik tot 1.200 kubieke meter gas en 2.400 kilowattuur stroom gaat voor huishoudens een (nog te bepalen) maximumprijs gelden. De regeling gaat mogelijk in vanaf 1 november.||https://www.volkskrant.nl/nieuws-achtergrond/acm-veel-energiebedrijven-kondigen-prijsverhoging-veel-te-laat-aan~b4e0936a/
2022-09-23||De Volkskrant tv-selectie voor zondag 25 september||NPO 3, 10.01 uur (Familie, Sanne Vogel, 2019) In de Telefilm Zomer zonder mama schetst Sanne Vogel met veel gevoel voor sfeer en subtiele, zinnelijke details de kwetsbare vriendschap tussen de bij haar oma logerende Suzan (Polleke van der Sman) en het Syrische vluchtelingenmeisje Rana (Nuraan Darwish). Het scenario van Kate Brown wil soms alles te precies aan elkaar breien – zo is de moeder van Suzan verslaggever in Syrië en vertegenwoordigen Suzans Nederlandse vriendinnetjes netjes het politieke rechter- en middenkamp – maar Vogel maakt er iets moois en ontroerends van. [BOEKEN] NPO 2, 19.26 uur In zijn boek Crossroads (‘Kruispunt’), het eerste deel in een geplande trilogie, begint de Amerikaanse schrijver Jonathan Franzen de familiegeschiedenis van Russ en Marion Hildebrandt en hun vier kinderen. In Brommer op zee vertelt hij over zijn werk. Verder maakt Wilfried de Jong deze week een autorit met Oek de Jong om de schrijver te spreken over zijn bundel Man zonder rijbewijs. De Brommer op zee-boekenclub leest deze maand Een meisje van honderd. Auteur Marion Bloem gaat met lezers in gesprek over haar boek, dat tien jaar geleden uitkwam. Arte, 20.15 uur (Oorlog, Oliver Hirschbiegel, 2004) In de laatste dagen van de oorlog heeft Adolf Hitler (Bruno Ganz) zich met enkele generaals en vertrouwelingen verschanst onder de Rijkskanselarij. Terwijl de situatie buiten escaleert, ondergaat Hitler de ineenstorting van zijn Derde Rijk tussen de muren van zijn bunker. De film is gebaseerd op de memoires van Hitlers secretaresse Traudl Junge en maakt van de kijker een stiekeme getuige van deze beklemmende momenten. Ganz is groots in zijn rol als Hitler. Hij toont diens monsterlijke én menselijke kanten, maar bovenal zijn razende waanzin. [DOCUMENTAIRE] BBC 2, 21.00 uur Belangstelling voor kunst is iets wat moet worden aangemoedigd, tenzij de geïnteresseerde partij de georganiseerde misdaad is. De laatste jaren heeft de kunstwereld een aantal gewaagde kunstroven gezien, gepleegd in opdracht van grote criminelen of misdaadbendes. De documentaireserie Stolen: Catching the Art Thieves giet de verhalen achter deze spectaculaire diefstallen in een spannend jasje. Deze week is de serie in Oslo, waar in 1994 het schilderij De schreeuw samen met andere werken van Edvard Munch uit het nationaal kunstmuseum werd geroofd. [DOCUMENTAIRE] NPO 3, 21.51 uur Sinds Qatar het recht om het WK voetbal te organiseren heeft gekregen – of gekocht – zijn er zo’n 6.500 werkers uit landen als India, Nepal en de Filipijnen overleden, voornamelijk bij de bouw van de stadions. De Fifa deed toezeggingen voor een compensatiefonds voor de werknemers en hun families, maar hulde zich daarna in stilzwijgen. Twee maanden voor het begin van de wereldkampioenschappen lijkt daarom het moment rijp voor een boycot. In Pak de macht onderzoekt Tim Hofman de macht van de Fifa, Uefa en KNVB, die moderne vormen van slavernij negeren. [REPORTAGE] NPO 2, 22.08 uur De kinderopvang moet in Nederland vanaf 2025 zo goed als gratis worden. Veel ouders verheugen zich daar al op, maar het is nog de vraag wat er van dat plan terechtkomt. Er is op dit moment namelijk al een schreeuwend tekort aan personeel in de kinderopvangcentra, waardoor contracten worden opgezegd, groepen worden opgeheven en zelfs hele centra de deuren moeten sluiten. Pointer schetst vanavond de omvang van het probleem. Met bijna vijfduizend vacatures is er zo’n groot capaciteitstekort dat ouders soms jaren moeten wachten op een plek voor hun kind. BBC 2, 23.00 uur (Drama, Joe Talbot, 2019) In zijn visueel sprankelende debuut The Last Black Man in San Francisco is de Amerikaanse filmmaker Joe Talbot, die het verhaal losjes baseerde op zijn gedeelde jeugd met zijn beste vriend en hoofdrolspeler Jimmie Fails, steeds op zoek naar poëzie in beeld, situaties en spel. De film is een wonderlijke lappendeken van magische scènes waarin hooguit wordt gehint op het bestaan van een groter verhaal. The Last Black Man handelt onder meer over gentrificatie, theater en mannen die zich gedwongen voelen rollen te spelen en daardoor vergeten wat kwetsbaarheid behelst. Het bewust wat afstandelijke spel van beide hoofdrolspelers valt in de context mooi op zijn plek.||https://www.volkskrant.nl/cultuur-media/de-volkskrant-tv-selectie-voor-zondag-25-september~b756f7c5/
2022-09-23||Toerisme in Turkije neemt toe, wel minder vakantiegangers uit Rusland||Vooral Europeanen bezochten de Turkse Rivièra en andere hotspots weer vaker. Het aantal Russen dat op vakantie ging naar Turkije nam wel iets af. Anders dan andere landen heeft Turkije Rusland geen sancties opgelegd in reactie op de invasie van Rusland in Oekraïne. Daardoor kunnen Russen ook naar Turkije op vakantie blijven gaan. In augustus kozen 806 duizend Russen voor Turkije als zonbestemming. Dat waren er in augustus vorig jaar nog 906 duizend. In totaal bezochten ruim 204 duizend Nederlanders Turkije in augustus. Dat waren er een jaar eerder dik 116 duizend. Duitsers togen in augustus het vaakst naar Turkije. In totaal bezochten 858 duizend Duitse vakantiegangers het land. Dat waren er een jaar eerder nog 611 duizend. Het aantal Britten dat naar Turkije vloog nam fors toe naar 555 duizend, tegen 21.500 in de zomermaand in 2021.||https://www.volkskrant.nl/economie/toerisme-in-turkije-neemt-toe-wel-minder-vakantiegangers-uit-rusland~b68bd910/
2022-09-23||Poetins nucleaire chantage is gevaarlijk, ervoor zwichten is nog veel gevaarlijker ||President Poetins toespraak tot de natie deze week was een belangrijk moment. Mobilisatie, annexatie, kernwapens – alle wapens werden op tafel gelegd. Was het een openingsbod om later dit jaar verlies op het slagveld om te kunnen zetten in winst aan de onderhandelingstafel? Of is het onderdeel van een strategie waarin Poetin erop blijft rekenen dat hij met zijn grotere uithoudingsvermogen uiteindelijk wint? Poetins verwoestende aanval is nog steeds, in essentie, een ‘beperkte oorlog’ die Poetin kan verliezen en overleven. Maar hij heeft nu de inzet verhoogd, in Oekraïne, in Rusland én internationaal – waar zelfs China ‘zorgen’ heeft. De boodschap: wat u ook ziet op het slagveld, verliezen is geen optie. De neiging was jarenlang om te zeggen: onderhandel en laat Poetin een deel van de buit houden. Hij vertegenwoordigt immers een grote kernmacht. Maar die strategie heeft Europa tweemaal vergeefs toegepast, in 2008 in Georgië en in 2014-’15 in Oekraïne. Dat verklaart deels de huidige standvastigheid in westerse hoofdsteden. Die standvastigheid vermindert, net als Oekraïense vastberadenheid, de effectiviteit van Poetins nucleaire retoriek. Deze week zei hij: ‘Bij een bedreiging van de territoriale integriteit van ons land, en om Rusland en ons volk te verdedigen, zullen we zeker gebruik maken van alle middelen die ons ter beschikking staan. Dit is geen bluf.’ Maar dat volgde op Poetins uitspraak dat het Westen zélf een nucleaire ramp wil uitlokken én zelf de inzet van kernwapens tegen Rusland overweegt. Dat is weliswaar onzin, maar deze context – een dreigement op vermeende westerse plannen voor een kernaanval op Rusland – is belangrijk. Je zou kunnen zeggen dat sinds de Cubacrisis van 1962 geen van de grootmachten zo openlijk de randen heeft opgezocht van het nucleair toelaatbare, in een wereld waarin grootmachten weten dat ze elkaar kunnen vernietigen. Het is spelen met vuur, maar ook hier kan de context het begrip van Poetins nucleaire retoriek verdiepen. Kernwapens spelen een belangrijke rol in Russische militaire doctrines, deels ter compensatie van Amerikaanse superioriteit in conventionele wapens. Na de Tweede Wereldoorlog was de situatie omgedraaid: de Navo leunde op de afschrikwekkende werking van kernwapens ter compensatie van de conventionele Sovjet-overmacht in Europa. Volgens de experts Michael Kofman en Anya Loukianova Finkin leunt de Russische ‘afschrikking door bangmakerij’ zwaar op ‘het afgeven van nucleaire signalen die de indruk wekken dat het land veel losser over het gebruik van kernwapens denkt dan in werkelijkheid het geval is’. Nieuw is het allerminst: al jaren worden op de Russische televisie Washington en Londen regelmatig tot nucleaire as gereduceerd. Ongevaarlijk is die context niet: Russische leiders zijn gewend aan oorlogsscenario's waarin een ‘tactisch’ kernwapen wordt ingezet. Vorige week zei president Biden: ‘Doe het niet, doe het niet, doe het niet.’ De VS hebben Rusland buiten beeld al herhaaldelijk gewaarschuwd voor de gevolgen. Tegelijk lekte uit dat een Amerikaans antwoord non-nucleair zal zijn. Biden zei dat het antwoord zal afhangen van de door Rusland gebruikte middelen, maar dat Rusland een ‘paria’ in de wereld wordt. Of dat volstaat, qua afschrikking, is onduidelijk. De meeste experts zijn het erover eens dat inzet door Rusland van een ‘klein’ of ‘tactisch’ kernwapen nog heel ver weg is. Militaire stappen in die richting heeft Rusland nog niet genomen. Er zijn zeer zwaarwegende politieke én militaire redenen om niet als eerste sinds 1945 deze drempel over te gaan, hoewel niemand het kan uitsluiten. Bij pogingen Poetin te doorgronden helpt het soms zijn retoriek te scheiden van zijn logica. De logica wil dat kernwapens Poetin tot dusver dienen als dwanginstrument. Immers, die no-flyzone boven Oekraïne kwam er niet en nog steeds is westerse wapenhulp geclausuleerd. Maar bij gebruik riskeert Poetin juist dat bij de VS en Europa de rem eraf gaat, met onvoorziene gevolgen. En dat is precies wat hij niet wil. Volgens sommige veiligheidsexperts uitte Poetin deze week geen nieuwe nucleaire dreigementen. ‘Dit gaat nog steeds over afschrikking’, aldus de Britse hoogleraar Freedman. ‘De situatie in maart was spannender dan nu’, vindt ook de Franse expert François Heisbourg. Hij wijst erop dat Poetins nucleaire uitspraken losstaan van die over nieuwe annexaties (een verbinding die onderknuppel Medvedev wel legde). Anderen, zoals Andrej Baklitsky, zien in Poetins uitspraak over bescherming van de ‘territoriale integriteit’ van Rusland wel degelijk een escalatie. Dat westerse landen deze week vrij kalm reageerden, lijkt bewust. Het is geen ontkenning van de ernst van de situatie. Buiten het zicht wordt hard gewerkt aan scenario’s. Maar het Westen heeft in deze weinig opties en wil uitstralen dat dreigen met kernwapens een botter wapen is geworden: de steun aan Kyiv is immers fors opgevoerd, maar de retoriek blijft hetzelfde. Iedereen beseft dat dit een gevaarlijk moment is. Maar zwichten voor nucleaire chantage, zo luidt de overtuiging in de meeste hoofdsteden, opent een doos van Pandora die nog gevaarlijker is.||https://www.volkskrant.nl/nieuws-achtergrond/poetins-nucleaire-chantage-is-gevaarlijk-ervoor-zwichten-is-nog-veel-gevaarlijker~b7d93490/
2022-09-23||Franse runderen zijn na bijna drie weken ronddobberen voor de Algerijnse kust weer terug (om afgemaakt te worden)||Dat ontstond toen de dieren twee dagen later aankwamen in de haven van Algiers, melden de Franse dagbladen Libération en Le Monde. De exportcertificaten van drie runderen vermeldden dat zij dragers zijn van de koeiengriep, een besmettelijke luchtweginfectie. Volgens de Franse autoriteiten is dat een fout; de kalveren zijn allemaal ingeënt en gezond, bezweert het Franse ministerie van Landbouw. Maar het lukte de Fransen niet hun Algerijnse collega’s daarvan te overtuigen. Zij ontzegden de stieren de toegang tot het Algerijnse vasteland. De vrees voor de verspreiding van dierziekten leidt vaker tot een ware odyssee van levend vee. Vorig jaar zwierven twee Spaanse schepen met in totaal ruim 2.600 runderen drie maanden op zee nadat zowel Turkije als Libië weigerde ze toe te laten. Als het aan het Europees Parlement ligt, komt er snel een einde aan de wekenlange rondzwervingen. Begin dit jaar riepen Europarlementariërs de Europese Commissie op om uiterlijk in 2023 met een actieplan te komen om het vervoer van levende dieren zoveel mogelijk te vermijden. Ook wil het Parlement dat de Commissie een EU-commissaris voor dierenwelzijn benoemt. Het Parlement kwam tot die oproep nadat een commissie 18 maanden lang onderzoek had gedaan. Daaruit bleek dat de EU-regels voor het vervoer van dieren binnen de EU lang niet altijd worden nageleefd. Zo vindt het vervoer soms plaats bij extreem hoge temperaturen en maken dieren lange reizen. Voor het vervoer van levende dieren naar landen buiten de EU heeft de EU geen controlesysteem. Nederland pleit in de EU voor een EU-breed verbod op het langeafstandsvervoer van vee, over land of over zee, naar derde landen. Eerder schortte Nederland vervoer over land in 2020 tijdelijk op, omdat de rustplekken in niet-EU landen vaak niet op orde bleken. Transport via zee en via het vliegtuig ging toen nog wel door; op zee en in de lucht bestaan namelijk überhaupt geen rustplaatsen, was de redenatie. Inmiddels is alle veetransport naar buiten de EU weer hervat. Maar precieze cijfers over de huidige export van levend Nederlands vee over zee bestaan niet. ‘Het is lastig inzicht te krijgen in het fenomeen’, zegt Anne Hilhorst, directeur van dierenrechtenorganisatie Wakker Dier. ‘Deze zeetransporten naar niet-EU-landen zijn het afvoerputje van de vee-export.’ Uit cijfers die RTL Nieuws vorig jaar opvroeg bij de Nederlandse Voedsel- en Warenautoriteit (NVWA) bleek dat in een klein jaar tijd zo’n 2.750 Nederlandse runderen per schip werden vervoerd naar niet EU-landen. Dierenwelzijnorganisatie Eyes On Animals concludeerde eerder aan de hand van oormerken op videobeelden dat Nederlandse runderen in slachthuizen in Libië en Libanon belanden. De Franse stieren zijn inmiddels terug in Frankrijk, maar op het bord van de consument zullen zij niet belanden. Na wekenlang ronddobberen wachten hen vernietiging. In de Algerijnse haven zijn de runderen namelijk gevoerd met Algerijns hooi. Een risico, vinden de Franse autoriteiten: in Algerije gaat het zeer besmettelijke mond- en klauwzeervirus rond.||https://www.volkskrant.nl/nieuws-achtergrond/franse-runderen-zijn-na-bijna-drie-weken-ronddobberen-voor-de-algerijnse-kust-weer-terug-om-afgemaakt-te-worden~b3b4b7cc/
2022-09-23||Oversteken IJssel moest een brug te ver worden voor Sovjet-leger||Bij het zien van de IJssel in de zomer van 1949 was de Britse veldmaarschalk Bernard Montgomery niet bepaald onder de indruk. ‘Daar kan ik overheen springen’, zou hij spottend hebben gezegd. De hoogst onderscheiden generaal uit Groot-Brittannië, die later topman bij de Navo zou worden, was op inspectie in Nederland om te beoordelen welke waterweg kon worden gebruikt om het Sovjet-leger te stuiten. Voor het geval de Koude Oorlog tot een kookpunt zou komen en Stalin het idee zou opvatten om West-Europa over land binnen te vallen. De IJssel voldeed in de ogen van de Brit duidelijk niet als potentiële barrière voor het Rode Leger. Maar Montgomery had buiten de Nederlandse waterbouwkundigen uit Delft gerekend. Hierdoor zou de in het diepste geheim opgetuigde IJssellinie aan het begin van de Koude Oorlog verworden tot dé cruciale verdedigingslinie om Stalins grondtroepen weg te houden uit Amsterdam, Brussel, Parijs en Londen. De hernieuwde Russische dreiging dezer dagen is een goed moment om het relatief onbekende verhaal over de IJssel als verdedigingsgrens weer eens op te halen, vinden ze bij Stichting IJssellinie. Dit weekeinde stellen zij op landgoed De Haere bij Olst – aan de IJssel, tussen Deventer en Zwolle – de in oude staat herstelde bunkers open. Bij het Overijsselse dorp stond een van de belangrijke stuwen in het verdedigingssysteem, met bijbehorende gevechtsopstellingen, een commandobunker en andere militaire voorzieningen. Door een stuw in de Waal bij Nijmegen en een in de Nederrijn bij Arnhem zou al het Rijnwater vanuit Duitsland naar de IJssel stromen, die daarmee een breedte van 5 tot 10 kilometer moest krijgen en de overstroomde delen een diepte van ongeveer 40 centimeter. Kniehoogte, zodat zwaar bepakte soldaten er te voet niet door konden komen, maar ook boten en voertuigen vast zouden komen te zitten. De stuw bij Olst moest voorkomen dat het water te snel zou wegvloeien naar het IJsselmeer. ‘Water op deze manier gebruiken als verdediging was wereldwijd uniek’, zegt Jacques Duivenvoorden, voorzitter van de stichting. ‘We kennen in Nederland de Nieuwe- en Hollandse Waterlinie, de Stelling van Amsterdam en de Grebbelinie, maar dat zijn alleen fortificaties omringd door water. Een volledig zelf gecreëerde binnenzee van aaneengesloten watermassa was ongekend.’ Na een tweede bezoek van Montgomery bij hoger water, waarbij de volgestroomde IJssel-uiterwaarden hem al geruster stelde, was het systeem drie jaar later, in 1953, gereed en klaar voor gebruik: 750 kleine en grote waterwerken om de IJssel te kunnen omvormen tot een heus watergordijn. Opgetrokken door in het IJssellandschap 85 zogenoemde kommen, met eromheen (defensie)dijken, te laten vollopen. Binnen vijf tot tien dagen in stelling te brengen, de geschatte tijd die het Rode Leger nodig zou hebben om Nederland te bereiken vanaf het IJzeren Gordijn. ‘Kijk, je loopt er zo aan voorbij’, zegt Duivenvoorden, naast voorzitter van Stichting IJssellinie dit weekeinde ook een van de dertig gidsen tijdens de Open Bunkerdagen in Olst. Lopend over een van de defensiedijken wijst hij op een groene constructie met slinger, lier en een staalkabel die in de dijk verdwijnt. ‘Hiermee kon een schot opgehesen worden om het water vanuit kom Deventer door te laten stromen naar kom Salland. Zo simpel, maar in zijn totaliteit extreem ingenieus.’ Behalve premier Willem Drees, de Defensietop en de ontwerpers wist in Nederland bijna niemand van het project. Om de IJssellinie geheim te houden en gesmoes in de omgeving te voorkomen, werd de bouw van bunkers en waterwerken niet door lokale werknemers gedaan, maar door bouwvakkers uit het westen van het land. Ook zij mochten niet te veel weten en werden gedurende een klus steeds vervangen door andere arbeiders. ‘Weinigen stelden ook vragen in die tijd’, zegt Duivenvoorden. ‘Iedereen was na de oorlog bezig met zijn eigen hachje. En destijds was het bouwen van militaire voorzieningen ook niet zo bijzonder.’ Zelfs burgemeesters langs de route wisten niet precies waar al die bedrijvigheid langs de IJssel voor was. Maar ze wisten wel allemaal van een envelop in hun kluis. Open te maken wanneer het ‘signaal wandelstok’ werd gegeven, codetaal voor het in stelling brengen van de IJssellinie. De opdrachten in de enveloppen waren niet gering geweest. Hele dorpen en stadskernen zouden onder water lopen en binnen de vijf tot tien dagen zouden 400 duizend inwoners en 80 duizend veehouderijdieren in veiligheid moeten worden gebracht. Maar zover kwam het dus niet. Al scheelde het weinig, die twee keer dat troepen langs de IJssellinie werden gemobiliseerd, tijdens de Hongaarse opstand in 1956 en de Cubacrisis in 1963, toen als eerste stap de Afsluitdijk werd dichtgezet om het water in het IJsselmeer vast op te stuwen. Een jaar na de Cubacrisis leek het gevaar geweken en werd de IJssellinie in 1964 buiten functie gesteld. Duitsland mocht zich vanaf medio jaren vijftig weer bewapenen, waarmee de verdedigingsgrens voor West-Europa langzaam opschoof richting de grens tussen Oost- en West-Duitsland. De geheimhouding rond de IJssellinie werd pas het jaar na de val van de muur opgeheven. En de Sovjet-leiding? Die wist door spionage meer van de IJssellinie dan omwonenden. ‘Hier’, wijst Duivenvoorden op een landkaart in de commandobunker. ‘Tot in detail hebben ze het gebied destijds in kaart gebracht.’||https://www.volkskrant.nl/nieuws-achtergrond/oversteken-ijssel-moest-een-brug-te-ver-worden-voor-sovjet-leger~b42ef177/
2022-09-23||Tot 100 uur taakstraf voor demonstrerende boeren die minister Van der Wal thuis intimideerden||Twee andere mannen werden vrijgesproken van medeplichtigheid maar krijgen wel een werkstraf van 60 uur omdat ze een bewakingscamera op locatie afdekten. Een elfde, minderjarige, deelnemer aan het protest kreeg 80 uur werkstraf. De zaak tegen hem vond plaats achter gesloten deuren. Op 28 juni namen de elf deel aan een demonstratie met in totaal 150 deelnemers in de buurt van het huis van de minister. Anders dan twee weken eerder, toen zich ook een aantal demonstranten in de straat meldden, verliep die actie niet vreedzaam. De groep brak aan het eind van de avond door een afzetting van de politie, vernielde een politieauto en leegde een giertank voor het huis. De situatie was zo onveilig dat de politie niet kon ingrijpen. De rechter noemde het ‘onacceptabel’ om een politicus thuis op te zoeken: ‘dit is zuivere intimidatie’. Toch ligt het vonnis voor de acht mannen iets lager dan de twee maanden voorwaardelijke celstraf en 120 uur werkstraf die het Openbaar Ministerie had geëist. Tegen de twee andere volwassen mannen had de officier een voorwaardelijke straf van een week en veertig uur werkstraf geëist. Na de actie verspreidde de politie beelden van elf verdachten in de hoop dat zij zich zouden melden. Zij moesten vrijdag voor de politierechter in Zutphen verschijnen. Aan het begin van de zittingsdag noemde de officier van justitie de actie op die 28ste juni ‘een doelbewuste poging tot intimidatie’ aan het adres van de minister. ‘Je zoekt een ambtsdrager niet op deze manier op. Nooit.’ Bovendien ontstond er volgens het OM een zeer bedreigende en oncontroleerbare actie voor de aanwezige politieagenten. Zo moesten twee agenten ‘rennen voor hun leven’ toen ze een shovel recht op zich af zagen komen. In de rechtszaal erkenden de mannen dat de actie uit de hand was gelopen, maar bagatelliseerden ze veelal hun eigen rol of zeiden ze dat ze zich lieten meeslepen. Zo zag Jordi P. (21), die een politieauto zo hard heen en weer schudde, dat die bijna omviel daar ‘op dat moment het kwaad niet van in’. ‘Met zoveel mensen voel je je best wel sterk’, vulde Henry P. (21) aan. Pas toen een andere man een ruit van de politieauto intrapte, besefte hij dat het ‘foute boel’ was. De mannen noemden ook de ‘frustratie’ over de stikstofplannen als belangrijke oorzaak van de escalatie. ‘Zij maakt onze toekomst kapot’, zei Melvin M. (24) over de minister. ‘Ik zat gigantisch vol emotie’, zei Henry P. daarover. Volgens hun advocaat Maurice Stassen hadden de mannen van tevoren niet het plan om vernielingen aan te richten. ‘Pas toen ze op de plek van bestemming waren kwamen ze erachter waarom het ging.’ De advocaat vond dat het OM onterecht het beeld neerzette van een ‘geoliede machine’. Ook de mannen zelf verklaarden in de rechtszaal dat ze enkel wisten dat er actie zou worden gevoerd, maar niet waar. ‘Ik wist helemaal niet waar die mevrouw woonde’, zei Henk M. (47). De acht mannen die de zwaarste straf opgelegd kregen, zeiden vrijwel allemaal dat ze het ze het gevoel hadden terecht te staan voor de acties van alle 150 demonstranten die op die avond in de straat van de minister stonden. De 40-jarige Wilco W. noemde het ‘oneerlijk’ dat het OM elf mannen uit de groep heeft gepakt. ‘Er stonden er veel meer.’ Advocaat Stassen ging mede daarom voor vrijspraak. Maar daar gaat de politierechter niet in mee. Hoewel de rechter ‘de strijd’ van de mannen begrijpt, geeft ze dat nog geen recht om met ‘intimidatie ongerief te uiten’. Het gedrag van de mannen zorgde bovendien ‘voor ontremming voor wat er verder allemaal die avond gebeurde’, zei de rechter. ‘De beelden van die avond spreken boekdelen.’ De zaak heeft op alle verdachten grote indruk gemaakt. ‘De rechtszaak is me echt heel zwaar gevallen’, zegt Henry P. tijdens de zitting. ‘Je voelt je machteloos.’ De 27-jarige Thomas R. valt hem bij: ‘Als ik nog een keer zo’n berichtje krijg over een ongeorganiseerde demonstratie’, zegt hij, ‘dan blijf ik thuis’.||https://www.volkskrant.nl/nieuws-achtergrond/tot-100-uur-taakstraf-voor-demonstrerende-boeren-die-minister-van-der-wal-thuis-intimideerden~b7ab4858/
2022-09-23||Opinie: Kabinet, help klimaatrechtvaardigheid af te dwingen bij Internationaal Gerechtshof||Deze week komen in New York 193 landen bij een voor de Algemene Vergadering van de Verenigde Naties. Op de agenda staat een uniek verzoek om de klimaatcrisis naar het Internationaal Gerechtshof in Den Haag te brengen. Als een meerderheid instemt, kan dit een keerpunt zijn van historisch belang. Het zou helder maken welke verantwoordelijkheden ieder land heeft om klimaatverandering te beperken. Nederland doet er goed aan de resolutie te steunen, het draagt bij aan rechtvaardigheid wereldwijd en is in ons eigen belang. Het verzoek komt op initiatief van een jongerenbeweging in Vanuatu die wereldwijd navolging heeft gekregen door World’s Youth for Climate Justice. Vanuatu, een eilandengroep in de Stille Oceaan, gaat gebukt onder cyclonen en dreigt letterlijk ten onder dreigt te gaan door de stijgende zeespiegel. Jongeren en toekomstige generaties raakt klimaatverandering extra hard. Voor kwetsbare landen, veelal gelegen in het zuidelijk halfrond, geldt hetzelfde. Zij worden onevenredig hard getroffen door klimaatverandering, terwijl ze doorgaans niet of nauwelijks hebben bijgedragen aan het klimaatprobleem en bovendien onvoldoende middelen hebben om zich te weren. Klimaatverandering vergroot armoede en ongelijkheid en zet miljoenen levens op het spel. Door extreme droogte staan mensen in de Hoorn van Afrika op de rand van hongersnood en in Pakistan voltrekt zich nu een humanitaire ramp door de zwaarste overstromingen die het land ooit gekend heeft. De door Vanuatu ingediende resolutie zou een doorbraak betekenen voor klimaatrechtvaardigheid wereldwijd. Maar Nederland heeft nog geen positie ingenomen in deze kwestie. Het blijft angstvallig stil. Achter de schermen lijkt men bang voor potentiële negatieve gevolgen. Krijgt Nederland als vervuilend land straks een stormvloed van rechtszaken en claims over zich heen? Angst is een slechte raadgever. Rechtszaken voorkom je toch niet door tegen te stemmen. De actiegroep Urgenda sleepte de Nederlandse staat al met succes voor de rechter en dwong een flinke vermindering af van de uitstoot van broeikasgassen. In andere landen werden vergelijkbare klimaatzaken gevoerd. En als morele plicht, fatsoen en solidariteit niet voldoende zijn om Nederland over de streep te trekken, laat het dan uit eigenbelang instemmen. Een advies van het Internationaal gerechtshof geldt voor alle 193 lidstaten van de Verenigde Naties en zou iedereen juridische duidelijkheid bieden. Het is weliswaar niet bindend, maar legt veel gewicht in de schaal om het juridische speelveld gelijk te trekken. En dat is gunstig, want waar Nederland door Urgenda al gedwongen is daadkrachtiger op te treden tegen klimaatverandering, geldt dat niet voor veel andere landen. Met een advies van het Internationaal Gerechtshof wordt elk land langs dezelfde meetlat gelegd. Meer klimaatactie is vanzelfsprekend goed voor ons allemaal. De resolutie die Vanuatu straks in New York in stemming brengt, biedt niet alleen landen als Vanuatu en Pakistan, maar ook Nederland meer bescherming tegen klimaatverandering. Geen overbodige luxe, want naar alle verwachting komen overstromingen zoals die in Limburg vorig jaar en grote droogte zoals afgelopen zomer, straks steeds vaker voor. En het behoeft weinig uitleg dat een stijgende zeespiegel ook voor ons land grote consequenties heeft. Laat minister Wopke Hoekstra (Buitenlandse Zaken), namens Nederland, zich scharen achter het initiatief van die kleine, dappere eilandengroep in de Stille Oceaan. Meer dan tachtig landen gingen Nederland al voor, waaronder landen in Afrika, het Caribisch gebied maar ook Australië en Nieuw-Zeeland. Als gastland van het Internationaal Gerechtshof, een land waar in de grondwet het bevorderen van de internationale rechtsorde is opgenomen, en als land dat mensenrechten hoog in het vaandel heeft staan, kunnen we onze klimaatverantwoordelijkheden niet langer voor ons uitschuiven. Het is een morele verplichting, en voor wie dat niet genoeg is: het gaat uiteindelijk ook om het redden van onze eigen huid.||https://www.volkskrant.nl/columns-opinie/opinie-kabinet-help-klimaatrechtvaardigheid-af-te-dwingen-bij-internationaal-gerechtshof~bd8800b8c/
2022-09-23||Bezette regio’s Oekraïne stemmen over aansluiting bij Rusland: ‘Een schijnvertoning’||De autoriteiten in de regio’s Donetsk, Loehansk, Cherson en Zaporizja verklaarden dat het niet lang meer zou duren voor ze tot Rusland zouden behoren, maar de Oekraïense president Volodymyr Zelensky veroordeelde de stembusgang als een ‘farce’. Ook internationaal is de verontwaardiging groot dat Moskou met de stemming een flink deel van Oekraïnes grondgebied wil inpikken. Een hoge Oekraïense bestuursfunctionaris in het zuidelijke Cherson, Joeri Sobolevsky, raadde de bevolking aan ‘de deur niet open te doen’. In de eerste vier dagen van het referendum kunnen de bewoners in hun buurt stemmen, bij mobiele stembussen die van huis tot huis gaan. Vanwege de veiligheidssituatie kan alleen op de laatste dag, dinsdag, bij stembureaus worden gestemd. De regio’s zijn nog altijd het toneel van beschietingen. Volgens Kyiv staat de uitslag al vast en zullen de pro-Russische autoriteiten bekendmaken, net als in 2014 bij de annexatie van de Krim, dat ruim negentig procent voor toetreding tot Rusland heeft gestemd. De Oekraïense autoriteiten maakten vrijdag melding van de eerste onregelmatigheden en bedreigingen. Zo zei de verdreven gouverneur van Loehansk, Serhi Hajdaj, dat werknemers van een bedrijf te horen hadden gekregen dat stemmen verplicht was. Wie niet stemde, zou worden ontslagen. Ook zou hun naam aan de autoriteiten worden doorgegeven. Volgens Hajdaj mogen de bewoners van Starobilsk tot dinsdag hun stad niet uit. Gewapende groepen zouden bewoners dwingen om te stemmen. Op een video was te zien dat ook Russen, zoals in Donetsk de Russische propagandist Semjon Pegov, konden stemmen. De pro-Russische leiders van de regio’s deden de berichten over onregelmatigheden echter af als propaganda. De separatistenleider van Donetsk, Denis Poesjilin, zei dat met de referenda een ‘historische mijlpaal’ was bereikt. Zijn collega in Loehansk, Leonid Pasechnik, betoogde dat de bevolking van zijn republiekje al sinds 2014, toen de strijd in de Donbas losbrak, naar het referendum had uitgekeken. ‘Het is een droom die we koesterden’, aldus Pasechnik. ‘En die nu werkelijkheid wordt.’ De Russische president Vladimir Poetin heeft gezegd dat hij de uitslag zal respecteren. Verwacht wordt dat het Kremlin volgende week snel tot annexatie zal overgaan. Moskou, dat militair sterk onder druk staat vanwege twee offensieven die Kyiv is begonnen, kan dan beweren dat het Oekraïense leger Russisch grondgebied aanvalt. De vicevoorzitter van de Russische Veiligheidsraad, oud-president Dmitri Medvedev, waarschuwde Oekraïne donderdag om op zijn tellen te passen. ‘Het binnendringen van Russisch grondgebied is een misdaad’, dreigde Medvedev. ‘Het geeft ons het recht om alle middelen te gebruiken om ons te verdedigen.’ Net als Poetin wees hij ook op Ruslands enorme kernwapenarsenaal. Volgens de pro-Russische autoriteiten kunnen zo’n drie miljoen kiezers hun stem uitbrengen. Veel bewoners zijn het gebied echter ontvlucht vanwege de oorlog. De separatistenleider van het bezette Zaporizja, Jevheny Balitsky, noemde de stemming echter ‘slechts een detail’, omdat de bevolking volgens hem toch al vond dat ze tot Rusland behoorde. Het Russische staatspersbureau Tass wees op een peiling van maandag waaruit zou blijken dat 80 procent van de bevolking van Zaporizja voor aansluiting bij Rusland was. In Cherson, waar bewoners na de invasie tegen de Russische bezetting protesteerden, en Loehansk zou dit 90 procent zijn, en in Donetsk 91 procent.||https://www.volkskrant.nl/nieuws-achtergrond/bezette-regio-s-oekraine-stemmen-over-aansluiting-bij-rusland-een-schijnvertoning~bc3dd759/
2022-09-23||Fraudeur Do Kwon bereikt zen, bankier Mark Carney bereikt een stuk minder||Weinig mensen beheersen de kunst van het zen-zijn zo goed als Do Kwon. De Zuid-Koreaan wordt verdacht van het oplichten van beleggers in luna en terraUSD. Toen deze door hem opgerichte cryptomunten in mei dit jaar in elkaar klapten, ging zo’n 40 miljard dollar in rook op. Sindsdien is er een heuse jacht ingezet op Kwon, die vrolijk op Twitter berichtjes de wereld in blijft sturen. Toen de politie van Singapore onlangs meldde dat Kwon niet langer in het land was, verklaarde hij op het sociale netwerk dat hij ‘niet op de loop is’. De reactie van Zuid-Koreaanse openbaar aanklagers: hij is ‘duidelijk op de loop’. Woensdag heeft Interpol een wereldwijd verzoek uitgevaardigd om hem in voorlopige hechtenis te nemen. Kwon laat het niet aan zijn hart komen. Als je er niet om wil huilen kun je er beter om lachen, lijkt zijn motto. ‘Ben eerlijk gezegd al een tijdje niet meer gaan lopen, moet wat calorieën kwijt’, tweette hij enkele uren na zijn ontkenning. Die knipoog dat hij wel degelijk op de vlucht is, vond Bloomberg-columnist Matt Levine een verademing. ‘Wat zou een ceo van een traditioneel financieel bedrijf doen bij de beschuldiging dat tientallen miljarden van klanten in rook zijn opgegaan? Zijn mond houden, en een saaie verklaring laten uitsturen dat hij ernaar uitkijkt om zijn naam te zuiveren.’ En het land ontvluchten? ‘Misschien! Maar erover tweeten? Waarschijnlijk niet.’ Toen Kwon vorige maand in een interview werd gevraagd hoe hij denkt over de gevangenisstraf die hem boven het hoofd hangt, knalde het antwoord er meteen uit. ‘Het leven is lang.’ Kijk, dán ben je een zen-baas. Wil je zoveel mogelijk kikkers in de kruiwagen houden, of enkel de kikkers die oprecht gemotiveerd zijn om de vijver te verlaten? Voor die lastige keuze stond Mark Carney deze week. De voormalige baas van de Britse en Canadese centrale bank leidt de Glasgow Financial Alliance for Net Zero (Gfanz). Die vorig jaar opgerichte club telt meer dan vijfhonderd banken, verzekeraars en pensioenfondsen, die samen 130 duizend miljard dollar beheren. De bedoeling is dat geld zodanig te investeren, dat klimaatneutraliteit tegen 2050 mogelijk is. Maar de kikkers JPMorgan Chase, Morgan Stanley en Bank of America overwegen om de alliantie te verlaten, zo bleek deze week. De grootbanken zijn ontevreden over een aanscherping van de regels door Race to Zero, het project van de Verenigde Naties waarop Gfanz is gebouwd. Zo mochten ze geen kredieten meer verstrekken aan nieuwe steenkoolprojecten. In de VS kan dat rechtszaken opleveren, vrezen ze, aangezien verschillende staten hen verplichten om ook die sector van financiering te voorzien. Carney gaf de banken gelijk, de nieuwe regels gingen ‘te ver’, en worden afgezwakt. Volgens critici had de Canadees beter kunnen vasthouden aan de regels, om door te zetten met de banken die het wel menens is om de klimaatverandering te bestrijden. Op de achtergrond klonk de waarschuwing die VN-secretaris-generaal António Guterres deze week gaf: ‘Klimaatactie wordt op een laag pitje gezet’.||https://www.volkskrant.nl/economie/fraudeur-do-kwon-bereikt-zen-bankier-mark-carney-bereikt-een-stuk-minder~b042e64a/
2022-09-23||Waarop baseert de Volkskrant die politieke rapportcijfers op Prinsjesdag?||‘Krachteloos kabinet. Wiens mening is dat?’, schreef een lezer naar aanleiding van onze Prinsjesdagkrant. ‘Verderop in de krant worden cijfers uitgedeeld. Wie geeft die cijfers? De bevolking? Blijkt uit niets. De politieke redactie zo te zien, maar het staat er niet. Is de mening van Volkskrant-redacteuren zo belangrijk dat zoiets op de voorpagina moet komen?’ Elk jaar op Prinsjesdag proberen we de toestand van het kabinet in een korte en krachtige boodschap te beschrijven. In 2018 luidde de kop ‘Het nog-niks-voor-mekaar-kabinet’, in 2017 ‘Prinsjesdag zonder inhoud’ en in 2015 ‘Feestbegroting’. ‘Krachteloos kabinet’ is in de eerste plaats een beschrijving. We geven geen oordeel over de wenselijkheid van het beleid, maar oordelen slechts over de effectiviteit van het kabinet. In hoeverre is het erin geslaagd zijn voornemens ten uitvoer te brengen? De cijfers die de Haagse redactie geeft aan individuele ministers, gaan ook alleen daar over. De minister-president, die in het verleden meestal een dikke voldoende scoorde (in 2016 zelfs een 8-), haalde dit jaar een 4,5, de laagste score ooit. Geheel toevallig is dat precies het cijfer dat hij van de bevolking krijgt in een peiling van I&O Research. Het tweede kabinet-Rutte (2012-2017) scoorde jaarlijks veel beter. Bij de laatste Prinsjesdag van dit kabinet in 2016 stond er op de voorpagina ‘De lijst met hervormingen is indrukwekkend’. Inmiddels weten we dat veel van die hervormingen – de decentralisatie van de jeugdzorg, het liberaliseren van de huurmarkt onder minister Stef Blok, de strenge controle op de kindertoeslagen – een desastreuze uitwerking hebben gehad. Dat de regering nu zo krachteloos is, komt deels door de organisatorische veranderingen die Rutte II heeft doorgevoerd. Effectiviteit in dienst van de verkeerde doelstellingen is ongewenst. Het Volkskrant-cijfer ontslaat ons dus zeker niet van de plicht het beleid kritisch door te lichten. Sommige lezers vragen zich af waar Aaf Brandt Corstius sinds de zomer is gebleven. Ze heeft een sabbatical opgenomen van een paar maanden en zal daarna gewoon weer in de kolommen terugkeren. Ook de verslaggeverscolumn die tot deze zomer op pagina 9 van de krant stond, heeft een pauze van een paar maanden. Toine Heijmans schrijft een boek, maar als hij daarmee klaar is kunt u hem gewoon weer in de krant aantreffen, vanaf 1 januari krijgt hij gezelschap van Ana van Es, voormalig correspondent in het Midden-Oosten.||https://www.volkskrant.nl/columns-opinie/waarop-baseert-de-volkskrant-die-politieke-rapportcijfers-op-prinsjesdag~b96b174d/
2022-09-23||Hoge salarissen, vele extra’s: Rusland deed er alles aan om militairen te rekruteren – maar het hielp weinig||Gezocht: artillerist voor luchtafweer. Benodigde eigenschappen: stressbestendigheid, vermogen om in zeer korte tijd beslissingen te nemen. Geschikt voor studenten, ervaring niet vereist. Het is een van de duizenden militaire vacatures op de Russische banensite Superjob. Elke Rus die in de afgelopen maanden snel rijk wilde worden, kon hier terecht. Weinig vereisten, hoge salarissen. Regelmatig boven de 200 duizend roebel per maand (ruim 3 duizend euro). Dat is vier keer het gemiddelde inkomen in Rusland. En dan waren er nog de aantrekkelijke extra’s. Gratis vakanties voor het hele gezin naar een sanatorium, inclusief medische behandelingen. Garantie voor de kinderen op een plek aan een goede universiteit, geheel betaald door de staat. Financiële hulp bij afsluiting van een hypotheek. Tot afgelopen woensdag deed het Kremlin verwoede pogingen om het tekort aan mankracht in Oekraïne op te lossen via een enorme rekruteringscampagne. Het ministerie van Defensie adverteerde op straat en online met riante salarissen, staatsbedrijven moedigden werknemers aan om over te stappen naar het leger, het Russische huurlingenleger Wagner rekruteerde zelfs in gevangenissen door misdadigers vrijheid te beloven in ruil voor een termijn aan het front in Oekraïne. Maar de campagne is mislukt. Het Kremlin wist te weinig Russen te verleiden voor deelname aan president Poetins ‘speciale militaire operatie’; er zitten naar schatting 200 duizend beroepsmilitairen en leden van het huurlingenleger Wagner in Oekraïne. Ondanks hoge beloningen, ondanks de propaganda dat het voortbestaan van het land op het spel staat wegens ‘Oekraïense nazi’s’ en het Westen dat Rusland wil ‘vernietigen’, lukt het niet dat aantal wezenlijk te verhogen. Woensdag ging Poetin over tot dwang door de eerste Russische mobilisatie sinds de Tweede Wereldoorlog in gang te zetten. De mislukte rekruteringscampagne duidt erop dat de invasiemacht niet wordt aangevuld met gemotiveerde militairen, maar met Russen die helemaal niet willen vechten voor Poetins ambities in Oekraïne. Voor Poetins historische aankondiging stonden er bij uitzendbureaus duizenden vacatures open voor posities in het Russische leger. De populaire banensites Superjob en Headhunter hadden begin deze week meer dan 8 duizend militaire vacatures bij het leger, zo blijkt uit een analyse van de Volkskrant. Gezocht werden militairen en ondersteunend personeel uit alle categorieën: sluipschutters, tankbestuurders, granaatwerpers, maar ook koks, verplegers, graafmachinisten, mijnenruimers, stralingsdeskundigen en een trompettist voor een militair orkest. De meeste vacatures hadden het niet over uitzending naar Oekraïne, wel over ‘gevechtsmissies in het buitenland’. Voor veel vacatures volstond een middelbareschooldiploma. Bijbehorende promotievideo’s beloofden deelname aan een heroïsche strijd voor victorie van het moederland. En ze beloofden vooral: geld. Op het schiereiland Kamtsjatka ging een rekruteerder tijdens een tegenvallend visseizoen langs visbedrijven. ‘Niet iedereen had geluk met de vangst dit jaar, maar er is een mogelijkheid om zes maanden te dienen’, zegt hij in een geluidsopname van een bezoek in augustus. Hij belooft de vissers verdubbeling van salarissen en prijzengeld voor wie een Bayraktar-drone van Oekraïne uit de lucht schiet. De wervende tekst bij een vacature voor een sluipschutter: ‘Ben je het beu om van baan te wisselen op zoek naar betere lonen en voorwaarden? Wil je in een eigen appartement wonen zonder ervoor te betalen? Dan is dit de baan voor jou!’ Het was niet genoeg. Staatsbedrijven kregen onlangs opdracht van het Kremlin om te werven onder eigen personeel. De Russische spoorwegen moesten 10 duizend werknemers warm maken voor een uitstapje naar het front, zo bleek deze maand uit een gelekt document in handen van Sjkola Prizyvnika, een mensenrechtenorganisatie voor Russische militairen. Werknemers kregen uitzicht op loonsverhoging tot 300 duizend roebel per maand (5 duizend euro) aan het front of 180 duizend roebel (3 duizend euro) in de ondersteunende linies. Droomsalarissen, zeker voor Russen in arme provincies. Bij terugkeer zouden de spoorwegmedewerkers gewoon kunnen terugkeren in hun oude baan. Maar het tekort aan mankracht bleef oplopen. Rusland houdt de verliezen op 6 duizend gesneuvelden, maar Oekraïne spreekt van 55 duizend gedode Russen. Beroepsmilitairen zegden hun contract op of gingen uit dienst na een termijn in Oekraïne. Deze maand werd het Russische leger verdreven uit vrijwel de hele provincie Charkiv – de grootste nederlaag sinds de mislukte opmars naar Kyiv. Poetins zoektocht naar militairen werd wanhopiger. Vorige week verscheen een video waarin Jevgeni Prigozjin, de baas van het Russische huurlingenleger Wagner, gevangenen rekruteert in een strafkolonie in de provincie Mari El. De Russische wet verbiedt private militaire bedrijven en verbiedt veroordeelden te dienen in het leger, maar Wagner krijgt alle ruimte van Poetin. Prigozjin, vroeger de cateraar van het Kremlin en al jaren in het geheim de baas van Wagner, zegt in de video dat gevangenen naar huis mogen of bij Wagner kunnen blijven als ze een termijn in Oekraïne vervullen. ‘Als je zes maanden dient, ben je vrij’, zegt hij. Maar deserteren is geen optie. ‘Als je in Oekraïne aankomt en besluit dat het niets voor jou is, zullen we je executeren.’ Iedereen die tekende tijdens de rekruteringscampagne, komt nu bedrogen uit. Poetins decreet van woensdag heeft de contracten van alle beroepsmilitairen verlengd tot het einde van de ‘speciale militaire operatie’. Oftewel: voor onbepaalde tijd. Russen die na een termijn aan het front hoopten te genieten van een riant salaris en de beloofde extra’s, zitten plots gevangen op het slagveld. Vluchten is riskanter geworden. Dinsdag tekende het parlement een wet die de straffen op desertie verhoogt. Militairen die uit hun eenheid verdwijnen, kunnen tot 10 jaar worden opgesloten in een strafkolonie. De straffen gelden ook voor ondersteunend personeel, zoals werknemers van de wapenindustrie. Alleen dwang kan de operatie redden, zo concludeert het Kremlin. De ‘gedeeltelijke’ mobilisatie lijkt veel minder gedeeltelijk dan Poetin doet vermoeden. Sergej Sjojgoe, de minister van Defensie, zei woensdag op de staats-tv dat er 300 duizend mensen worden opgeroepen. Het werkelijke aantal is geheim: de zevende paragraaf van Poetins decreet is weggelakt onder het kopje ‘alleen voor officieel gebruik’. Novaja Gazeta Europe, de internationale opvolger van de door het Kremlin gesloten onderzoekskrant, meldde donderdag op basis van bronnen dat er driemaal meer Russen gedwongen naar het front worden gestuurd: een miljoen. Gemotiveerd lijken de Russen niet. Uit Rusland komen beelden van chaotische pogingen om naar het buitenland te vluchten. Bij de grenzen staan kilometerslange rijen, vliegtickets zijn uitverkocht. Anderen doken onder op adressen waar ze niet staan geregistreerd. Mensen die niet weg willen of kunnen, zoeken op internet naar andere manieren om de mobilisatie te ontlopen. ‘Hoe breek ik mijn arm’, zochten sommigen op zoekmachines. Naast angst is er boosheid door de indruk dat de opdrachtgevers van de mobilisatie hun eigen gezinsleden lijken af te schermen. Nikolaj Peskov, de zoon van Poetins woordvoerder Dmitri Peskov, reageerde verontwaardigd toen hem donderdag in een foptelefoontje verteld werd dat hij zich de volgende ochtend diende te melden voor uitzending naar Oekraïne. ‘U moet zich realiseren dat ik meneer Peskov ben’, aldus de 32-jarige Nikolaj. ‘Ik ga dit op een ander niveau oplossen.’ Een video uit de arme provincie Kabardië-Balkarië toont hoe moeders woedend worden als de officier die de mobilisatie aan hen uitlegt, zelf een zoon blijkt te hebben die thuis mag blijven. Het gebrek aan motivatie, een van de grootste problemen van het invasieleger, wordt nog groter, zei Rob Lee, militair analist bij de denktank Foreign Policy Research Institute, donderdag in de podcast Silverado. ‘Deze oorlog wordt in toenemende mate uitgevochten door gemotiveerde vrijwilligers aan de Oekraïense zijde en mensen die niet in de oorlog willen zijn aan de Russische zijde.’||https://www.volkskrant.nl/nieuws-achtergrond/hoge-salarissen-vele-extra-s-rusland-deed-er-alles-aan-om-militairen-te-rekruteren-maar-het-hielp-weinig~b738c385d/
2022-09-23||Onze nieuwe columnist Thomas van Aalten is misschien geen geschikte gast om uit te nodigen voor een bruiloft||Ik reed weg van de parkeerstrook voor mijn flat en hoorde het onheilspellende geluid van kreunend staal. Ik had de glanzende Mini, die voor mij geparkeerd stond, geschampt. Oponthoud kon ik er nu niet bij hebben, ik was op weg naar een autohandelaar in Lisse om de Ford Galaxy met zeven zitplaatsen te verruilen voor een veiliger en zuiniger type auto. Vanachter het stuur keek ik even door de passagiersruit, maar ik zag niks bijzonders. Hoe vaak hadden we de wagen nu werkelijk voor het hele gezelschap gebruikt? Een paar familiebezoeken per jaar. Veel vaker waren het mijn eenzame ritten, waarbij ik de brandstofmeter per minuut zag zakken. Bij de laatste poging tot apk-keuring gaf de garagist aan dat de onderkant zo verroest was, dat alleen een Ford-verzamelaar er nog eens duizenden euro’s tegenaan zou gooien om de onderkant te lassen. Een voordeel had de Ford wel: we pasten er allemaal in. Omdat mijn oudste twee dochters snel in auto’s kotsen, wilden zij dan het liefste op de eerste rij stoelen achter ons zitten, zodat de kinderen van mijn vriendin noodgedwongen helemaal achterin zaten. ‘Ik word ook misselijk’, zei haar zoon eens. ‘Alleen zeg ik het nooit hardop.’ De ondernemer in Lisse had een grijze hond van het knorrende soort, een oenige melkbus die langs mijn enkels waggelde nadat ik de proefrit met de Prius naar tevredenheid had doorstaan. Ik had al eens eerder zo’n hybride auto gehad. ‘Lekkere zuinige auto. Mijn vrouw had eerst een SUV maar wil ook niet anders meer’, legde de handelaar uit. Of ik toevallig de kilometerstand van de oude Ford wist? Ik riep een willekeurig getal omdat ik dacht dat ik dat op het dashboard had zien staan, maar ik zat er een ton naast. Ik voelde door mijn omissie de inruilwaarde ter plaatse halveren. ‘En u hebt ook een mooie versiering op de zijkant’, merkte hij droogjes op, toen we om de Ford heen liepen. Dus dát was het geluid geweest. Over de rechterzijde een flinke jaap op de achterdeur. De gehavende Ford zou na inruil ‘op transport naar Afrika’ gaan, wat ik een heel droevig idee vond: hier ongeschikt, maar in Afrika, als een ongemakkelijke metafoor uit een avonturenboek uit vervlogen tijden, kreeg hij een tweede leven. ‘Waarom had u eigenlijk zo’n grote Ford?’, vroeg de man die in een belanghebbend systeem informatie inklopte. ‘We hebben vijf kinderen’, legde ik uit. ‘Nou ja, ik heb er drie en mijn vriendin twee.’ ‘En nu is de relatie over, of…?’ Het aantal auto’s dat ik bezat sinds mijn 25ste ben ik vergeten – het zullen er rond de tien zijn (evenveel als romans die ik heb geschreven in de afgelopen twintig jaar). De auto’s waren allemaal doorgeefexemplaren, opknappers, soms giften van een ruimhartige (schoon)vader. De gezelschappen waarmee ik erin reed, veranderden vaak mee met het type auto. Geen jong mens zal ooit zeggen: ‘Later als ik groot ben wil ik graag bij twee vrouwen kinderen krijgen, twee keer scheiden en twee keer een hypotheekadviseur bevragen en smeken en als ik dat allemaal heb gehad wil ik lekker veel in therapie en de hoop op een nieuwe liefde zien verdampen maar toch uiteindelijk de ware tegenkomen en dan eindigen als gezelschap met vijf kinderen.’ Voor jonge mensen ben ik misschien niet de geschikte gast om uit te nodigen voor de bruiloft; alsof ik in tongen zal spreken en verkondigen dat 1 op de 3 huwelijken strandt, en het aantal tweede huwelijken nog veel vaker. Aan de andere kant ben ik misschien het voorbeeld dat alles goed zal komen. Ik heb twee kinderen uit mijn eerste huwelijk: Lynn en Verona, 12 en 14 jaar oud. Zij wonen een deel van de week met hun moeder en haar vriend op een woonboot, de andere dagen zijn ze bij mij. Ik kreeg met een andere vrouw nog een dochter, Emmie (7). Om het verhaal van Emmie wat verder uit te diepen: ze is drie maanden te vroeg geboren (waarover ik toen een reportage schreef in Het Parool; schrijven is een perfecte manier om het leven te ordenen), maar daar merken we nu weinig meer van. Ze kan nog niet fietsen, maar dat kan ook aan mijn genen liggen. Emmie woont een deel van de week bij haar moeder (en muzikant Thijs Boontjes, even geleden stonden ze samen in Volkskrant Magazine in de rubriek ‘Week uit’, kijk gerust even terug). In de zomer van 2019 ontmoette ik een paar maanden na de breuk met Emmies moeder mijn huidige geliefde, Lotte. Zij woont in Zaandam met Hugo (11) en Mia (8). Binnenkort zal dit gezelschap in één huis samenkomen. We kochten onlangs een flinke woning in Slotermeer, een naoorlogse wijk in het westen van Amsterdam. Ik kon de Prius de volgende dag halen en dan mijn oude auto inruilen. Omdat er nogal grote raamstickers met roze palmbomen op de zijkanten van de Ford prijkten, voelde ik dat ik vroeg of laat aangewezen zou worden als de veroorzaker van de schade aan de blinkende Mini (‘Ik zag het, het is die baardlul met die rare auto’). Ik plaatste een briefje onder de ruitenwisser met mijn telefoonnummer. Het Napolitaanse principe is: ik ben eerlijk tegen je geweest, maar ga me daarna niet meer lastigvallen. Het tegenovergestelde is het Noord-Europese principe, waarbij de regels van de wet heilig zijn. Die avond kreeg ik een whatsappje van een onbekend nummer. Het bleek van een buurvrouw van een verdieping hoger. Ik kende haar niet. We vulden een schadeformulier in. Schade veroorzaakt door een auto die ik niet meer in mijn bezit had, dat was een prestatie op zich.||https://www.volkskrant.nl/mensen/onze-nieuwe-columnist-thomas-van-aalten-is-misschien-geen-geschikte-gast-om-uit-te-nodigen-voor-een-bruiloft~bf85f22e/
2022-09-23||Van ‘rode knop’ tot ‘nucleaire winter’: zo spreekt men over de dreigende kernoorlog||Mocht je nog carrière willen maken, wees er snel bij, want Poetin dreigt opnieuw met de bom. Het is geen bluf, zegt hij, wat waarschijnlijk betekent dat het bluf is. Want kernoorlog, zou het? Het levert in elk geval een explosie aan nieuws op, waarin bijzondere termen als paddestoelen uit de grond schieten. Welke woorden vallen op? Het dreigen met kernbommen was in de Koude Oorlog (1947-1991) dagelijkse kost. De onlangs overleden Gorbatsjov doorbrak dat patroon, die ‘tango die Oost en West dansten met de dood’, zoals Arie Elshout het omschreef. Ruslandkenner Helga Salemon noemde de huidige strijd tussen Rusland en de Navo onlangs een Lauwe Oorlog, in navolging van onze correspondent Bert Lanting in 2014. Koud en lauw, want niet heet, oftewel: oorlog zonder dat er op elkaar geschoten wordt. Kernoorlog – in deze krant kwam dat woord dit jaar tot nu toe in 31 artikelen voor, tegenover 10 vorig jaar en slechts 2 in 2020. Het is slechts een van meerdere doemscenario’s voor de mensheid. De wetenschapsredactie zette de eindtijdkandidaten op een rij, van ecologisch verval tot ‘gewoon’ evolutie. De mens redt zich wel, zegt filosoof Ralf Bodelier in dat stuk, tenzij Poetin ‘in een gekke bui toch op die knop’ drukt. Het idee van een rode knop spreekt tot de verbeelding, de videoclip van De bom van Doe Maar eindigt er bijvoorbeeld mee, maar in werkelijkheid is het ingewikkelder om een kernkop af te vuren. Joe Biden moet eerst de nuclear football openen, een leren tas met daarin een serie veiligheidscodes die om de paar dagen ververst wordt. Ook draagt hij een pasje bij zich met een identificatiecode, genaamd the biscuit. Aan het doorgeven van al die cijferreeksen zal de 79-jarige opperbevelhebber nog een zware kluif hebben. En ook de minister van Defensie moet zijn goedkeuring verlenen voor een kernaanval. Hoe het in Rusland is geregeld, is onduidelijk, al heeft ook Poetin toestemming nodig van de militaire top, volgens militair historicus Christ Klep. Wat de wereldmachten er in de Koude Oorlog van weerhield hun kernwapens te gebruiken, was wederzijds gegarandeerde vernietiging, bekend als de Mad-doctrine (‘Mutually assured destruction’; mad betekent ook ‘krankjorum’). Zolang beide partijen met elkaar in evenwicht waren, genoot West-Europa bescherming van een zogenoemde atoomparaplu. Mocht die paraplu anno 2022 niet opgaan, dan zullen de gevolgen van een atoomoorlog desastreus zijn. Miljoenen doden en gewonden, enorme wolken neerdwarrelende radioactieve restproducten (fall-out), en zo veel rookontwikkeling dat we in een nucleaire winter terechtkomen: een langdurig gebrek aan zonlicht zal de temperatuur onverkwikkelijk doen dalen. Het kan ook bij één bom blijven, bijvoorbeeld een dial-a-yield-kernwapen, waarbij de kracht (yield) kan worden ingesteld door aan een spreekwoordelijke knop te draaien (to dial). Zo’n tactisch kernwapen heeft als ondergrens 300 ton TNT-equivalenten, ‘vergelijkbaar met de havenexplosie die in 2020 in Beiroet ruim tweehonderd personen het leven kostte’, aldus Maarten Keulemans. TNT-equivalent is een een­heid waar­in de ener­gie die vrij­komt bij een kernex­plo­sie wordt uit­ge­drukt. En als de bom valt, dan lig ik in mijn nette pak, diploma’s en mijn cheques op zak, mijn polis en – vooral – mijn woordenschat, aaoei.||https://www.volkskrant.nl/cultuur-media/van-rode-knop-tot-nucleaire-winter-zo-spreekt-men-over-de-dreigende-kernoorlog~b29fa84d/
2022-09-23||De kunst om de ene Louis van Gaal los te zien van de andere||De aftrap van een weer vermakelijk mediaweekje met Louis van Gaal werd maandag verricht door de gerenommeerde oud-speler en broodanalyticus Ruud Gullit. Hij was getergd. Hij zei dat Van Gaal snel ergens mee moest kappen. Hou nou toch op man, gooide Gullit er bij Ziggo Sport uit. Hij was er helemaal klaar mee. Voor de zekerheid zei hij het nog een keer. ‘Hou nou toch op.’ Gullit had ‘met kromme tenen’ naar Van Gaal geluisterd. Een andere analyticus ter plekke, Marco van Basten, vond ook dat Van Gaal moest ophouden. Hij draafde een beetje door, vond Van Basten, en moest vooral niet denken dat hij het ‘heilige woord’ predikt. Het ging over de ‘implementatie’ van het speelsysteem bij het Nederlands elftal. Om dat voor elkaar te krijgen praat Van Gaal veel met de spelers, individueel en in groepjes. Meetings, worden zulke gesprekken genoemd. Gullit vindt het allemaal maar niks, want dat deed Rinus Michels in 1988 ook niet, die bromde gewoon tegen een paar spelers wat er moest gebeuren en huppakee. Oké, boomer. Gullit had amper gezegd dat Van Gaal ermee moest ophouden of talloze media maakten er handenwrijvend melding van, ook serieuze als VI en het AD. Zo gaat dat tegenwoordig. De mening van de voetbalanalyticus wordt massaal uitgevent. Net zoals internationals moeten ze – dixit Van Gaal – leveren. Borrelpraat in een tv-studio wordt verheven tot nieuws, zelfs de praatjes van Wesley Sneijder worden serieus genomen en verspreid, want hij is recordinternational, dus Wes zal het wel weten. Met Van Gaal is het al sinds de vorige eeuw de kunst om de man los te zien van de trainer. Dat valt niet mee, ik weet er alles van. Tijdens de eerste persconferentie voor de duels in de Nations League met Polen en België misdroeg hij zich op een manier die – het was al even geleden dat hij zich zo had laten gaan – ouderwets genoemd kan worden. Zelfs op de meest onschuldige vragen reageerde hij getergd en vol minachting voor de mannen en vrouwen die daar gewoon hun werk stonden te doen; onbeschoft zelfs. De zelfbenoemde hoeder van normen en waarden, tevens de leider van een sportploeg die het land representeert, manifesteerde zich op zijn allerslechtst en zijn werkgever stond erbij en keek ernaar, schaapachtig. Dat is de ene Louis van Gaal. De andere – hier begint het noodzakelijke omdenken – bouwt fanatiek aan een elftal dat kans maakt op de wereldtitel. Anders dan de kwekkende oud-spelers is hij niet stil blijven staan en is hij ervan doordrongen dat er sinds Rinus Michels en het jaar nul op zijn vakgebied het een en ander is veranderd. De wetenschap wordt ingeschakeld, hij laat een legioen keepers invliegen om de kans op succes tijdens penaltyseries te vergroten en organiseert meetings met de spelers om ze deelgenoot te maken van zijn plannen. De algemene reactie op de strategie van een innovatieve zeventigplusser: hou nou toch op man. Voor De Telegraaf was de kritiek van Gullit en Van Basten aanleiding om Van Gaal af te fakkelen in een groot stuk. Hij was een machtswellusteling die een oude truc had toegepast, de media als vijand, het bekende wij tegen zij. Het gekwebbel van Gullit en Van Basten werd gebruikt om Van Gaal een lesje te leren. De wedstrijd tegen Polen, een WK-deelnemer die het thuisvoordeel had, moest toen nog gespeeld worden. Er gebeurde iets grappigs. Het Nederlands elftal kwam zelfverzekerd voor de dag, combineerde er lustig op los en glom van het spelplezier, dankzij Louis van Gaal. Moesten de heren hun weerzin tegen de man/trainer toch weer overwinnen. Het was genieten, zei Rafael van der Vaart bij de NOS. Dat was een grote tegenvaller, voor zijn beroepsgroepje.||https://www.volkskrant.nl/sport/de-kunst-om-de-ene-louis-van-gaal-los-te-zien-van-de-andere~bd5b5816/
2022-09-23||De Kamer uit lopen, een omroep wegsturen, rectificatie eisen: hoe bestrijd je degenen die de democratie ondermijnen? ||Er zijn grenzen. Dat is het mantra dat telkens werd herhaald in de nasleep van het historische wegloop-incident in de Tweede Kamer, de niet eerder vertoonde reactie van het kabinet op de woorden van Thierry Baudet tijdens de Algemene Beschouwingen. ‘Ik moet de grenzen van mijn integriteit bewaken’, zei Sigrid Kaag, minister van Financiën, die weer onderwerp was geworden van verdachtmakingen door de voorman van Forum voor Democratie. Er werden meer grenzen bereikt. Nadat Ongehoord Nederland een item over ‘blancofobie’ had uitgezonden, een week eerder, zeiden omroepdirecteuren en politici hetzelfde: dit ging te ver. De omroep toonde video’s van – excuus voor het onfrisse citaat van commentator Raisa Blommestijn – ‘blanken die in elkaar worden geslagen door negers’. Donderdag riep directeur Peter Kuipers van KRO-NCRV ertoe op de aspirant-omroep direct uit het bestel te zetten. Ook het RIVM vond dat er een grens was bereikt. Tot woensdag bleef het instituut stil over de beschuldigingen van corruptie aan het adres van directeur Jaap van Dissel en was het terughoudend in het tegenspreken van desinformatie en complottheorieën. Maar nu eiste het een rectificatie. Podcastmakers Yves Gijrath en Erik de Vlieger gaven uiteindelijk toe dat zij er inderdaad naast zaten. Het zijn reacties op een radicaliserende onderstroom die zich de laatste jaren steeds zichtbaarder is gaan manifesteren en zich niet houdt aan de gangbare mores in de politiek en de media. Een beweging die bij elke oprisping en provocatie de vraag oproept hoe ermee om te gaan: geen aandacht geven in de hoop dat zij niet groeit? Of toch hard bestrijden en eventuele perverse gevolgen voor lief nemen? De keuze valt steeds meer op het tweede. Het groeiende aantal bedreigingen van publieke figuren lijkt daarbij de doorslag te geven. In principe moet je in een democratie en zeker in het parlement met iedereen in gesprek, maar bij mensen die in een alternatieve werkelijkheid leven is elk gesprek onmogelijk omdat er geen gemeenschappelijk referentiekader is. Dat maakt de discussie over Baudet een andere dan die over Wilders. Bij Baudet gaat het allang niet meer over fatsoen, maar over het beschermen van de democratie en de rechtsstaat. Ja, er zijn grenzen, en die zullen telkens opnieuw worden overschreden. Daar helpt weglopen, de rug toekeren, rectificeren of verontwaardiging uitspreken niet of nauwelijks tegen. Dat is de kwetsbaarheid die onvermijdelijk onderdeel is van onze open samenleving. Die biedt de ruimte aan mensen die haar willen aanvallen. Mensen die de vrijheden misbruiken om het systeem te ondermijnen. ‘Als we ongelimiteerd tolerant zijn, zelfs jegens hen die intolerant zijn, als we niet bereid zijn een tolerante samenleving te verdedigen tegen de aanvallen van de intolerante medemens, dan zal de tolerante mens te gronde gaan, en met hem de tolerantie’, schreef de Brits-Oostenrijkse filosoof Karl Popper in 1945 in zijn meesterwerk De open samenleving en haar vijanden. Hij schreef zijn boek tijdens de oorlogsjaren vanuit ballingschap in Nieuw-Zeeland en waarschuwde voor totalitaire en utopische ideologieën. Wat doe je tegen degenen die de open samenleving ondermijnen? Popper pleitte voor ‘militant liberalisme’. Zolang je de radicalen, intoleranten en fascisten met rationele argumenten in de publieke opinie kunt weerspreken, moet je dat doen, maar er zit een grens aan. ‘We zouden moeten eisen dat iedere beweging die intolerantie predikt, zichzelf buiten de wet plaatst.’ Vervolg hen dus, zegt Popper, maar hij gaat nog verder: ‘Wij moeten het recht opeisen om hen zo nodig zelfs met geweld te onderdrukken.’ Het is een dilemma dat nog altijd wringt, wellicht meer dan ooit. De aanvallen op de democratische rechtsorde die we nu over de hele wereld waarnemen, zijn geen aberratie, maar een inherent onderdeel ervan. Dat schrijven de Amerikaanse journalist Sean Illing en hoogleraar mediastudies Zac Gershberg in hun recente boek The Paradox of Democracy. De essentiële voorwaarde voor een democratie, een vrij debat, is tevens haar grootste bedreiging. ‘Het is niet voor niets’, schrijven ze, ‘dat fascisme alleen is ontstaan in democratische samenlevingen.’ De democratie was altijd al kwetsbaar voor demagogen en zelfdestructie, stellen ze in het boek. Wat verandert zijn nieuwe vormen van media die het mogelijk maken om de massa op een andere manier te manipuleren. De opkomst van film en radio was cruciaal voor de verspreiding van nazipropaganda. Televisie bracht mediagenieke presidenten als John F. Kennedy en Ronald Reagan voort. En sociale media brengen eigen disrupties met zich mee, zoals dat naar ieders stem geluisterd kan worden. De ene keer krijg je dan de Arabische Lente, de andere keer Pizzagate. Ook Ongehoord Nederland en Forum voor Democratie zijn producten van het tijdperk van sociale media. Zij konden groot worden door ongefilterd te zenden en hun volgers ervan te overtuigen dat de mainstream en ‘het kartel’ corrupt zijn. Vervolgens traden zij tot die systemen toe om ze van binnenuit kapot te maken, een missie waarvoor zij openlijk uitkomen. Zolang zij ongehinderd hun gang kunnen gaan, zullen ze het wankele kaartenhuis dat de open samenleving sowieso al is, steeds verder verzwakken. Hoe vaak we ook roepen dat er een grens is bereikt.||https://www.volkskrant.nl/nieuws-achtergrond/de-kamer-uit-lopen-een-omroep-wegsturen-rectificatie-eisen-hoe-bestrijd-je-degenen-die-de-democratie-ondermijnen~b0d0f882/
2022-09-23||Bonussen, fracken en lage belastingen: Britse regering zet vol in op neoliberalisme||Sinds de financiële crisis van 2008 hebben bankiersbonussen een slechte naam, omdat ze zouden leiden tot roekeloos en risicovol handelen. Reden dat ze in 2014 zijn aangepakt door de Europese Unie, waar de Britten toen nog lid van waren. Desondanks wil de vers aangetreden Britse minister van Financiën Kwasi Kwarteng ze weer geheel vrij laten. Het moet de concurrentiepositie van Londen verbeteren ten opzichte van New York en Singapore, waar bonussen wel toegestaan zijn. Tevens redeneren voorstanders van de herintroductie dat bankiers juist minder risico's zouden nemen wanneer ze worden afgerekend op prestaties. Anders dan voorheen zullen banken de mogelijkheid hebben om bonussen terug te vorderen die achteraf ten onrechte blijken te zijn uitgekeerd. Het is minister Kwartengs verwachting dat de schatkist flink zal profiteren. Vanuit Brussel zal met argusogen worden gekeken naar deze beslissing waarmee de Britten verder afstand nemen van Europees beleid. Kort na haar verkiezing tot premier toont Liz Truss aan dat ze op economisch terrein een radicaal andere koers wil varen dan haar voorganger Boris Johnson. Tijdens de presentatie van zijn noodbegroting maakte minister Kwarteng vrijdag de grootste belastingverlaging sinds 30 jaar bekend, voor zowel bedrijven als particulieren. Ook de belasting op het kopen van een huis gaat omlaag. De hoop is dat deze gok een einde maakt aan de economische stagnatie die rond de financiële crisis was begonnen. Een dag eerder had minister van Economische Zaken Jacob-Rees Mogg bekendgemaakt dat het moratorium op fracking, het winnen van schaliegas, wordt opgeheven. De regering gaan mensen die nabij boorlocaties wonen raadplegen. In het Lagerhuis zei hij dat omwonenden die last ondervinden van het boren in aanmerking zullen komen voor een financiële vergoeding. Fracking moet bijdragen aan een grotere onafhankelijkheid op energiegebied. Tevens wil Rees-Mogg herdefiniëren wat precies onder een aardbeving wordt verstaan. Fracking verhoogt het risico op aardbevingen en ligt, net als bankiersbonussen, politiek gezien uiterst gevoelig.||https://www.volkskrant.nl/nieuws-achtergrond/bonussen-fracken-en-lage-belastingen-britse-regering-zet-vol-in-op-neoliberalisme~b5e111b2/
2022-09-23||Jumbo-topman treedt tijdelijk terug in verband met witwaszaak  ||Het Openbaar Ministerie (OM) verdenkt Van Eerd en acht anderen ervan onder meer geld en goederen te hebben witgewassen via de autohandel en sponsorcontracten in de motorcross. Hoofdverdachte in de zaak, de 58-jarige voormalige motorcrosser en autohandelaar Theo E. uit Drenthe, is een kennis van Van Eerd uit de motorcrosswereld. E. was onder meer manager van een door Jumbo gesponsord crossteam. Vorige week dinsdag werd Van Eerd aangehouden in het kader van een grootschalig witwasonderzoek. Politie en de Fiscale inlichtingen- en opsporingsdienst (Fiod) deden een inval in Van Eerds huis in Heeswijk-Dinther. Na vijf dagen in hechtenis werd hij zondagmiddag naar huis gestuurd, maar hij blijft verdachte. Na overleg tussen Van Eerd en de raad van commissarissen, waarin onder anderen Van Eerd zijn vader en een van zijn zussen zetelen, besloot Van Eerd zich tijdelijk terug te trekken. De dagelijkse aansturing van het bedrijf is momenteel in handen van het directieteam. De vraag is hoe lang die situatie kan voortduren, volgens het OM neemt het witwasonderzoek zeker nog enkele maanden in beslag. Jumbo schrijft dat het terugtreden van Van Eerd ‘uiteraard’ consequenties heeft voor de bedrijfsvoering en stelt daar op korte termijn nader op in te gaan. Op vragen van de Volkskrant wil het bedrijf niet antwoorden.||https://www.volkskrant.nl/nieuws-achtergrond/jumbo-topman-treedt-tijdelijk-terug-in-verband-met-witwaszaak~bd87e455/
2022-09-23||Eindelijk lijken Kamer en kabinet vastbesloten de grenzen van de tolerantie scherper te bewaken||Een bewogen politieke week in de Tweede Kamer werd overschaduwd door het optreden van Forum voor Democratie-leider Thierry Baudet en zijn bizarre insinuaties aan het adres van minister Kaag van Financiën, die hij impliciet beschuldigde van spionage. Ministers, fractieleiders en Kamervoorzitter Bergkamp vinden elkaar in de worsteling hoe om te gaan met met deze ongrijpbare factor die zich in de parallelle subcultuur van Forumland volledig buiten de werkelijkheid heeft genesteld. Negeren zou het devies zijn, ware het niet dat Baudet en zijn collega-Kamerleden nu en dan het hoofd even boven water steken – bij voorkeur in de Tweede Kamer – om daar te etaleren hoe ze steeds verder ontsporen en de democratische parlementaire weg allang niet meer bewandelen. In de woorden van Kamerlid Gideon van Meijeren: ‘Het systeem valt niet via een normale politieke weg te veranderen. Dat zou lukken als we in een functionerende democratie zouden leven, maar daar is helaas allang geen sprake meer van. Het hele systeem moet in elkaar storten zodat wij de macht weer terug kunnen grijpen.’ Dat is ondermijning. Gecombineerd met de voortdurende verdachtmakingen aan het adres van bewindslieden, leidt dat tot de permanente sfeer van intimidatie en bedreigingen waarin inmiddels een reeks ministers moet werken en leven. De politieposten in hun voortuinen getuigen daarvan. Het is wachten op ongelukken. De middelen van Kamer en kabinet om dat aan te pakken, zijn beperkt. Daarvoor zijn, op veel grotere schaal, betere afspraken nodig met de techreuzen die de sociale media beheren. Wel kunnen ze tenminste proberen te voorkomen dat ook de nationale vergaderzaal, symbool van het democratisch debat, wordt gebruikt als podium voor dreigementen, insinuaties en complottheorieën. Het demonstratieve vertrek van het kabinet uit de zaal was daarom een sterk signaal, evenals de steun die een overgrote meerderheid van de Kamer gaf aan Bergkamps besluit om Baudet het woord te ontnemen. Nu volhouden. Want op korte termijn kreeg Baudet zijn zin – maximale aandacht – maar als de Kamer de grens vanaf nu consequent bewaakt, gaat de nieuwswaarde er vanzelf van af en ontstaat er tenminste een duidelijke norm. De sfeer in vak K leek er deze week zowaar van op te knappen: een gezamenlijke tegenstander schept een band, premier Rutte en vicepremier Kaag oogden voor het eerst als een hecht duo. En ondanks alle terechte vragen en kritische opmerkingen schaarde de Kamer zich tamelijk eensgezind achter de massieve koopkrachtreparatie die het kabinet voor deze winter in petto heeft voor de miljoenen huishoudens die anders in financiële problemen dreigen te komen. Inclusief het energieplafond waar de coalitie zich zo lang tegen verzette. De plotselinge daadkracht in de dagen voor Prinsjesdag kon niet verhullen dat er nu een plan ligt dat nog nauwelijks is uitgewerkt. Maar het kabinet, geholpen door een belangrijk deel van de oppositie, mag toch hopen dat het voor het eerst in lange tijd weer eens wat onrust in het land kan wegnemen. Voor iedereen die nog wel gelooft in de scheppende kracht van de democratie, biedt dat enig houvast.||https://www.volkskrant.nl/columns-opinie/eindelijk-lijken-kamer-en-kabinet-vastbesloten-de-grenzen-van-de-tolerantie-scherper-te-bewaken~b3112e3f/
2022-09-23||Het weerbericht voor zaterdag 24 en zondag 25 september: perioden met regen||Zaterdag zal op veel plaatsen bewolkt ­verlopen. Uit dikkere bewolking valt van tijd tot tijd lichte regen of mot­regen. Regionaal is sprake van langdurig intensieve regenval, waardoor op de natste plaatsen meer dan 20 millimeter kan vallen. Tijdens droge perioden loopt de temperatuur moeizaam op naar 15 of 16 graden, in de regen blijft het kwik op een graad of 12 steken. De wind is zwak en draait in de loop van de dag geleidelijk naar noordelijke richtingen. Zondag ziet er daarentegen een heel stuk vriendelijker uit. De regenstoring waar we zaterdag overdag mee te maken hebben, trekt in de nacht naar zondag zuidwaarts weg. Hierdoor schijnt zondag overdag de zon van tijd tot tijd. Verspreid ontstaan stapelwolken, maar slechts lokaal komt het tot een bui. Bij een zwakke tot matige noordenwind loopt de middagtemperatuur op naar 15 tot plaatselijk bijna 18 graden. Na het weekeinde neemt de wisselvalligheid weer snel toe. Lagedrukgebieden boven de Atlantische Oceaan bepalen ons weer, waardoor we vooral maandag en dinsdag met flink wat buien te maken krijgen. Woensdag en donderdag verlopen waarschijnlijk minder nat, en volgend weekeinde liggen er waarschijnlijk weer grote regenstoringen in onze omgeving. Soms kan het ­onstuimig zijn.||https://www.volkskrant.nl/beter-leven/het-weerbericht-voor-zaterdag-24-en-zondag-25-september-perioden-met-regen~ba92421c/
2022-09-23||Files bij de grenzen, volgeboekte vluchten, ticketprijzen van 10.000 euro: Russen slaan op de vlucht voor de mobilisatie||Volgens de Russische regering worden 300 duizend reservisten opgeroepen, maar in het daadwerkelijke decreet blijft vaag wie er een oproep kunnen verwachten. Door de Russische dienstplicht lopen zo’n 25 miljoen Russen het risico mee te moeten vechten in Oekraïne. Buurlanden bevestigen dat het door een verhoogde instroom vanuit Rusland extra druk is aan de grenzen. Met name bij vier van de dertig grensovergangen bij Kazachstan ontstonden hierdoor opstoppingen, meldde de douane van het land vrijdag, zonder cijfers te noemen. Lokale media schrijven over files van enkele kilometers. Velen proberen Georgië binnen te komen. De onafhankelijke Russische nieuwswebsite Mediazone schrijft over panische Russen die urenlang in de file stonden bij een Georgische grensovergang. Volgens verkeersdata van het Russische techbedrijf Yandex, vergelijkbaar met Google, stonden er ook vrijdag kilometerslange files aan de Russische kant van de grens met Georgië. Dergelijke taferelen zijn er niet bij de grens met Finland. Dat land kwam wel met cijfers: woensdag, de dag dat de mobilisatie werd afgekondigd, kwamen er ruim 4.800 Russen de grens over, tegenover 3.100 een week eerder. Donderdag steeg de toestroom verder tot 6.500, aldus de douane, die benadrukt dat de verhoogde toestroom niet tot problemen leidt. Een veel op sociale media gedeeld filmpje van een lange file bij de Finse grens dateert van voor de mobilisatie. Ook de toestroom naar Mongolië zou zijn toegenomen. Beelden van een lange rij auto’s die rondgaan op sociale media lijken authentiek: ze zijn niet eerder gepubliceerd en zijn daadwerkelijk gemaakt in de Russische grensplaats Kjachta. Mongoolse media bevestigen dat het erg druk is. De drukte is in elk geval deels het gevolg van Russen die op de vlucht zijn voor de mobilisatie, blijkt uit berichten van lokale en internationale media bij de grenzen. Zo sprak de BBC een man die twaalf uur voor de Georgische grens zei te hebben gestaan en weg wilde vanwege de mobilisatie. De 29-jarige Oleg vond woensdag een paar uur na de toespraak van president Poetin al een oproep in zijn brievenbus, zei hij tegen de Britse krant The Guardian. Hij boekte direct een vlucht naar de Kazachse grens, die hij donderdagavond wilde oversteken, vertelde hij. Zijn hoogzwangere vrouw, die volgende week is uitgerekend, liet hij achter. De ticketprijzen voor vluchten die nog niet volgeboekt zijn, zijn sinds Poetins toespraak meer dan verdubbeld. Een enkeltje Moskou-Istanbul kost zaterdag minimaal 1.200 euro, een vlucht naar het Servische Belgrado of het Armeense Jerevan zelfs bijna 10 duizend euro. Veel vliegtuigen zitten vol: tickets voor populaire bestemmingen als Georgië of Montenegro waren vrijdag compleet uitverkocht. In veel landen die de instroom van Russen zien toenemen, zoals Georgië en Turkije, hebben Russen geen visum nodig om binnen te komen. Dat betekent niet dat ze er permanent kunnen blijven. Volgens de Kazachse parlementsvoorzitter Maoelen Asjimbajev, een vertrouweling van de president, hoeven vluchtende Russen niet te rekenen op een verblijfsvergunning. De Baltische staten en Polen besloten eerder al hun grenzen te sluiten voor de meeste Russen, Letland maakte direct na Poetins toespraak duidelijk dat ook Russische deserteurs niet welkom zijn. Finland overweegt sterk om hetzelfde te doen, zei premier Sanna Marin deze week nog. Duitsland liet juist doorschemeren dat het Russen die de mobilisatie ontvluchten mogelijk asiel zal verlenen. De Europese Commissie zou graag zien dat EU-lidstaten een gezamenlijk beleid afspreken voor de opvang van deze Russen, aldus woordvoerder Peter Stano. Hij zei dat er sinds het begin van de Russische invasie in Oekraïne, eind februari, al een half miljoen Russen zijn vertrokken. Met medewerking van Erik Verwiel.||https://www.volkskrant.nl/nieuws-achtergrond/files-bij-de-grenzen-volgeboekte-vluchten-ticketprijzen-van-10-000-euro-russen-slaan-op-de-vlucht-voor-de-mobilisatie~b9f9762b/
2022-09-23||Vrouwen in Afghanistan rebelleren tegen een bestaan in de marge||In de smalle onverharde straatjes in een buitenwijk van Kabul komen twee tienermeisjes aanlopen. Met een zwarte hoofddoek om de smalle schouders en een stapel schoolboeken onder de arm schieten ze schichtig door een poort. Binnen in een lieflijke binnentuin, waar pasgeboren kittens rondrennen tussen de bloemen, wacht hun 18-jarige juf Maryam hen op voor clandestiene lesuren. Ja, zij is zich bewust van het risico dat de Taliban hen betrappen, maar dat neemt ze voor lief: ‘Het is onze toekomst die hier op het spel staat.’ Het klaslokaaltje is met zeildoeken aan het zicht onttrokken. Er zitten vijftien meisjes aan een tafeltje op de grond, ijverig gebogen over hun scheikundeboeken. Om de beurt lezen ze passages voor terwijl juf Maryam instructies schrijft op een whiteboard. Veel meisjes zijn losjes gekleed, met een tuniek tot op de knieën, soms zelfs met jeans eronder, en hun hoofddoek ver achter op het haar gezakt. Het initiatief voor het verborgen schooltje werd vijf maanden geleden geboren, nadat de Taliban afgelopen maart, tot ontsteltenis van de hele wereld, had bekend gemaakt dat middelbare scholen voor meisjes definitief dicht bleven. Zo’n veertig tot vijftig meisjes tussen de 13 en 16 jaar oud trotseren dagelijks de patrouilles van de Taliban en nieuwsgierige buren om hier, verdeeld in drie verschillende leeftijdsgroepen, een uur les te krijgen. Het buitenlandse bezoek krijgt pas op het laatste moment de locatie van het schooltje doorgestuurd, waarna het omzichtig naar binnen wordt geloodst en de auto wordt weggestuurd om geen pottenkijkers te trekken. Een volwaardige opleiding is het natuurlijk niet, geeft Maryam toe. Maar, zo voegt ze er strijdvaardig aan toe: ‘Zo bieden we deze meisjes in elk geval perspectief op een toekomst en moed om zich tegen dit grandioze onrecht te verzetten.’ De 17-jarige Faiza, gekleed in spijkerbroek en met blauwe nagellak op haar vingers, is dolblij dat ze hier verder mag leren. Ze mist haar school, haar vriendinnen, de leerkrachten en vooral de hoofdonderwijzeres. ‘Ik was zo verdrietig toen ik hoorde dat de scholen toch niet opengingen. De Taliban hadden het beloofd, maar ze hebben hun belofte gebroken.’ Hoewel biologie haar lievelingsvak is, wil ze later advocaat worden, net als haar vader. En dan naar Amerika, mijmert ze. ‘Ik heb gehoord dat alles daar zo groot is en dat alles goed is.’ Toen de Taliban vorig jaar op 15 augustus abrupt de macht overnamen, leek het er even op dat ze zich van een iets minder fundamentalistische kant jegens vrouwen zouden laten zien, maar die hoop bleek dit voorjaar ijdel. Ook in het Afghanistan van 2022 laten de Taliban geen ruimte voor vrouwen in het openbare leven, net als ruim twintig jaar geleden, voordat de Amerikanen het land kwamen ‘bevrijden’ van de streng-islamitische machthebbers. Meisjes mogen na hun 12de niet meer naar school, vrouwen mogen vrijwel niet meer studeren of werken – zeker niet in gezelschap van mannen. Zonder mannelijke begeleider, een mahram, is het vrouwen en meisjes überhaupt niet toegestaan zich op straat te vertonen, en zijn ze verplicht een gezichtsbedekkende boerka of op zijn minst een zwarte lange overjurk en bijpassende hijab te dragen. Maar op deze zomerse ochtend lijken weinig vrouwen zich daar iets van aan te trekken. Ze winkelen in groten getale op Mandawi, de grootste bazaar van Kabul. Tussen de stalletjes met blinkende sieraden, cosmetica, ondergoed, schoenen en hoog opgetaste kruiden en geurende specerijen tonen de vrouwen en meisjes hun voorzichtige rebellie. Hun hoofddoeken zijn niet zwart, maar kleurrijk en vallen los over het haar, de verplichte ‘mahram’ is in geen velden of wegen te bekennen. Een enkele keer houdt de zedenpolitie de vrouwen staande om ze te sommeren terug te keren in de voorgeschreven zwarte kleding, maar het lijkt dweilen met de kraan open. Dit is Kabul. In tegenstelling tot het grotendeels conservatieve platteland van Afghanistan, waar vrouwen van oudsher meer gewend zijn aan een leven achter gesloten deuren, laten de vrouwen in de verwesterde hoofdstad zich hun verworvenheden niet zo makkelijk afpakken. De 45-jarige Shazia kijkt trots naar de blinkende nepgouden ring aan haar vinger die ze zojuist voor zichzelf heeft gekocht. Een vrouw moet er mooi uitzien, vindt ze, ook al heeft niemand in haar familie nog een inkomen. Shazia, verzorgd gekleed in een modieuze groene jurk met bijpassende sjaal losjes om haar haren, verloor haar baan als onderwijzeres op een middelbare school omdat tienermeisjes van de Taliban immers niet meer naar school mogen. Shazia’s man verloor eveneens zijn baan omdat hij militair was onder de vorige regering en ook haar zoon zit werkloos thuis. Ze hebben al hun spaargeld opgemaakt en moeten nu hun bezittingen beetje bij beetje verkopen om te overleven. ‘We hebben zelfs het tapijt verkocht en zitten nu op dekens. Ik weet echt niet waar dit heen gaat.’ Shazia probeert de schijn op te houden en de Taliban met zijn ‘idiote regels’ zoveel mogelijk te negeren, vertelt ze beneden op de ondergrondse verdieping van de drukke markt, buiten het zicht van de zedenpolitie ‘Ik had nieuwe kleren nodig, dus dan ga ik gewoon de straat op. Ze zijn wel tweedehands. Kijk maar, hoe armoedig’, zegt ze terwijl ze de inhoud van haar blauwe plastic tasje laat zien. Achter haar is een opstopping ontstaan van vrouwen en meisjes die zich verscholen tussen de marktkramen ook veilig wanen voor de Taliban en hun gal willen spuwen tegen de buitenlandse verslaggever. Allemaal vertellen ze hetzelfde: hoe ze de Taliban vervloeken om wat hun is afgenomen. De uitsluiting van vrouwen uit het publieke leven treft niet alleen de vrouwelijke bevolking in hun hart en ziel, maar duwt ook de economie verder de afgrond in. De Afghaanse economie raakte in een vrije val na de machtsovername door de Taliban vorig jaar omdat internationale donors als sanctie de geldkraan – goed voor 70 procent van de overheidsuitgaven – abrupt dichtdraaiden. Salarissen werden niet meer uitbetaald en talloze mensen verloren hun baan boven op de al door de Taliban ingezette ontslaggolf van vrouwen en andere ‘afvalligen’ die voor de vorige overheid hadden gewerkt. Door de bezuinigingen en de ‘zuivering’ van de publieke sector had niemand meer geld voor dagloners, diensten of boodschappen. De grotendeels informele Afghaanse economie kwam zo piepend en krakend tot stilstand, met als gevolg dat momenteel driekwart van de Afghaanse gezinnen moeite heeft om eten op tafel te krijgen. Voor miljoenen volwassenen en kinderen dreigt acute hongersnood. Nu vrouwen niet meer mogen werken, zijn veel gezinnen letterlijk veroordeeld tot de bedelstaf. Wie geen werkende man heeft – en dat zijn er door de ingestorte economie veel – zit immers zonder inkomen. De tengere vrouwelijke ijsverkoper Sonya (28) op de bazaar is daarom een opmerkelijke verschijning. Met een zwarte sluier voor haar gezicht duwt ze de zware ijscokar voort. De Taliban laten haar tot haar eigen verwondering redelijk met rust en bij de ijsproducent heeft ze net zo lang gezeurd en gehuild tot ze de baan kreeg, vertelt ze. Wat moest ze anders om haar drie kinderen te voeden? Haar man is, zoals zovelen in het opium producerende Afghanistan, verslaafd aan heroïne en uit hun leven verdwenen. Over werkende vrouwen in de private sector heeft de Taliban weinig te zeggen, behalve dat zij niet samen met mannen in een ruimte mogen werken. Sonya, die naar eigen zeggen net genoeg verdient om niet te verhongeren, is dus als micro-ondernemer tussen de regels door geglipt. Maar de private sector in Afghanistan stelt na decennia van oorlog weinig voor. Amina (30), een alleenstaande moeder die de bazaar bezoekt met haar 8-jarige dochter, is een van de weinige gelukkigen die met haar baan bij een Russisch telecombedrijf zichzelf, haar ouders en haar studerende broer kan onderhouden. ‘Maar het leven in Afghanistan is nu te zwaar voor vrouwen’, appt ze later op de dag. Kunnen we haar alsjeblieft helpen om Afghanistan uit te komen? Vrijwel alle vrouwen met een beetje opleiding willen maar één ding: weg uit Afghanistan, het vaderland waarvan ze zo veel houden, maar dat nu als een gevangenis voelt. De 25-jarige onderwijzeres Farzan solliciteert zich suf naar studiebeurzen in het buitenland, maar tot nog toe vergeefs. Haar vrijheid en levensvreugde zijn haar afgenomen, vertelt ze in de speciale voor mannen afgeschermde familiekamer van een restaurant – een van de nieuwe regels van de Taliban. Onder strikte geheimhouding stemde ze erin toe om hier samen met haar vriendin Sorya (23) naartoe te komen. Ze verschijnen beiden in de vereiste zwarte kleding die ze ‘haten’, al hebben ze er met de juiste stoffen en combinaties toch een modieus geheel van weten te maken. De vriendinnen hebben weliswaar een baan – Sorya als lerares op een lagere school en Farzan schopte het op haar 25ste zelfs tot assistent-hoogleraar aan de universiteit, omdat de meerderheid van de docenten het land uit is gevlucht na de komst van de Taliban – maar dat is dan ook het enige dat hun rest. Bovendien, zegt Farzan, ‘als er straks geen meisjes meer instromen van de middelbare school naar de universiteit, ben ik mijn baan voorgoed kwijt. Verder mogen we nu al niets meer; niet meer alleen op straat, niet meer naar de sportschool, niet meer naar het park. Ik heb mijn mannelijke vrienden al een jaar niet meer gezien’, verzucht Farzan als ze haar smoothie van de ober aanneemt. Haar vriendin Sorya, een ondeugend ringetje in de neus en lange oorbellen onder haar voile zwarte sjaal verstopt, heeft het gevoel dat ze langzaam stikt. ‘Ik ben fan van Blackpink (een populaire Zuid-Koreaanse meidengroep, red.)’, vertelt ze. ‘Ik kan het niet helpen om mijn leven te vergelijken met dat van hen; als ik me realiseer dat zij even oud zijn als ik en dat zij alles kunnen en ik niets, word ik wanhopig.’ De druk om te trouwen neemt toe, maar daar zien Farzan en Sorya huizenhoog tegenop. Ze willen alleen trouwen uit liefde, maar omdat ‘de hele wereld’ – vader, ooms tot aan de verste neven – toestemming voor een huwelijk moet geven, zien ze dat niet gebeuren. ‘Wij, vrouwen en meisjes, hebben hier niets meer in te brengen.’ In de late namiddagzon voor een bakkerij, in het stadscentrum, wachten tientallen vrouwen gehurkt op de stoep met hun kinderen tot een weldoener brood voor ze koopt. Het is een dagelijks ritueel geworden in Kabul sinds de Taliban aan de macht zijn. Hun mannen zijn gevlucht, dood, verslaafd of hebben hun baan verloren. ‘Het is vreselijk vernederend om te moeten bedelen’, zegt de 28-jarige Sadaf, ‘maar we kunnen niet anders. Mijn man werkte bij een supermarkt, maar niemand heeft nog geld om hem te betalen. Ik draag een boerka om niet herkend te worden, zo erg schaam ik me.’ De vrouwen zijn bang om opgepakt te worden, bedelen is immers verboden. Maar gezien het grote aantal bedelaars in de stad lijkt de Taliban, het op een enkele razzia na, te hebben opgegeven. Bij vrijwel elke uitgaande weg in de stad zitten de onherkenbare bergjes mens in blauwe boerka op het versleten asfalt naast de door zwaarbewapende Taliban bemande checkpoints. Een kind op schoot, de hand hulpeloos opgestoken naar de passerende automobilisten. Hoewel de Taliban overal zichtbaar aanwezig zijn, treden ze lang niet altijd op. Het is die onvoorspelbaarheid die de vrouwen van Kabul vrezen en als zo beklemmend ervaren. Onderwijzeres Farzan wil pas na lang aandringen het buitenlandse bezoek ontvangen in haar ouderlijk huis, waar ze nu noodgedwongen haar dagen slijt. Farzan, deze keer gekleed in een felgekleurde tuniek en losvallende paarse hoofddoek, heeft van een deel van haar kamer een atelier gemaakt. Haar verfspullen heeft ze goed verstopt in een kast. ‘Toen de Taliban hier een keer binnenvielen, heeft mijn vader mijn gitaar kapotgemaakt, uit angst dat ze mij zouden oppakken’, lacht ze schamper. ‘Artiest zijn mag natuurlijk niet.’ Op haar laptop, die ze bij de inval op het dak had verstopt, toont Farzan haar portfolio als beeldend kunstenaar terwijl haar moeder thee met snoepjes serveert. In de veilige omgeving van Farzans huis klaagt vriendin Sorya over de verstikkende sociale controle die elke ontsnapping aan de Taliban-regels onmogelijk maakt. ‘Iedereen kijkt hier naar elkaar. Als de buren of kennissen hun dochters binnenhouden, doen anderen dat ook. Bang om verraden te worden of als ongelovige te worden bestempeld. Daarom durft mijn vader mij ook niet naar het buitenland te laten gaan.’ In tegenstelling tot Farzan kreeg Sorya tot drie keer toe een studiebeurs aangeboden. Ze kon naar Duitsland, Frankrijk of dichterbij, naar Iran, maar voor haar conservatieve vader is een verblijf in het buitenland voor een meisje alleen onbespreekbaar. ‘Ik probeer er maar niet te veel aan te denken en concentreer me op mijn hobby’s’, verzucht ze. ‘Maar ik huil heel veel.’ Farzans moeder knikt meewarig. ‘Ze zijn allemaal gek, die mannen.’||https://www.volkskrant.nl/nieuws-achtergrond/vrouwen-in-afghanistan-rebelleren-tegen-een-bestaan-in-de-marge~b94af810/
2022-09-23||Ontrouwe Chinese partijbonzen krijgen levenslang, in aanloop naar congres dat macht van Xi moet bevestigen||Fu kreeg donderdag zijn straf te horen, Sun vrijdag. Eigenlijk veroordeelde de Chinese rechter de twee mannen tot de dood. Maar aangezien ze hun daden hebben toegegeven en berouw hebben getoond, wordt hun straf na twee jaar omgezet tot levenslang, zonder mogelijkheid om ooit nog vrij te komen. Ook drie regionale politiechefs zijn veroordeeld tot lange gevangenisstraffen. Volgens de Chinese autoriteiten was Sun de leider van een ‘politieke kliek’ die een ‘giftige invloed’ had binnen de Communistische Partij. Sun zou zichzelf hebben verrijkt met 646 miljoen yuan (93 miljoen euro) door steekpenningen aan te nemen en de aandelenmarkt te manipuleren. Fu’s zelfverrijking was volgens China net iets bescheidener: 117 miljoen yuan (16 miljoen euro). Corruptie tiert welig onder Chinese politici en president Xi Jinping heeft sinds zijn aantreden tien jaar geleden het bestrijden ervan tot een van de speerpunten van zijn beleid gemaakt. Maar regelmatig wordt de beschuldiging van corruptie ook ingezet om interne tegenstanders uit de weg te ruimen. Fu Zhenghua is daar vanuit zijn eerdere functies ook bekend mee. Hij was onder meer betrokken bij de vervolging van Zhou Yongkang, een minister en lid van het politbureau van de Communistische Partij, die in 2015 tot levenslang werd veroordeeld. Ook overzag Fu in dat jaar de zogeheten ‘709 crackdown’: een massale arrestatie van advocaten en mensenrechtenactivisten. Fu en Sun waren beiden betrokken bij Kantoor 610, dat leden van de religieuze Falun Gong-sekte vervolgde. De interne corruptiecommissie van de partij beschuldigde Sun vorig jaar van ‘extreem opgeblazen politieke ambities, extreem slechte politieke vaardigheden, hoogst verwrongen denkbeelden over macht en politieke prestaties, en het willekeurig ter discussie stellen van de centrale beleidslijnen van de partij’. Fu is ‘nooit loyaal geweest aan de partij en het volk, heeft deelgenomen aan Suns politieke bende en was lange tijd bevriend met meerdere politieke oplichters’. Het zijn grote woorden en harde oordelen die het best te lezen zijn als: niet trouw genoeg aan partijleider en president Xi. Dat Fu en Sun juist nu veroordeeld zijn, is waarschijnlijk geen toeval. Over drie weken vindt het vijfjaarlijkse congres van de Communistische Partij plaats. Na Mao Zedong zijn Chinese leiders hooguit twee termijnen aan de macht gebleven, maar Xi krijgt daar bijna zeker een een derde termijn als secretaris-generaal van de partij en president van China. Voor wie dacht tijdens het congres aan Xi’s stoelpoten te kunnen zagen, lijkt de boodschap daarom duidelijk: loop de leider niet voor de voeten.||https://www.volkskrant.nl/nieuws-achtergrond/ontrouwe-chinese-partijbonzen-krijgen-levenslang-in-aanloop-naar-congres-dat-macht-van-xi-moet-bevestigen~bb303bfb/
2022-09-23||Die hand van een meedogenloze agressor bleef onbesproken op de atoomknop liggen||Nu zouden we het krijgen hoor. We gingen vooruitkijken en ook nog eens ‘over de dijken heen’, kondigde CDA-fractievoorzitter Pieter Heerma aan. ‘Poetin gedraagt zich als een meedogenloze agressor die niet zal stoppen’, zei hij. ‘Hij daagt de vrije wereld uit met zijn ene hand aan de gaskraan en zijn andere op de atoomknop.’ Dat moest tijdens de Algemene Politieke Beschouwingen toch wel iets zijn om even bij stil te staan? Maar daar was Kamervoorzitter Vera Bergkamp. Er was nog een interruptie op het vorige punt. En daar was Joost Eerdmans, met een vraag over draagvlak voor asielzoekerscentra. Die hand op de atoomknop bleef onbesproken liggen. Natuurlijk zijn er buitenlanddebatten in de Kamer over de oorlog. En de belangrijkste thema’s van deze beschouwingen – de energiecrisis en dreigende armoede – raakten eraan. Toch had het iets bevreemdends dat de nieuwe dramatische wending in de oorlog zelf, volgens premier Rutte ‘ook onze oorlog’, niet werd uitgebeend. Het was toch echt vlák voor dit debat, dat Poetin niet alleen grootschalige mobilisatie aankondigde maar ons er ook aan herinnerde dat Rusland ‘verschillende middelen tot vernietiging heeft’ en dat het ‘wanneer de territoriale integriteit van ons land wordt bedreigd, zeker alle middelen zal gebruiken’. De toespraak werd alom erkend als een serieuzer nucleair dreigement dan tot dan toe geuit. Voor de camera’s reageerde premier Rutte onbewogen. De speech was een teken van paniek en ‘wat hij zegt over nucleaire wapens laat ons redelijk Siberisch’, aldus Rutte. Hij ‘dacht niet’ dat Poetin in paniek juist levensgevaarlijk is, zoals een Haagse verslaggever hem vroeg, ‘want het is niet in het belang van Rusland om rare dingen te doen’. Dat klinkt niet meteen logisch. Poetin doet al de hele tijd rare dingen die niet in Ruslands belang zijn. En bij het verantwoorden van de Nederlandse steun aan Oekraïne schildert Rutte Poetin juist ook zo af: ‘Rusland zal niet stoppen met Oekraïne. Daarmee raakt het onze veiligheid. Het raakt onze vrijheid (...). We kunnen niet toestaan dat Poetin alles vernietigt wat we in Europa na de Tweede Wereldoorlog hebben opgebouwd.’ Iemand als Rob de Wijk, specialist internationale betrekkingen, roept tegen iedereen die het horen wil dat er maar drie keuzes zijn: de steun aan Oekraïne stoppen, Oekraïne dwingen tot onderhandelen of serieus riskeren dat je in een kernoorlog terechtkomt. Andere deskundigen hebben een minder dramatische uitleg. Al vroeg in de oorlog kondigde Poetin aan dat hij nucleaire wapens in hoogste staat van paraatheid liet brengen en dat is toen voor zover bekend bij woorden gebleven. Oekraïne heeft al aanvallen uitgevoerd in de door Rusland bezette Krim en op Russisch grondgebied en daar heeft Poetin ook niet nucleair op gereageerd. Én er zijn nog flink wat dreigende tussenstappen te bedenken voor het echt misgaat. Daarbij, mocht het zover komen dat Rusland een relatief ‘klein’ kernwapen in Oekraïne gebruikt, dan is dat verschrikkelijk voor Oekraïners, maar staat een volledige kernoorlog niet vast. De Amerikaanse president Biden zei slechts dat er serieuze consequenties zouden zijn en dat Rusland ‘meer een paria zou worden dan het ooit geweest is’. Bob Deen van Clingendael wijst op de officiële Russische doctrine voor kernwapens: Rusland denkt wel wat makkelijker over de inzet in een oorlog dan bijvoorbeeld de VS, maar het hecht ook juist aan het afschrikkingseffect en verwacht er geen wonderen van. Daar zei Deen dan wel weer achteraan dat Poetin die hele doctrine snel kan veranderen als hij wil. ‘Uiteindelijk is het toch een politiek en dus onvoorspelbaar besluit.’ Er zijn al Poetinduiders die vanwege die onvoorspelbaarheid de handdoek in de ring gooien. ‘Vraag me niet om iets te zeggen dat de moeite waard is over Poetins redeneringen’, verzuchtte Phillips O’ Brien onlangs, van de Schotse universiteit St Andrews, ‘want ik heb het voortdurend mis gehad over hem.’ Nu is dat een niveau van openheid dat je niet van een premier of minister van Buitenlandse Zaken kunt vragen. Maar toch. Rutte zegt dat hij ‘voornemens is om podia te zoeken’ om te ‘werken aan draagvlak’. Dat zou niet bij slogans moeten blijven. Er zijn serieuzere antwoorden nodig op in elk geval deze vragen: welke risico’s lopen we? Wat is deze oorlog ons waard? En wat is de beste inschatting die de regering heeft van de afloop? Denkt Nederland dat Oekraïne echt kan winnen? Dat is wat ik hoop. Maar hoe ziet dat er dan uit? Verwachten we dat de sancties fabrieken zo lamleggen dat Rusland het moet opgeven? Is het toch hopen op een machtswissel in Moskou? En wordt Poetin dan niet vervangen door een havik die vindt dat er een paar schepjes bovenop moeten? Met miljarden worden nu niet alleen Nederlanders geholpen die anders in de kou zitten, er wordt ook rust gekocht onder de bevolking, waardoor het oorlogsdebat iets voor een selecte groep blijft. Maar de energiecrisis is nog niet afgewend en goede kans dat we in een recessie raken. Vragen zullen dan alleen maar pregnanter worden en het moment komt dat de politiek meer en voor een groter publiek over de oorlog zal moeten praten dan afgelopen week.||https://www.volkskrant.nl/columns-opinie/die-hand-van-een-meedogenloze-agressor-bleef-onbesproken-op-de-atoomknop-liggen~b3916801/
2022-09-23||73 mannen, vrouwen en kinderen verdronken bij bootramp voor de kust van Syrië||Bij de bootramp zijn zeker 73 doden gevallen, zo verklaarde de Syrische minister voor Gezondheidszorg vrijdag. De boot vertrok eerder deze week uit het noorden van Libanon, en was op weg naar Italië met zo’n 120 à 150 mensen aan boord, onder wie vrouwen en kinderen. Behalve vluchtelingen uit Syrië waren er onder hen ook Palestijnse en Libanese migranten, op zoek naar een beter leven. Twee mannen zijn inmiddels opgepakt door het Libanese leger, op verdenking van mensensmokkel. Volgens de autoriteiten ging het om een klein, houten bootje met meer passagiers aan boord dan verantwoord was. Syrische en Russische helikopters – in Syrië ter ondersteuning van het bewind van president Bashar al-Assad – helpen bij de zoektocht naar overlevenden. De overlevenden zijn overgebracht naar een ziekenhuis in kustplaats Tartous. Voor het kleine land aan de Middellandse Zee is dit het dodelijkste incident tot nu toe. Het aantal bootjes dat de voorbije maanden uit Libanon vertrok, ligt volgens VN-cijfers 70 procent hoger dan in dezelfde periode vorig jaar. Verbazingwekkend is dat niet: door de economische crisis en hyperinflatie is de middenklasse weggeslagen en de werkloosheid explosief gestegen. De naar schatting 1 miljoen Syrische vluchtelingen hadden het toch al zwaar, en krijgen nu met nog meer discriminatie te maken. In de routes van de bootjes valt een kentering te bespeuren. Aanvankelijk voeren ze vrijwel allemaal naar Cyprus, maar dat land neemt asielverzoeken doorgaans niet eens in behandeling. Volgens mensenrechtenorganisaties doen de Cyprioten aan illegale pushbacks, waarbij de bootjes worden teruggesleept naar Libanon. Smokkelaars kiezen daarom steeds vaker voor Italië of Griekenland, een veel langere en riskantere reis. Twee neven uit Syrië hebben vanwege de ‘onmenselijke’ behandeling door Cyprus een klacht ingediend bij het Europees Hof in Straatsburg. Onder Libanezen uit de arbeidersklasse groeit de wanhoop. Een familielid van een van de opvarenden, Samer al-Hosni, zei tegen dagblad L’Orient le Jour dat hij recent zijn baan op de markt was kwijtgeraakt. ‘Hij heeft al zijn bezittingen verkocht, inclusief de ramen in zijn huis.’ Een andere Libanees kon het schoolgeld voor zijn kinderen niet meer betalen, en verpatste zijn auto om de overtocht te bekostigen. Voor de reis moeten migranten vaak zo’n 2.500 euro neertellen. Anders dan Syriërs maken Libanezen overigens nauwelijks kans op asiel, omdat er in het land geen oorlog heerst. Veel bootjes halen de eindbestemming niet, en worden door de Libanese kustwacht onderschept. In een berucht geworden incident in april van dit jaar bracht een botsing met een Libanees marineschip een bootje tot zinken, met veertig doden tot gevolg. Sommige lichamen zijn nog steeds niet geborgen. Eerder deze week rukte de kustwacht van Cyprus uit om twee andere bootjes op te pikken, de een met driehonderd passagiers, de ander met 177. Een derde bootje met 55 opvarenden is dinsdag door de Griekse kustwacht weggesleept naar het Turkse Izmir.||https://www.volkskrant.nl/nieuws-achtergrond/73-mannen-vrouwen-en-kinderen-verdronken-bij-bootramp-voor-de-kust-van-syrie~bfe802c7/
2022-09-23||Help rijksmonumenten bewaard en bewoond blijven||Wat zou Nederland zijn zonder ons culturele erfgoed? Zonder kerken, zonder Hollandse molens? Geen boerderij te zien in de polder? Geen buitenplaatsen om in weg te dromen? Steden zonder een bonzend hart? Dan is ons land letterlijk en figuurlijk ‘kaal’. Particulieren bewonen en bewaren zo’n 40.000 van deze rijksmonumenten. Het is voor hen een voorrecht en een opgave om daar te wonen. Want leven in en werken voor een monument is ongebruikelijk en met tussenpozen Spartaans. Al lang voor de prijzen over de kop gingen was spaarzaamheid het devies want - zo was het gezegde - ’op de energierekening kun je leeglopen’. De thermostaat staat in veel monumenten standaard op 17 graden en het dragen van wollen truien en ondergoed zijn beproefde middelen om de winter door te komen. De huidige energiecrisis maakt onverwacht en ingrijpend een einde aan deze delicate balans. De explosie van kosten voor warmte en licht gaan direct ten koste van het onderhoud van het monument. Graag zouden particulieren hun gebouwen aanpassen om duurzame energie binnen te houden en het warmtelek naar buiten tegen te gaan, maar het kan niet, het mag niet en het wordt niet gesubsidieerd. Een warmtepomp werkt niet wanneer de woning onvoldoende is geïsoleerd. Zonnepanelen mogen niet op het dak worden geïnstalleerd omdat zoiets het monumentale beeld verstoort. Subsidies om te verduurzamen worden niet toegekend als de isolatiewaarde van de woning onvoldoende is. Monumenteigenaren worden door de hond én de kat gebeten, omdat niets meer kan. Niemand heeft kunnen voorzien dat in de nasleep van de door Rusland ingezette ‘speciale militaire operatie’ de duurzaamheid van het cultureel erfgoed in Nederland in het gedrang komt. De Federatie van Particuliere Monumenten eigenaren roept het kabinet op om zo spoedig mogelijk met voorstellen te komen dat rijksmonumenten bewoond en bewaard kunnen blijven.Rudi Westendorp, voorzitter Federatie Particuliere Monumenten eigenaren, Brakel Premier Rutte geeft Brussel de schuld dat het kabinet pas last minute een prijs­plafond kon instellen voor de energieprijzen, om daarmee kwetsbare huishoudens te ondersteunen. Nu blijkt dat er nooit een verbod is geweest, alleen kwam het Rutte goed uit om niet al te veel aan de stijgende energieprijzen te hoeven doen. Dit doet mij sterk denken aan de onwaarheden die hij destijds debiteerde om de dividendbelasting af te schaffen. Als dit niet gebeurde, zouden al die multinationals Nederland verlaten door het verslechterde vestigingsklimaat. En wat bleek: ze vertrokken met hun hoofdkantoor naar het buitenland, dus zijn hele argumentatie kon zo de prullenbak in. Gelukkig kwam de afschaffing niet door de Kamer en dat scheelde de schatkist 2 miljard aan onnodige uitgave. Dat geld kan nu mooi worden gebruikt ter ondersteuning van huishoudens en het mkb, zodat het vestigingsklimaat voor burgers en kleine ondernemers in ­Nederland op peil blijft. Martin van den Berg, Utrecht Alsof het de normaalste zaak is, vertelde minister Rob Jetten op Prinsjesdag dat er vijftig (!) energiebedrijven actief zijn in het kleine Nederland. Natuurlijk heeft ieder van deze bedrijven overhead te ­dragen en een verdienmodel te realiseren. Wat een verspilling van energie.Dick Vries, Den Helder Fijn dat het kabinet met geld smijt om mensen bij te staan als hun gasrekening te hoog oploopt. Een beetje krom is het wel. Huurders van woningbouwverenigingen hebben de laatste jaren massaal verbeteringen aan hun woning tegen­gehouden; ze wilden niet meebetalen aan isolatie, zonnepanelen en warmtepompen. Ze wilden wel de voordelen van een lagere energierekening, maar niet de huurverhoging. Zeker niet elke huurder die nu in de problemen komt, is zelf medeverantwoordelijk voor de hoge rekening, maar het is tijd om de wet te veranderen en de vrijblijvendheid uit de energietransitie te halen. Dus: nu profiteren van de miljarden steun, straks gewoon accepteren dat je woning aangepast wordt.Marcus van Engelen, Leiden Natuurlijk hoop ik ook dat iedereen mag profiteren van het energieplafond. Maar dan wel eerst de ontvangen subsidie aftrekken voor zonnepanelen, warmtepompen en elektrische vervoermiddelen.Bob van Nunen, Haarlem De horeca kan nog terrasverwarmers ­laten snorren, dus dan valt het met de hoge energierekening voor hen nog ­reuze mee. Wat een verspilling.Hans van Noord, Utrecht In een gezelschap van duizend mensen kan een ontevreden schreeuwer alle aandacht opeisen. De indruk dat nu alles fout en mis is, die uit de media opdoemt, doet, in het licht van onze zwoegende regering, geen recht aan de situatie. De media moeten zich hier van bewust zijn. De stand van zaken is een gevolg van ons democratisch stelsel waar we, tevreden of niet, zuinig op moeten zijn.Wim Zevering, Ermelo In haar ingezonden brief van 21 september vraagt Esther Pleij extra compensatie voor de studenten van de ‘pechgeneratie’. Zij vergeet echter dat deze generatie vanaf 2023 ruimschoots gecompenseerd gaat worden dankzij de vrijwel gratis kinderopvang. De kinderopvang van mijn twee kinderen heeft mij in de afgelopen zes jaar circa 17 duizend euro gekost. Als student heb ik destijds een basisbeurs ontvangen van 14 duizend euro. Dus wie is nu eigenlijk de ‘pechgeneratie’? Overigens vindt mijn 74-jarige vader dat juist hij de meeste pech heeft gehad. Als dienstplichtig militair is hij achttien maandsalarissen misgelopen.Hans van den Heuvel, Amstelveen Kunnen we voor de generatie studenten die de afgelopen jaren heeft moeten ­lenen niet net zoiets doen als nu met de energienota wordt gedaan? Een prijs­plafond instellen voor studiekosten, als een soort basisbeurs achteraf, dat aftrekken van de studielening en de rest laten terugbetalen? Voor studenten die niet thuiswoonden, komt natuurlijk een hoger plafond. Want er is ook een groep studenten die, soms voor anderen, maximaal leende omdat er geen goedkopere leningen bestonden. Ik weet zelfs van een student die maximaal leende om te beleggen. Al deze studenten betalen het extra geleende geld dan gewoon weer terug, zoals het hoort. Iedereen blij.Carolien Steenman-Vollebregt, Houten Tijdens de Kamerdebatten van afgelopen week werd weer voortdurend gesproken over ‘de mensen thuis’. Een nieuwe variant op de ‘hardwerkende Nederlander’ en ‘de mensen in het land’. Ik stel voor te stoppen met dit soort badinerende en neerbuigende kwalificaties. In dit land wonen burgers, daarmee worden ‘we’ afdoende geadresseerd.Fokko van der Veen, Groningen Tijdens de Algemene Politieke Beschouwingen was er een opvallende uitspraak van Sophie Hermans van de VVD. Zij stelde dat ondernemers en werkenden ­samen de economie overeind houden. Begrijpelijk vanuit de VVD, maar ­onbegrijpelijk dat zij kennelijk niet weet, althans niet erkent, dat de inzet van honderdduizenden vrijwilligers, niet zelden van mijn generatie, juist de smeerolie vormen van diezelfde ­economie. Zij werken in de zorg, de ­culturele wereld, het onderwijs, de ­asielzoekersopvang. Een dag staken van die groep, dat zou de maatschappij pas echt in de problemen brengen.Huub Molenaar, Den Haag Voor de tweede maal kreeg ik deze week eenzelfde uitnodiging voor een herhaalprik tegen corona. Nu vraag ik me af of ze er bij het Rijksinstituut voor Volksgezondheid en Milieu standaard van uitgaan dat 80-plussers aan vergeetachtigheid lijden.Irma Prent, Tiel Rabin Baldewsingh, Nationaal Coördinator tegen Discriminatie en Racisme, heeft ‘groot verdriet’, omdat religieuze uitingen, zoals een hoofddoek, niet zijn toegestaan bij politie en boa’s in uniform. In zijn zoektocht en gesprekken heeft hij geen enkel professioneel argument gevonden waarom de hoofddoek voor vrouwen verboden moet blijven. Dat is zorgelijk. Heeft hij selectief gezocht en geluisterd? In Nederland hebben we gelukkig vrijheid van religie en levensovertuiging, die wordt gewaarborgd door een neutrale overheid. Belangrijke beroepsgroepen zoals rechters, politie en boa’s hebben daarom bedrijfskleding met een neutrale uitstraling, zonder tekenen van religie of politieke overtuiging. Wereldwijd hebben 57 landen geen neutrale overheid, maar een overheid en wetgeving met islamitische dominantie. Met als gevolg: discriminatie van onder andere vrouwen en van mensen met een andere religie of overtuiging. Vrouwen zonder hoofddoek kunnen daar een boete krijgen, in de gevangenis belanden of zweepslagen krijgen. Daar word ik erg verdrietig van.Annelies de Vries, Wageningen Toen ik het heldere en visionaire stuk van Jan Douwe van der Ploeg over de crisis in de landbouw gelezen had, wist ik het meteen: deze man moet de nieuwe minister van Landbouw worden. Van der Ploeg wordt aangekondigd als ‘emeritus hoogleraar’, dus als het land geluk heeft, zoekt hij juist nu een nieuwe uitdaging. Het stuk laat zich lezen als een open sollicitatie. Als ik leider van de ChristenUnie was, de partij die de nieuwe bewindspersoon mag leveren, zou ik mijn handjes dichtknijpen met zo’n kandidaat. Geen partijlid? Geen nood, als mee­levend burger bied ik aan de komende vijf jaar de ChristenUnie-contributie voor hem te betalen. Een minister die wordt gesponsord door de ­samenleving, wat wil je nog meer?Jan Goossensen, Den Haag||https://www.volkskrant.nl/columns-opinie/help-rijksmonumenten-bewaard-en-bewoond-blijven~b44265ae/
2022-09-23||Booker Prize-winnaar Hilary Mantel zocht grote, niet-vertelde verhalen achter historische feiten||De donderdag op 70-jarige leeftijd overleden Dame Hilary Mantel was de meest gevierde en succesrijke auteur van historische fictie van onze tijd. Haar werk werd tweemaal bekroond met de Booker Prize: in 2009 voor Wolf Hall en in 2012 voor Bring Up the Bodies (Het boek Henry). Beide waren delen van Mantels Thomas Cromwell-trilogie, die in 2020 werd afgesloten met The Mirror & the Light (De spiegel & het licht). Hilary Mantel werd in 1952 geboren in Derbyshire in een katholiek gezin van Ierse afkomst. Ze had een eenzame, getroebleerde jeugd, nam na het uit elkaar gaan van haar ouders de naam Mantel van haar stiefvader aan, en studeerde rechten in Londen en Sheffield. Na haar studie was ze actief als sociaal werker, en woonde ze vervolgens een aantal jaren in Botswana en Saoedi-Arabië, waar haar echtgenoot werkte als geoloog. Al van jongs af aan droomde Mantel ervan historische romans te schrijven, om te beginnen over de Franse Revolutie. Niet alleen omdat ze het onderwerp buitengewoon interessant vond, maar ook en vooral omdat er naar haar overtuiging achter de bekende historische gebeurtenissen een groot, niet-verteld verhaal schuilging. Dus schreef ze in 1979 haar eigen versie van de gebeurtenissen in haar driedelige roman A Place of Greater Safety (Een veiliger oord). Ze kreeg het pas in 1993 gepubliceerd, toen ze een gevestigd auteur was. Mantel debuteerde in 1985 met de hedendaagse sociale komedie Every Day Is Mother’s Day. Een jaar later verscheen het vervolg Vacant Possession. Deze dikwijls sterk satirische boeken vertellen over disfunctionele personen in een maatschappij die onder het vernislaagje van schijn en beleefdheid door en door verrot is. Naast de Franse Revolutie was er een tweede historisch onderwerp waar Mantel in hoge mate door werd gefascineerd, maar het duurde een half schrijversleven voor ze eraan durfde te beginnen: het leven van Thomas Cromwell (1485-1540). Deze machtspoliticus was als adviseur en rechterhand van koning Henry VIII onder meer verantwoordelijk voor de afscheiding van de Church of England, en het opheffen van de kloosters en een flink aantal executies, waaronder die van Thomas More en Henry’s tweede vrouw Anna Boleyn. Ook achter Henry VIII van Engeland school volgens Mantel een fascinerend, niet-verteld verhaal. Ze was ervan overtuigd dat de geschiedenisboeken hem onrecht doen. Aan het begin van deze eeuw had ze voldoende moed en kennis verzameld om haar visie op Cromwell in een roman te verwerken. Het werden er uiteindelijk drie. In Wolf Hall (2009) beschrijft ze Cromwells jeugd en loopbaan aan het Engelse hof, waar hij opklimt tot Henry’s belangrijkste adviseur. Bring Up the Bodies (2012) vertelt over Henry’s huwelijk met zijn tweede vrouw, Anna Boleyn. Beide boeken werden bekroond met de Booker Prize. In het slotdeel van de trilogie, The Mirror & the Light, werd de periode beschreven tussen de executie van Boleyn en Cromwells eigen executie, vier jaar later. Hoewel ze een zeer productieve schrijver was, kampte ze haar hele leven met ernstige gezondheidsproblemen. De voorboden van wat een slopende ziekte zou blijken, kondigden zich al aan op haar elfde. Ze leed aan pijn en bloedingen die aanvankelijk werden geassocieerd met menstruatie, maar veel ernstiger bleken. In de jaren die volgden, werden de pijnen als psychosomatisch omschreven, en kreeg ze valium, antidepressiva en antipsychotica voorgeschreven. Tijdens haar verblijf in Botswana zocht Mantel, uitgeput van de pijn, haar toevlucht in een medisch handboek, met behulp waarvan ze bij zichzelf endometriose diagnosticeerde: een chronische ziekte waarbij baarmoedervliesslijm zich buiten de baarmoeder aan verschillende organen hecht. Medici bevestigden de diagnose, en een operatie volgde waarbij onder meer haar baarmoeder en eierstokken werden verwijderd. Vervolgens moest ze medicijnen blijven slikken die haar lichaam, zoals ze het zelf formuleerde ‘deden opzwellen tot tweemaal mijn aanvankelijke omvang’. Mantel schreef onder andere over haar ziekte in haar non-fictieboek Giving Up the Ghost (De geest geven, 2003). Ondanks haar historische romans leefde Mantel niet – of in elk geval niet alleen – in het verleden. Ze veroorzaakte controverses met kritiek op de Britse prinses van Wales Catherine, schreef een verhaal over de fictieve moord op Margaret Thatcher en laakte de katholieke kerk, die volgens haar vandaag de dag ‘geen instituut voor respectabele mensen’ meer was. De wereld van Thomas Cromwell zou haar nooit verlaten. ‘Het zal nog lang duren voordat ik op een dag wakker word en niet aan Thomas Cromwell denk’, zei ze in 2020 in een interview met de Volkskrant. ‘Maar zelfs als het zover is, denk ik niet dat ik hem ooit los zal laten. Mijn personages verdwijnen niet. Ze zijn immers scheppingen van mijn eigen verbeelding en hebben mij net zozeer gevormd als ik hen.’||https://www.volkskrant.nl/cultuur-media/booker-prize-winnaar-hilary-mantel-zocht-grote-niet-vertelde-verhalen-achter-historische-feiten~bd782006/
2022-09-23||‘Geef het Caribische deel van Nederland zetels in het parlement’||Al bijna vier eeuwen zijn ze verbonden met Nederland (véél langer dan Limburg), maar rimpelloos is de verbintenis nooit geweest. Je zal niet snel iemand serieus horen pleiten voor het verpatsen van Twente vanwege kansarme jongeren, of het afstoten van dat deel van Drenthe waar de armste mensen wonen en de grond het minste oplevert. Terwijl er eind 19de eeuw al stemmen opgingen aan de Noordzeekant om het Caribische deel van het koninkrijk – zes tropische eilanden – in de verkoop te doen. Weg ermee. Inspirerend voorbeeld was Denemarken, dat zijn Maagdeneilanden voor een nette prijs aan de VS overdeed. Vervolgens ontworstelde voormalig Indië zich aan het koloniale juk, hobbelde Suriname de onafhankelijkheid in en bleef het laatste restje overzees koninkrijk fier overeind staan: de zes Caribische eilanden. En dat blijft zo, zeggen Wouter Veenendaal en Gert Oostindie beslist. Er mag dan wel ook in deze eeuw af en toe een Nederlands politicus ‘zet ze op Marktplaats’ toeteren (PVV), of voor een gemenebest ijveren (VVD, SP), of dingen zeggen als ‘Als u morgen belt dat u eruit wil, gaan we dat onmiddellijk regelen’ (premier Rutte). Maar als je het aan beide wetenschappers vraagt, zeggen ze: gaat niet gebeuren. Daarvoor zijn de belangen aan Caribische zijde te groot. Bovendien wonen er in Nederland inmiddels 170 duizend zielen van Antilliaanse afkomst, dat zijn meer mensen dan op het grootste eiland, Curaçao, wonen. ‘Het zevende eiland’, noemt Oostindie ze. ‘Alleen hierom al is het ondenkbaar dat je de banden zou doorsnijden.’ Over hoe het zo gekomen is – met een geschiedenis van verovering en mensenhandel – en hoe het dan wél verder moet – nee, niet moet, zou kunnen, want ze willen niet de indruk wekken dat ze als makamba’s iets voorschrijven – schreven ze een boek met een titel die het huwelijk mooi samenvat: Ongemak. Wouter Veenendaal (1986) is politicoloog, doceert in Leiden en onderzoekt hoe politiek en democratie werken in kleine (eiland)staten. Historicus Gert Oostindie (1955) buigt zich al een leven lang over koloniale en postkoloniale geschiedenis. ‘De eilanden’ vormden vroeger één land, de Antillen. Twaalf jaar geleden, op 10 oktober 2010 (ook wel: ‘tientientien’), viel dat land uiteen in drie landen (Curaçao, Sint Maarten en het al eerder afgescheiden Aruba) en drie ‘bijzondere gemeenten’ (Bonaire, Sint Eustatius en Saba, oftewel de BES). De BES is binnenland, net als Delft of Amersfoort. Ze hebben grote ideeën. Zoals: geef de drie grote eilanden zetels in het Nederlandse parlement. Voer er burgerfora en loting in. En Nederland: wees verantwoordelijker, en royaler. Oostindie: ‘Vroeger zou ik daar misschien wegwuiverig over hebben gedaan.’ Veenendaal: ‘Gert is dertig jaar ouder dan ik. Dat maakt uit, ja. Toen ik voor het eerst op Curaçao kwam, was ik me er ontzettend van bewust dat ik een witte Nederlander ben die niet vanzelfsprekend met open armen wordt ontvangen. Curaçaose collega-politicologen klaagden: jij komt binnenvliegen met een dikke onderzoeksbeurs, gaat straks weer weg om elders mooie sier te maken met je onderzoek en wij horen er nooit meer wat van. Daar is een term voor: drive-by research. Daarom maak ik data en resultaten lokaal breed beschikbaar.’ Oostindie: ‘Het heeft ook voordelen om buitenstaander te zijn. De grote Curaçaose schrijver Boeli van Leeuwen verweet me eens arrogantie omdat ik had gesteld dat de eilanden van weinig belang zijn voor Nederland. Later kwam hij daarvan terug en zei hij: ‘Jij kan pijnlijke dingen zeggen die we zelf niet hardop kunnen uitspreken.’’ Veenendaal: ‘Het is desinteresse. De BES-eilanden zijn al twaalf jaar binnenland. Maar op ministeries hier is het institutionele geheugen zwak is en wordt beleid gedachtenloos opgelegd. Daar gaat echt iets fout. Dan zet Nederland een nieuwe brandweerkazerne neer op Bonaire mét centrale verwarming, omdat dit hier in de bouwvoorschriften staat. Terwijl het daar altijd 29 graden is.’ Oostindie: ‘Wat ook meespeelt: huidskleur. En taal.’ Veenendaal: ‘De eilanden willen uit pragmatisme in het koninkrijk blijven, niet uit liefde. De ontwikkelingen in Suriname na 1975 zijn geen reclame voor soevereiniteit.’ Oostindie: ‘Met Nederlands-Indië waren de banden altijd sterk. Aan de vooravond van de Japanse bezetting woonden daar 100 duizend Nederlanders. Ook met Suriname was affiniteit, omdat dat land heel Nederlands is, nog steeds, ook door de taal. Met de Antillen was dat minder. Er woonden hooguit enkele honderden Nederlanders. Na de slavernijperiode gingen de eilanden heel erg hun eigen gang en Nederland vond dat best.’ Veenendaal: ‘En omgekeerd! Het koningshuis is er populairder dan in Nederland. Voor het koninklijk huis is het deel van de machtsbasis. Voor de bevolking is het Nederlandse paspoort ontzettend belangrijk. Dat opent deuren en maakt onbekommerd reizen mogelijk.’ Veenendaal: ‘Saint Kitts is het laatste Caribische eiland dat onafhankelijk is geworden, in 1983. Dat is niet voor niets. Het verschil tussen soevereine en niet-soevereine kleine eilandstaten is enorm. In welvaartsontwikkeling, in militaire bescherming, in weerbaarheid tegen grote criminaliteit, in bescherming van burgerrechten, in toegang tot hoger onderwijs. Op veel vlakken zijn kleine eilanden beter af als ze verbonden blijven met een oud-kolonisator. De voordelen aan de postkoloniale status zijn zo groot, dat ook Antilliaanse politici soms zéggen dat ze soevereiniteit willen, maar nooit nu. Altijd later.’ Oostindie: ‘In de perceptie van de Nederlandse politiek zitten er vooral risico’s aan de verbintenis. Het beleid is erop gericht die te minimaliseren, met grote focus op financiële degelijkheid. Het is een waarde in zichzelf als je vier eeuwen samen bent, dat zeg je ook van een gouden huwelijk, maar het lukt Nederlandse regeringen niet daar een positieve draai aan te geven. En er zijn geen sterke geopolitieke belangen.’ Veenendaal: ‘In Frankrijk wordt vanuit trots gedacht: we zijn een wereldmacht, overal wappert de Franse vlag. In Nederland zeggen we: als het maar niet te veel kost.’ Oostindie: ‘In de jaren negentig is in bestuurlijk Nederland ingedaald dat je juridisch en volkenrechtelijk geen onafhankelijkheid mag opdringen. Toen is gezegd: prima, we blijven samen, maar er zijn regels in het koninkrijk en daar moeten júllie je aan houden.’ Veenendaal: ‘Het beleid wordt hier bepaald, waar weinig kennis is, en heeft grote gevolgen voor dáár. En de eilanden hebben geen inspraak. Dat is een democratisch gat.’ Oostindie: ‘Geef ze daarom drie zetels in het Nederlandse parlement, zodat volksvertegenwoordigers het debat kunnen beïnvloeden. Over koninkrijkszaken, buitenlands beleid, justitie; alles dat ze raakt.’ Veenendaal: ‘In het Deense parlement hebben Groenland en de Faeröer twee vertegenwoordigers. Het gaat erom dat je het perspectief van een vergeten groep zichtbaar maakt.’ Oostindie: ‘Ha! Nee. Beide partijen hebben een verhaal dat klopt. Nederland zegt: wij investeren al decennia in de eilanden, we doen dat uit engagement en het enige dat we vragen is dat de bonnetjes kloppen. Vanuit de eilanden bezien is Nederland al decennia bezig de autonomie in te perken en steekt het overal de neus in. In hún bestuur, op hún eiland. Beide verhalen zijn waar.’ Veenendaal: ‘En iedereen verschanst zich achter het begrip autonomie. Nederland eist financiële discipline, maar als er problemen zijn met vluchtelingenopvang of met de vervuilende olieraffinaderij op Curaçao, roept Nederland: ‘Ja maar autonomie!’ Ook de eilanden zijn graag autonoom wanneer het ze uitkomt. ‘Na tientientien was er enthousiasme. Nu is er frustratie. Sint Maarten kreeg royaal geld na de orkaan Irma, maar er kwam een controlecircus bij. Hulpgelden voor de covidpandemie waren in Limburg een gift en op Curaçao een lening. Dat zet kwaad bloed.’ Oostindie: ‘In alle drie de landen is men erg bezig met het bewaken van de autonomie. Dat levert conflicten op met Nederland. De eilandregeringen spelen met vuur, vind ik. Want er zíjn nu eenmaal integriteitsproblemen.’ Veenendaal: ‘Op Sint Maarten wordt de bevolking er slachtoffer van. Veel hulpgeld na Irma kan niet besteed worden, omdat de lokale politiek niet akkoord ging met de voorwaarden. Vervolgens stapte Sint Maarten naar de Verenigde Naties om Nederland aan te klagen voor racisme. Het geld bleef op de plank liggen.’ Veenendaal: ‘Je kan niet in Den Haag ander beleid gaan voeren afhankelijk van welke regering daar zit. Maar capabele bestuurders – Curaçaose premiers als Eugene Rhuggenaath, Miguel Pourier, Etienne Ys – in de kou laten staan, is stom en onhandig.’ Oostindie: ‘Nederland trekt steeds de verkeerde les. Na tientientien werd Gerrit Schotte premier op Curaçao. Een man met dubieuze contacten die later is veroordeeld voor witwassen en fraude. Als Nederland gedegen integriteitsonderzoek had geëist, was hij het niet geworden. Maar men wilde niet de neokoloniaal zijn.’ Veenendaal: ‘De huidige structuur is uit Nederland gekopieerd, met coalitieregeringen en politieke partijen. Er is nooit nagedacht of dat wel past bij kleine eilandstaten die door de kleine schaal vatbaar zijn voor cliëntelisme en machtsconcentratie bij politici die decennia aan de touwtjes trekken. Dan kan loting, waarbij burgers elkaar afwisselen in het bestuur, goed werken. Politieke partijen zijn niet nodig voor een democratie. In Rotterdam wordt ook geloot voor de wijkraden.’ Oostindie: ‘En er is een tekort aan professionals. Nu al rouleren rechters en aanklagers succesvol door het koninkrijk. Zo’n uitwisseling kan op veel meer terreinen. En nee, dat hoeven heus geen witte Nederlanders te zijn die net als vroeger de wijsneus komen uithangen.’ Oostindie: ‘Wij vinden dat Nederland veel meer moet investeren. Op de autonome eilanden én op de BES. In klimaat, in onderwijs. Als Nederland 25 jaar geleden serieus had geïnvesteerd in scholen op Curaçao en Aruba, waren er nu minder jongeren die daar kansarm zijn en hier kansloos.’ Veenendaal: ‘Op de BES is het helemaal erg. Daar heeft Nederland fouten gemaakt door te weigeren het niveau van de voorzieningen gelijk te trekken met de rest van Nederland. De armoede op Bonaire, Sint Eustatius en Saba is onverdedigbaar. En wat kost het nou om fatsoenlijke wegen aan te leggen op Sint Eustatius? Niks! Het is kleiner dan Oegstgeest.’||https://www.volkskrant.nl/columns-opinie/geef-het-caribische-deel-van-nederland-zetels-in-het-parlement~b3b6d6b0/
2022-09-23||Kamer roept om voltijdsbonus, al zitten daar juridische haken en praktische ogen aan||Om werknemers aan te moedigen meer te gaan werken, overweegt het kabinet een zogeheten voltijdsbonus in te voeren. Die zou moeten helpen om krapte op de arbeidsmarkt tegen te gaan, met name in de zorg en het onderwijs. Tijdens de Algemene Politieke Beschouwingen maande de Tweede Kamer het kabinet om vaart te maken met deze stimulerende maatregel: een Kamermeerderheid schaarde zich achter een motie van D66 en de VVD om nog dit kalenderjaar ‘met concrete acties’ te komen. Hoe de voltijdsbonus er precies uit moet komen te zien, is nog onduidelijk. Dat de arbeidsmarkt met grote personeelstekorten kampt, mag inmiddels duidelijk zijn. Volgens uitkeringsinstantie UWV waren er in het tweede kwartaal van dit jaar 44 procent meer vacatures dan een jaar eerder. In alle 92 beroepsgroepen die het UWV onderzocht, is inmiddels sprake van krapte – een record. Het idee om de arbeidsvoorwaarden aantrekkelijker te maken voor medewerkers die meer uren werken, ligt al langer op tafel. In 2020 zei toenmalig minister van Volksgezondheid Hugo de Jonge dat hij met werkgevers en werknemers zou bespreken of een voltijdsbonus de zorgsector kon helpen. Later dat jaar schreef het kabinet te verwachten dat de effecten ervan gering zouden zijn, omdat de keuze om meer te werken ‘samenhangt met meerdere factoren’. In 2021 hadden ongeveer 9,3 miljoen Nederlanders tussen de 15 en 75 jaar een betaalde baan, blijkt uit cijfers van het Centraal Bureau voor de Statistiek. Al jaren werkt ongeveer de helft van deze werkzame beroepsbevolking in deeltijd. Van de mannen werkt 28 procent minder dan 35 uur per week, van de vrouwen 70 procent. Gemiddeld duurt de werkweek van een werknemer 30,9 uur. In de zorg, het onderwijs en de horeca lag het percentage deeltijdwerkers het hoogst. Europees gezien eindigt Nederland steevast hoog op de lijst van landen met de meeste deeltijdwerkers, al zijn de verschillen met bijvoorbeeld de buurlanden Duitsland en België klein. Daar staat tegenover dat relatief veel Nederlanders een baan hebben: 72,2 procent van de 15- tot 75-jarigen. In Griekenland, dat van alle Europese landen met 40,1 uur de langste gemiddelde werkweek kent, ligt het aantal werkenden juist laag. Een extraatje voor voltijdswerkers botst met de Wet onderscheid arbeidsduur. Daarin staat dat het maken van onderscheid ‘op grond van een verschil in arbeidsduur’ verboden is. Het College voor de Rechten van de Mens oordeelde vorig jaar dat de voltijdsbonus daarom alleen is toegestaan als er ‘een heel goede reden’ voor is – en die is er volgens het College niet. Als de voltijdsbonus niet wordt uitgekeerd aan mensen die reeds voltijds werken, zou de maatregel bovendien indirect mannen discrimineren. Toch is premier Rutte hoopvol. Volgens hem heeft de Raad van State aangegeven dat het invoeren van de voltijdsbonus te rechtvaardigen is. ‘We moeten dat nog wel even heel precies op papier zetten’, zei hij donderdag tijdens het debat. Meer werken is volgens ondernemingsorganisaties VNO-NCW, MKB-Nederland en AWVN dé kortetermijnoplossing voor de krapte op de arbeidsmarkt. Als het meer zou lonen, zouden 500 duizend deeltijdwerkers meer uren willen maken, becijferden de organisaties. Twee weken geleden pleitten zij er daarom voor bij cao-onderhandelingen een terugkeer naar de 40-urige werkweek te bespreken. Voor de sectoren waarin de tekorten het grootst zijn, zal een voltijdsbonus echter niet het verschil maken, verwacht Wieteke Graven, oprichter en voorzitter van stichting Het Potentieel Pakken, die zich inzet om de contractgrootte van werknemers in de zorg, het onderwijs en de kinderopvang te vergroten. ‘Een financiële prikkel wordt wel steeds belangrijker’, zegt Graven. ‘Maar mensen willen vooral meer werken als hun baan plezierig is, doordat ze een prettig rooster hebben, aandacht krijgen en autonomie in hun werk hebben. Dat krijg je niet met alleen een voltijdsbonus.’ Graven ziet dat de aandacht voor het personeelstekort het afgelopen half jaar flink is toegenomen. Maar mensen overhalen om meer te gaan werken, kost volgens haar meer tijd. ‘We hebben met elkaar de afgelopen tientallen jaren een norm gecreëerd van deeltijdwerken’, zegt Graven. ‘Dat is morgen niet ineens anders.’||https://www.volkskrant.nl/economie/kamer-roept-om-voltijdsbonus-al-zitten-daar-juridische-haken-en-praktische-ogen-aan~bd16df2c/
2022-09-23||Italië maakt zich op voor uiterst rechtse regering||Giorgia Meloni’s partij Fratelli d’Italia (‘Broeders van Italië’) koerst zondag af op verkiezingswinst. Peilingen zijn in Italië niet toegestaan in de twee weken voor de stembus opengaat, maar spannend lijkt het niet te worden. De vraag is hooguit of Meloni’s partij door het bandwagon-effect ver boven de eerder voorspelde 25 procent uit zal komen. Honderd jaar na Mussolini’s mars op Rome, luidt de inmiddels talloze keren gemaakte vergelijking, herhaalt de geschiedenis zich. Het is het soort historische rijm waar commentatoren van houden, zeker in een weinig verheffende campagne die amper stof tot inhoudelijk debat geeft. Meloni’s partij is inderdaad een verre nazaat van de partij van Benito Mussolini, en schorste deze week een kandidaat omdat hij op Facebook Hitler ooit prees als ‘groot staatsman’. Ondertussen bracht een lokale FdI-wethouder de nazigroet op een begrafenis, terwijl Meloni deze campagne juist haar best deed om vooral de buitenlandse pers ervan te overtuigen dat ze haar jeugdsympathieën voor het fascisme allang begraven heeft. Het moge duidelijk zijn dat Fratelli d’Italia meerdere gezichten heeft. Fascisme expliciet steunen zal de partijtop – zeker tijdens een campagne – niet doen, maar er echt hard mee breken ook niet. Of die keuze nu voortkomt uit electoraal opportunisme of overtuiging. In Italië is een bagatelliserende houding tegenover het fascisme (‘Mussolini heeft ook goede dingen gedaan’) op veel plekken nog altijd geen taboe. Ook dat er erfgenamen van Mussolini op het pluche zitten is niet nieuw. In 1994 nam de voorloper van Fratelli d’Italia, Alleanza Nazionale, al plaats in de eerste Berlusconi-regering. In het derde Berlusoni-kabinet (2001-2005) was partijleider Gianfranco Fini zelfs vicepremier. ‘Wij hebben de Lega en de fascisten in 1994 voor het eerst weer gelegitimeerd’, zei Silvio Berlusconi er een paar jaar geleden op trotse toon over. Tegelijk dreigt de fixatie op het juiste label voor Meloni (fascist, post-fascist, of toch neofascist?) haar succes af te schilderen als een bij uitstek Italiaans, en bijna exotisch fenomeen: kijk eens, hoe het de Italianen maar niet lukt om hun fascistische verleden af te schudden. Dat klopt, maar de opkomst van Meloni valt net zo goed te begrijpen in de internationale trend van een verrechtsend Europa. Want qua partijprogramma en officiële uitingen verschilt Fratelli d’Italia niet wezenlijk van de radicaalrechtse partij die in Zweden regeringsinvloed krijgt, of van Geert Wilders. De PVV-leider, onlangs te gast op een denktank-forum aan het Comomeer, sprak daar vol lof over Meloni: ‘Als zij wint, zou dat een historisch moment zijn voor wie onze ideeën heeft in Europa.’ De partij is anti-immigratie en cultureel zeer conservatief. In het Europarlement zit FdI in dezelfde groep als de SGP en JA21. Tot veler verrassing toont Meloni zich sinds de oorlog in Oekraïne pro-Navo en slaat ze deze verkiezingscampagne een gematigder toon aan over de EU dan voorheen – vermoedelijk mede omdat het pro-Europese sentiment in Italië flink is toegenomen sinds het coronasteunfonds. De kans dat een rechts kabinet direct voor internationale ramkoers kiest, lijkt dus klein, al kan een zware inflatie-winter daar wellicht verandering in brengen. Maar eerst moet de rechtse regering überhaupt nog van de grond komen, en dat is meer dan enkel een formaliteit. In het centrum van Rome dook deze week een muurschildering op van een innig zoenende Giorgia Meloni en Matteo Salvini, die elk met één hand een dolk achter hun rug verstoppen, terwijl Berlusconi grijnzend toekijkt. Want waar Meloni, Salvini en Berlusconi nu als eendrachtig blok opereren – ondanks verschillende ideeën over buitenland- en begrotingsbeleid – is het de vraag of dat na zondag nog steeds lukt. Het antwoord zal er mede van afhangen hoe groot de drie rechtse partijen samen precies zijn en hoe de onderlinge verhoudingen uitpakken. Oftewel, hoe diep de ego’s van Salvini en Berlusconi maandag gebutst zijn. Zo is er ook nog een piepkleine kans dat het niet tot een rechtse regering komt. De bal voor het aanwijzen van een formateur ligt namelijk bij president Sergio Mattarella, en als de uitslag niet eenduidig is of de partijen er samen niet uitkomen, is zijn rol aanzienlijk. Het is een publiek geheim dat het staatshoofd een kabinet-Meloni graag zou vermijden. Toch blijft dat verreweg de meest waarschijnlijke uitkomst: Giorgia Meloni aan het hoofd van een rechtse regering, als eerste vrouwelijke premier van Italië. Komende winter zal dan, onder een lucht waar zich donkere economische wolken samenpakken, moeten blijken welk gezicht haar ware is: het oerconservatieve maar relatief kalme campagnegelaat, of een radicale variant.||https://www.volkskrant.nl/nieuws-achtergrond/italie-maakt-zich-op-voor-uiterst-rechtse-regering~b9f2eb81/
2022-09-23||De muziek van de week: nieuwe platen van twee onbekende kleine parels ||‘Airports and Ports (★★★★★, 9 nummers) van de zeer onbekende, Nederlandse artiest Hunter Complex. Ik werd op de plaat gewezen door mijn collega-recensent Gijsbert Kamer, en zo’n verwijzing is vaak de enige manier om zo iemand te ontdekken. Hunter Complex – alias Lars Meijer – heeft ook niemand die promotie voor hem doet: hij stuurt zelf wel een mailtje naar de krant. Hij zit bij een mooi klein label, Burning Witches, dat veel soundtracks uitbrengt.’ ‘Hij heeft dus met niemand iets te maken, hoeft nergens bij te passen, en dat je hoor je goed aan zijn vrije muziek. Een beetje jazz, een beetje ambient en easy-listening, en soms weer behoorlijk stevige synthesizermuziek. Lars Meijer is vrij en autonoom in zijn kunstenaarsschap, en dat straalt van deze plaat uit. Je hoort aan Airports and Ports dat Hunter Complex niet zo nodig in een hokje hoeft te passen. Maar hij blijkt wel een indrukwekkende verzameling synthesizers te hebben.’ ‘Meijer’s oudere platen klinken een beetje als John Carpenter-horrorsoundtracks uit de jaren tachtig, maar Airports and Ports gaat een stap verder en scheert soms langs de jazz, met trompetten, dwarsfluiten en piano’s. Zijn muziek doet me ook denken aan Harold Budd, de pianist en avantgardecomponist die prachtige ambientplaten maakte in de jaren tachtig en negentig. Meijer raakt ook aan de new age, een stroming uit die tijd waar vaak ook een randje kitscherigheid aan kleeft, maar geeft die een soort facelift. Dat levert een melodieuze en afwisselende plaat op waarop in ieder nummer een andere synthesizer de hoofdrol heeft. Het is heerlijk om vrij willekeurig tegen zo’n album aan te lopen en er dan achter te komen dat je een plaat van wereldklasse hebt ontdekt.’ ‘Jazeker. Something More Than Love (★★★★☆, 11 nummers) van Lera Lynn. Verwacht donkere, wat broeierige muziek waarin een soort dreiging hoorbaar is. Piano erbij, veel echo erin, mystieke teksten over de teloorgang van het leven. Net als Hunter Complex is Lera Lynn niet zo bekend bij het grote publiek. Ze heeft een aantal albums uitgebracht, maar eigenlijk is alleen de muziek die ze maakt voor de serie True Detective populair. Sowieso hebben streamingsdienst- en televisieseries een enorme invloed op de ontwikkeling van de popmuziek de afgelopen jaren. Niet alleen omdat oude hits weer helemaal hip kunnen worden, zoals met de jaren tachtighit Running up that Hill van Kate Bush gebeurde door de serie Stranger Things, maar ook omdat er een speciaal soort muziek voor series wordt gemaakt. Dat genre wordt vaak ‘dark folk’ genoemd of iets in die geest. Something More Than Love past precies in dat genre: onheilspellend, dramatisch en filosofisch. Lera Lynn heeft een mooie zuchtende stem, zoals Franse zangeressen uit de jaren zestig, maar zingt folk-achtige americana. Het past goed bij elkaar. What is This Body? is bijvoorbeeld een te gek nummer. Traag en dreigend, met een cello, en haar stem dwarrelt er prachtig doorheen. Meditatief maar met een ijzersterk refrein. Die gaan we we vast nog terughoren in een serie.’ Sahar (★★★★☆, 10 nummers) van Tamino is ‘moderne westerse folk subtiel oosters ingekleurd’, schrijft recensent Pablo Cabenda. Een zorgvuldig gearrangeerde plaat vol met majestueuze melancholie. Na zes jaar is er weer een album van ‘folktronica’ singer-songwriter Beth Orton. Weather Alive (★★★★☆, 8 nummers) zijn dit keer vooral de akoestische klanken aanwezig, en die voelen ‘warm en organisch’.||https://www.volkskrant.nl/cultuur-media/de-muziek-van-de-week-nieuwe-platen-van-twee-onbekende-kleine-parels~b8b37d5a/
2022-09-23||Djokovic betaalt hoge prijs voor vaccinatieweigering||Novak Djokovic is na ruim twee maanden zonder wedstrijdtennis opgedoken in Londen om goedgemutst en ongevaccineerd deel te nemen aan de Laver Cup, het toernooi waar Roger Federer vrijdagavond afscheid nam. Zelf piekert hij niet over stoppen, ondanks de hoge prijs die hij heeft moeten betalen voor zijn besluit om zich niet te laten vaccineren. ‘Ik wist wat de gevolgen zouden zijn en die heb ik geaccepteerd.’ De gevolgen van het missen van twee grandslamtoernooien, de Australian Open en US Open, zijn voor Djokovic groot. Hij mocht beide landen niet in zonder coronavaccinatie. Op de wereldranglijst is hij weggezakt naar de zevende positie, ondanks het behalen van zijn zevende titel op Wimbledon. Van afstand moest hij zien hoe de jonge Spanjaard Carlos Alcaraz de US Open won en de jongste nummer één aller tijden werd. Zijn vaccinatieweigering heeft Djokovic veel inkomsten gescheeld. Aan prijzengeld heeft hij dit seizoen ruim 4 miljoen dollar verdiend, beduidend minder dan de helft van de bedragen die hij opstreek in zijn succesvolste jaren: vaak meer dan 10 miljoen dollar. In 2015 verdiende hij zelfs 18 miljoen dollar dankzij drie grandslamtitels. Djokovic is ook een flink bedrag aan bonussen misgelopen. Sponsors belonen topprestaties doorgaans in klinkende munt: grandslamtitels en de koppositie op de wereldranglijst zouden hem veel hebben opgeleverd. Doorgaans verdienen toptennissers meer via sponsors dan prijzengeld. Het financiële tijdschrift Forbes schat dat Djokovic voor zijn vaccinatieweigering buiten de baan driemaal zoveel verdiende als tussen de lijnen. Wat ook een hard gelag is voor Djokovic: zijn strijd met Nadal ligt plotseling uit het lood. De Serviër heeft er nooit een geheim van gemaakt dat hij pas zal rusten als hij de meeste grandslamtitels achter zijn naam heeft. Aan het begin van dit jaar stonden de Spanjaard, Roger Federer en hij gelijk met twintig titels, maar dankzij zeges bij de Australian Open en Roland Garros (waar Nadal Djokovic in de kwartfinale versloeg) heeft Nadal 22 hoofdprijzen, een meer dan Djokovic en twee meer dan Federer. Het is onduidelijk of Djokovic in januari in Melbourne, op het toernooi dat hij al negenmaal won, de kans krijgt om de stand met Nadal gelijk te trekken. Hij heeft een inreisverbod voor drie jaar overgehouden aan zijn poging om Australië ongevaccineerd binnen te komen, afgelopen januari. De nieuwe Australische minister van immigratie, Andrew Giles, zou volgens Australische media de restricities willen opheffen. ‘Ik wacht op duidelijkheid. Het ligt niet in mijn handen. Ik hoop dat ik snel goed nieuws krijg.’||https://www.volkskrant.nl/sport/djokovic-betaalt-hoge-prijs-voor-vaccinatieweigering~beeb1e5e/
2022-09-23||Een foto uit Rusland van kale neonazi’s die door Parijs marcheren. ‘Arme Europeanen’, stond eronder||Gehuld in een indrukwekkende bontjas stond ze me op te wachten op het ijskoude, verlaten station van Tynda, een slapend stadje in Oost-Rusland. ‘Welcome stranger!’ riep ze. Als jonge Oekraïense vol idealen verhuisde Elena in de jaren zeventig van het warme Odesa naar het ijskoude en onherbergzame Siberië. Ze wilde meehelpen aan de aanleg van de BAM-spoorlijn, een van Brezjnevs megalomane prestigeprojecten. De BAM werd een grote mislukking en haar Sovjet-idealen vervlogen, maar Elena keerde nooit terug naar haar geboorteland. ‘Ik ben hier arm, maar gelukkig.’ Sinds onze ontmoeting vijf jaar geleden hielden we contact. Tot Rusland in februari Oekraïne binnenviel. Toen werd het stil. ‘Red je het wel? En is familie in Oekraïne veilig?’ Op mijn apps kwam geen reactie. Tot ze een foto stuurde van een groep kale neonazi’s die over de Champs-Élysées marcheren. ‘Arme Europeanen’, stond eronder. ‘Zitten jullie met al die Oekraïense vluchtelingen. Sterkte gewenst! Elena.’ Ik schrok. Was het angst of was Elena inmiddels geïndoctrineerd door alle nepnieuws uit het Kremlin? Tijdens mijn reizen door Rusland merkte ik vaak genoeg dat Poetin veel aanhangers heeft, zeker onder de generatie van Elena, opgegroeid in de Sovjettijd. Het gevolg van het verlangen naar vervlogen tijden en jarenlange, stelstelmatige misinformatie. Lang leken propaganda en nepnieuws iets van autocratische regimes als Rusland, China, Iran, ver van ons bed. Maar de Bolsonaro’s, Trumps en Orbáns brengen het dichterbij. Zij confronteren ons met de pijnlijke realiteit van gekozen leiders die de democratie in een mum van tijd verkwanselen. Met een gecreëerde schijnwerkelijkheid van eigen feiten, zichzelf positionerend als redder van het volk. Hoewel 70 procent van de Nederlanders tevreden zegt te zijn met het functioneren van de democratie, heeft diezelfde democratie het ook in ons land zwaar te verduren. Dat werd deze week weer duidelijk, toen niet alleen RIVM-hoogleraar Van Dissel slachtoffer bleek van nepnieuws, maar ook een met publiek geld gefinancierde omroep schaamteloos ruim baan gaf aan racistische desinformatie uit extreem-rechtse hoek. Zelfs in de Tweede Kamer – het hart van onze democratie – wist een raaskallende Baudet tijdens de Algemene Politieke Beschouwingen het debat te vergiftigen met zijn bizarre spionnencomplottheorie. Het kabinet stelde een grens door de zaal te verlaten en de Kamervoorzitter ontnam Baudet het woord. ‘Was het niet beter geweest hem te negeren?’, vroegen sommigen zich af. ‘Want wat je aandacht geeft, dat groeit.’ Wellicht. Maar wat je ruimte geeft, nog meer. Rücksichtslos paal en perk stellen aan de antidemocratische trukendoos waarvan autocratische leiders als Poetin zich bedienen, is het enige juiste antwoord. In Nederland kan dat gelukkig nog. In Rusland allang niet meer. Daar rest alleen de hoop dat Elena en haar landgenoten de door het Kremlin gecreëerde filterbubbel, vol nonsens over een speciale operatie om Rusland te beschermen tegen neonazi’s in het buurland Oekraïne, op een dag kunnen doorprikken. De recente demonstraties zijn hoopvol. Net als de actie van Ruslands gelauwerde en geliefde zangeres Alla Poegatsjova. Afgelopen zondag vroeg ze het Kremlin om haar op de spionnenlijst te zetten. Uit solidariteit met haar man, die vanwege zijn kritiek op de oorlog eerder als spion werd gebrandmerkt. Het bericht ging in een mum van tijd viraal onder de Russische bevolking. Misschien helpt het Elena en al die anderen die met haar liedjes zijn opgegroeid om de ware aard van de voormalig KGB-spion in het Kremlin te zien en geeft het ze de kracht om hun neptsaar binnenkort voorgoed van zijn troon te stoten.||https://www.volkskrant.nl/columns-opinie/een-foto-uit-rusland-van-kale-neonazi-s-die-door-parijs-marcheren-arme-europeanen-stond-eronder~bdb1b051/
2022-09-23||Taalbarrières in de topsport: hoe communiceer je met tien nationaliteiten op het veld?||Bij FC Emmen was het niet meer vol te houden. Drie jaar geleden hield Dick Lukkien zijn trainingen nog vooral in het Nederlands, ook al waren er vijf andere nationaliteiten. Nu heeft Engels de overhand. ‘Ergens was er een omslagpunt’, legt de coach uit. ‘Spelers moeten je begrijpen, zo simpel is het.’ Het aantal nationaliteiten bij de Drentse club is in drie jaar verder toegenomen. Een Duits-Portugees, een Duitser, Peruanen, een Belg, een Servische Nederlander, Fransen met verschillende achtergronden en Marokkanen uit meerdere landen, waaronder Finland, ze zijn allemaal te zien en te horen aan de Oude Meerdijk. Is er ook meer spraakverwarring? ‘Je wordt als trainer wel uitgedaagd’, zegt Lukkien lachend. Dat speelt op meer plekken. Arne Slot had vorig jaar bij Feyenoord een behoorlijke Nederlandse kern. Na de transferzomer heeft hij te maken met zestien verschillende nationaliteiten. De belangrijkste reden: Nederlandse voetballers waren te duur voor de Rotterdamse club. Nederlandse sporters zoeken op hun beurt hun geluk over de grens. Als handballers of volleyballers de top willen halen, is er geen keus. Nederlandse competities zijn niet goed genoeg. Hoe werkt dat in het veld? Zorgt het nooit voor misverstanden? ‘Dat is wel voorgekomen’, zegt handbalster Laura van der Heijden (32). ‘Dan dacht ik dat ik moest blijven staan, terwijl mijn teamgenoten zeiden dat ik een stap naar voren moest doen. Niet fijn, zeker niet als je dan een tegendoelpunt krijgt.’ Bij handbal vallen tientallen doelpunten per wedstrijd, dat relativeert. ‘Je zegt sorry en dan begrijpen ze het.’ International Van der Heijden vertrok op haar 20ste naar Duitsland en speelde daarna ook in Denemarken, Hongarije en nu in Frankrijk. De voertaal was Duits, Deens, Hongaars, Frans of (gebrekkig) Engels. Toch kan ze zich niet herinneren dat taalverwarring ooit tot een nederlaag heeft geleid. ‘De eerste maanden zijn heel intensief’, legt ze uit. ‘Je verstaat de helft niet en je moet toch weten wat je moet doen. Ik weet niet of ik slechter speel, maar ik denk wel dat ik iets minder energie heb tijdens de wedstrijden. Gewoon omdat je met zoveel andere dingen bezig bent.’ Van der Heijden heeft een paar tactieken om die begintijd te overleven. Bij trainingen zorgt ze ervoor dat ze achter in de rijtjes staat. Dan kan ze van haar nieuwe teamgenoten afkijken wat er wordt verwacht. Vragen aan een medespeelster kan ook, al doet ze dat liever niet tijdens een training. ‘Zij zitten in hun focus, die wil je niet verstoren.’ Ondertussen probeert ze snel mogelijk de meest basale handbaltermen op te pikken, zodat ze in het veld kan communiceren. Een stuk of tien zijn het er, schat ze, woorden als links, rechts, naar voren, hoog, terug. ‘Het is vaak hetzelfde. Je hebt natuurlijk niet zoveel tijd om alles uitgebreid te bespreken.’ Ook bij Emmen moeten spelers een minimale woordenschat hebben voor ze kunnen meedoen. ‘Nood breekt wet’, zegt Lukkien, maar spelers die geen Nederlands of Engels spreken, stelt hij in principe niet op. ‘Als je van het samenspelen bent, en dat zijn wij, dan is communicatie onontbeerlijk.’ Het is een van de redenen dat de Peruaan Fernando Pacheco tot nu toe alleen inviel. ‘Hij is hard op weg om de eerste Engelse termen te leren, waardoor hij een grotere rol kan krijgen.’ Teambesprekingen zijn bij Emmen in het Nederlands en Engels, waarbij die laatste taal meer en meer de voertaal wordt, omdat iedereen het dan meteen begrijpt. Lukkien vindt het leuk als spelers een beetje Nederlands proberen te spreken – een teken dat ze zich willen verdiepen in de club en het land waar ze spelen. Hij prikkelt ze door ze soms in het Nederlands aan te spreken. ‘Maar van moetjes wordt nooit iemand beter, ze moeten zelf het belang zien.’ Vroeger kwamen buitenlanders nog terecht in overwegend Nederlandse selecties. Op YouTube is een gesprek te zien tussen Sierd de Vos en Ronaldo, die tussen 1994 en 1996 bij PSV speelde. Het Nederlands van de Braziliaan is goed genoeg om het maar liefst tien minuten te hebben over zijn relatie met Dick Advocaat, zijn kortgeschoren haar en de interesse van Milan. Ook Romário redde zich prima in het Nederlands. Ronaldo speelde twee jaar in Nederland, net als zijn landgenoot Antony, die het in interviews bij Portugees hield. Zijn ploeggenoot bij Ajax Steven Bergwijn, voorheen van Tottenham, vertelde laatst dat hij de Braziliaan geen tips kon geven over de Premier League. ‘Hij spreekt niet zo goed Engels, dus dat wordt moeilijk.’ Nederlands was al helemaal geen optie. Bij een club als AZ is de kern nog steeds Nederlands, net als de voertaal. Bij veel andere clubs kan dat gewoon niet meer. Er zijn te veel buitenlanders, die er vaak van uitgaan dat ze kort blijven. Engels biedt meestal een praktische uitweg. Handbalster Van der Heijden werkte onder meer met een Noorse coach en bij het Nederlandse team met een Franse en Zweedse bondscoach. Ook met medespeelsters valt ze geregeld terug op het Engels. ‘Het is vaak niet van het beste niveau’, erkent ze. Ze kan het weten, want haar buitenlandse avonturen hebben er mede voor gezorgd dat ze aan een vertaalopleiding is begonnen. ‘Ik heb ontdekt dat Engels een heel mooie taal is, die culturen samen kan brengen.’ Bij handbalengels gaat het niet om schoonheid. ‘Het belangrijkste is dat je elkaar begrijpt, hoe maakt niet uit.’ Het helpt dat bij tactische besprekingen vaak borden met pionnetjes of videobeelden worden gebruikt. Bovendien is er dan wel tijd om vragen te stellen. ‘In je moedertaal gaat het sneller. Maar omdat het toch om hetzelfde spelletje gaat, krijg je het uiteindelijk in een andere taal ook voor elkaar.’ Lukkiens Engels is naar eigen zeggen ‘best wel oké’. Hij redt zich daarnaast ook goed in het Duits. Hij kan zich niet herinneren dat taalverwarring ooit voor een tegendoelpunt of ‘een kolderieke situatie’ heeft gezorgd. Het komt natuurlijk voor dat een speler hem niet meteen begrijpt, maar of dat nou aan de taal ligt? ‘In het Nederlands kan ik meer nuances kwijt’, zegt Lukkien. ‘Dat gaat automatisch, in het Engels is dat anders.’ Met communiceren is het sowieso opletten geblazen. ‘In het Nederlands heb je vaak het idee dat je het precies kunt overbrengen, maar ook daar heb je vertroebeling tussen zender en ontvanger.’ Al die buitenlanders zorgen er juist voor dat hij zich daarvan bewust is geworden. ‘Ik ben de laatste jaren meer bezig met de vraag of de boodschap doorkomt. Daarmee ben ik aan de slag. Hoe blijf ik de boodschap overbrengen in allerlei talen, precies zoals ik het bedoel?’ Lukkien vraagt vaker feedback van collega’s, vraagt door bij spelers wat ze hebben meegekregen en probeert zich te verdiepen in andere culturen. Hij vindt het mooi dat zijn spelers elkaar helpen met het overwinnen van de taalbarrières. De Peruaan Miguel Araujo speelt al langer in Emmen en springt vaak bij als tolk voor zijn landgenoten. Keeper Mickey van der Hart spreekt ook Spaans. ‘Als hij de bal naar een Peruaan speelt en die moet doordraaien, dan is het natuurlijk lekker als hij dat in het Spaans kan zeggen.’ Lukkiens eigen Spaans? ‘Dat is gewoon slecht.’ Als het goed is, gaat dat veranderen. ‘Het is een kleine moeite om een cursus Spaans te doen, en zo laat ik zien dat ik in ieder geval bereid ben om te investeren in de relatie. Dus daar ben ik aan begonnen.’||https://www.volkskrant.nl/sport/taalbarrieres-in-de-topsport-hoe-communiceer-je-met-tien-nationaliteiten-op-het-veld~bdbc1d28/
2022-09-23||‘Valsspeler’ Niemann krijgt steun van hoogleraar Regan||Regan is specialist in de opsporing van zondaren die zich online of offline laten assisteren door computerprogramma’s. Hij zei dat hij al Niemanns toernooipartijen van de afgelopen twee jaar had onderzocht en geen enkele aanwijzing van fraude had gevonden. Het was belangrijk nieuws dat in de pers aanzienlijk minder aandacht kreeg dan Carlsens demonstratieve opgave. De Noorse kranten, doorgaans trouwe supporters, hadden geen goed woord over voor de wereldkampioen. Volgens VG is hij verplicht om bewijs voor zijn aantijgingen te leveren en een commentator in Aftenposten schreef dat Carlsen, ook als hij gelijk heeft, zich schuldig maakt aan machtsmisbruik: ‘Hij is speler, rechter en beul.’ Woensdag gaf Carlsen zijn eerste interview sinds het begin van de affaire. Hoewel hij zei dat hij zijn kruit nog even droog wil houden, kon hij het niet laten te sneren dat hij diep onder de indruk is van Niemanns spel: ‘Ik denk dat zijn mentor Maxim Dlugy geweldig werk doet.’ Dlugy is een Amerikaanse grootmeester die in 2017 door de site chess.com werd geschorst na een omstreden beschuldiging van vals spel in een onlinetoernooi. Hij heeft in het verleden getraind met Niemann. In het toernooi bewees Carlsen weer eens dat hij op zijn best is als de wereld scherp op hem let. Ondanks het weggegeven punt tegen Niemann won hij de voorronde met een score van 12 uit 15, drie punten voor de eerste achtervolgers. In de knock-outfase plaatste hij zich donderdag ten koste van Levon Aronian voor de halve finale. Niemann kan hij niet meer tegenkomen. Het zwarte schaap verloor in de kwartfinale. Carlsen – Duda Julius Baer online 2022 1.c4 e6 2. Pc3 d5 3. d4 Pf6 4. cxd5 Pxd5 5. e4 Pxc3 6. bxc3 c5 7. Tb1 cxd4 8. cxd4 Pc6 9. Pf3 Lb4+ 10. Ld2 Lxd2+ 11. Dxd2 0-0 12. Lb5 Pe7 13. 0-0 b6 14. a4 Lb7 15. Tfe1 Dd6 16. Pe5 Tfd8 17. Tbd1 Tac8 18. h4 f6 Speelbaar, maar het is veiliger aan te sturen op verdere stukkenruil met 18 ... Pc6 (19. Pc4 Dxd4). 19. Pc4 Dc7 20. Tc1 Db8 21. e5 a6? Deze zet wordt glad weerlegd. Beter is 21 ... Pf5, waarna wit ten koste van een pion aanvalskansen behoudt met 22. De2 Pxd4 23. Dg4 f5 24. Df4. DIAGRAM 1 22. exf6 gxf6 23. De2 Kh8 Er is geen goede verdediging. Na 23 ... e5 volgt 24. Ld7! (24 ... Txd7 25. Dg4+) 24. Dxe6 Pd5 25. Ld7 Tc7 DIAGRAM 2 26. Pe5! Txc1 Of 26 ... fxe5 27. Dxe5+ Kg8 28. Txc7 Dxc7 29. Le6+. 27. Pf7+ Kg7 28. Txc1 Df4 29. Te1 Tg8 30. Pd6 La8 31. Te4 Zwart geeft op.||https://www.volkskrant.nl/sport/valsspeler-niemann-krijgt-steun-van-hoogleraar-regan~b0d70d4f/
2022-09-23||Misschien wil de nnndag-zegger auditief laten blijken dat er sprake is van een glimlach?||Je zit aan de telefoon met iemand van een bedrijf of een klantenservice. Het gesprek verloopt volgens het boekje, niemand doet raar of nurks, en er wordt een probleem opgelost of een afspraak gemaakt. Nu is het zaak het gesprek vrolijk af te ronden. Hoe doet de persoon van de klantenservice of het bedrijf dat? Heel, heel erg vaak met het woord ‘nnndag’. De vraag is: waarom? Misschien gaat het vanzelf, als je telefoneert met een grote glimlach – maar dan zouden beide partijen ‘nnndag’ moeten zeggen, en dat is niet zo. Die n-klank ervoor ís dus ergens voor. Misschien wil de nnndag-zegger auditief laten blijken dat er sprake is van een glimlach? Want als je live bij een balie staat hoor je nooit een ‘nnndag’, glimlach of niet. Een variant is trouwens: ‘Mmmbedankt!’ Ik denk niet dat hier les over wordt gegeven op de secretaresseopleiding, maar ik hoop eigenlijk van wel.||https://www.volkskrant.nl/columns-opinie/misschien-wil-de-nnndag-zegger-auditief-laten-blijken-dat-er-sprake-is-van-een-glimlach~bb28efd4/
2022-09-23||Het lange wachten op een nieuwe wereldkampioen wielrennen: ‘Maar met Mathieu van der Poel hebben we nu een geweldige kopman’||De WK wielrennen waren in 2012 in Zuid-Limburg en boven op de Cauberg had wielerbondscoach Leo van Vliet een groot spandoek op laten hangen, gemaakt door een bevriende reclameman. Het toonde de 38-jarige Joop Zoetemelk in oranje shirt, de armen strak omhoog, die winnend over de streep ging in het Italiaanse Giavera di Montello, in 1985. ‘Wie wordt mijn opvolger?’, had Van Vliet op het spandoek laten zetten. ‘Je doet er alles aan om ze te motiveren, die jongens’, zegt hij over de Nederlandse renners die hij vier WK’s begeleidde, van 2009 tot en met 2012. Wie namens Nederland meedoet aan de wegwedstrijd krijgt ‘1985’ door de dienstdoende bondscoach ingepeperd. Zevenendertig jaar geleden was Zoetemelk de laatste Nederlandse wereldkampioen. Alleen Duitsland moet nog langer wachten: in 1966 won Rudi Altig de wereldtitel op de weg. ‘Ik vertelde de renners weleens over 1985 als kleine motivatieprikkel’, zegt de opvolger van Van Vliet, Johan Lammerts (bondscoach van 2013 t tot en met 2016). ‘Ik was er zelf bij.’ Lammerts was toen deel van een groot Nederlands contingent van twaalf renners, onder wie de vader van de Nederlandse favoriet zondag: Adrie van der Poel. Zoon Mathieu is nu aanvoerder van een ploeg van acht renners. Een Nederlandse man aan de wereldtitel helpen, is het streven van iedere bondscoach, legt Lammerts uit. ‘Bij mij is dat vier keer mislukt.’ Lange tijd ontbrak het Nederland aan een ‘klassiekerachtige’ renner. Eentje die tegelijk een ploeg kon leiden, op sleeptouw nam én een ‘afmaker’ was in de loodzware, lange, heuvelachtige eendagswedstrijd, zoals vaak bij de WK. ‘We reden in mijn periode wel altijd een goede wedstrijd, maar we misten de man die de inspanningen van de ploeg kon belonen. Top-10 was in mijn periode een prima resultaat. Maar je doet natuurlijk mee voor de overwinning.’ Lammerts opvolger Thorwald Veneberg, nu directeur van de nationale wielerbond KNWU, lukte het als bondscoach in 2017 en 2018 ook niet een wereldkampioen bij de mannen af te leveren. ‘Dat het een eendaagse wedstrijd is waarbij alles in één keer moet meezitten, is een deel van de verklaring. Bij een meerdaagse wedstrijd kun je slechte dagen compenseren.’ Maar ook Veneberg meent dat Nederland het juiste type renner ontbeerde. Dat had te maken met de ploeg die jarenlang Nederlandse renners opleidde en tot bloei liet komen: de Raboploeg. ‘Die gaf de voorkeur aan ronderenners en minder aan de eendaagse renners die je nodig hebt voor een wereldkampioenschap. Uitzonderingen zoals Niki Terpstra daargelaten, hij was een uitmuntende klassiekerrenner.’ Bij zijn WK-debuut in 2010 werd Niki Terpstra 300 meter voor de finish achterhaald en werd sprinter Thor Hushovd de eerste en laatste Noorse wereldkampioen op de weg. ‘Wat ook meespeelt’, oppert Veneberg, ‘is dat de cultuur veranderd is’. Doelt hij op het gebruik van stimulerende middelen in het verleden? ‘Ik denk dat het fairplay-gehalte in het wielrennen flink omhoog is gegaan, als ik het zo netjes mag uitdrukken.’ Wielerbondscoach is een moeilijke functie, vindt Van Vliet. Renners hebben steeds meer op maat gesneden begeleiding van steeds meer begeleiders. ‘In mijn tijd begon dat al. Al die persoonlijke begeleiding, daar moet je als bondscoach dan een eenheid van maken. In 2010 lukte dat het beste.’ Net als dit jaar waren de WK toen in Australië. ‘Dat had het enorme voordeel dat we heel lang bij elkaar waren. Ik kon daar echt aan teambuilding doen.’ Bij WK’s in Europa kwam de ploeg pas aan op de vrijdag voor de zondagse wegwedstrijd. Zoals in 2011 in Kopenhagen. ‘Het was er koud, we hadden daarvoor niet de juiste kleren, we hadden geen sprinter, hoewel vooraf iedereen uitging van een massasprint. Kortom: er was geen teamspirit, geen motivatie en die WK werden niks.’ In Australië daarentegen reed Nederland als team. ‘Dat zag je ook in de koers. We zaten bij elke ontsnapping mee, reden veel vooraan en Terpstra had dankzij dat teamwork zelfs kunnen winnen. Koos Moerenhout reed daar zijn laatste WK en werd dertiende als beste Nederlander. Geen top-10, maar toch vond ik dat succesvolle WK.’ ‘Nou’, reageert Lammerts daarop, ‘ik win liever nadat je de hele wedstrijd niet in beeld bent geweest dan andersom, hoor’. Ook hij ziet een groot voordeel voor de huidige bondscoach Moerenhout dat hij de wegploeg een week bij elkaar heeft. ‘Die renners zijn al jaren concurrent van elkaar, maar kunnen in zo’n andere setting naar elkaar toe groeien, zodat iedereen een goed gevoel heeft bij het gezamenlijk binnenhalen van een resultaat.’ De Nederlandse ploeg heeft zondag Mathieu van der Poel als voornaamste troef, met Dylan van Baarle en Bauke Mollema als plan B. Ze worden ondersteund door vijf ‘knechten’. Ook zij hebben een etmaal in een vliegtuig gezeten voor een wedstrijd van één dag, die ze zeker niet gaan winnen en waarschijnlijk niet eens uitrijden. ‘Ja’, zegt Veneberg, ‘dat is nogal wat. Het hele jaar strijden ze tegen elkaar, nu moeten ze opeens hun kansen opofferen voor de ander.’ Om de renners zover te krijgen, benadrukte Lammerts volgens Veneberg sterk het oranjegevoel. ‘Dat het een eer is om voor je land te mogen rijden, daar was hij heel sterk in.’ Venebergs aanpak was gericht op het opbouwen van een band tussen de tijdelijke teamgenoten. ‘Dat lukt niet als ze meteen na het eten naar hun hotelkamer gaan om hun filmpjes te kijken. Ik nam daarom een barista mee en creëerde een ontmoetingsplek om gezamenlijk te zitten en over andere dingen te praten dan wielrennen. In de wedstrijd moet je weten wat je aan elkaar hebt en elkaar kunnen vertrouwen. Je hebt als bondscoach zo weinig tijd en alle kleine beetjes kunnen extra motivatie geven.’ Net als in de olympische wegwedstrijd zijn ‘oortjes’ niet toegestaan. Er is geen andere communicatie mogelijk dan borden die vanaf de motor tijdsverschillen doorgeven. ‘Als renner was ik niet anders gewend’, zegt Van Vliet. ‘Wij moesten daardoor in de koers de hele dag zelf besluiten nemen.’ Als bondscoach merkte Van Vliet dat communicatie met zijn renners lastig is in de zeven uur die de WK-wegwedstrijd doorgaans duurt. ‘Als ploegleider rijd je de hele dag achter het peloton en kun je geen instructies geven. In mijn vier WK’s heb ik tijdens de wegwedstrijd één renner in een oranje shirt gezien. Hij had een lekke band.’ Van Vliet bedacht een alternatief. ‘Her en der op het parcours zette ik mensen van het begeleidingsteam neer met borden waarop ze in code de renners vertelden wat ze moesten doen.’ Gecodeerde instructies zoals ‘jij moet nu het gat dichtrijden’, legt Veneberg uit. ‘Zo doen we het nog steeds.’ Mecaniciens en soigneurs staan langs de kant van de weg. Ze houden bijvoorbeeld bij de bevoorradingsposten een whiteboard omhoog met daarop in viltstift een onbegrijpelijke tekst. ‘Maar het blijft behelpen’, vindt Lammerts. ‘Zeker op een hectisch parcours zoals zondag met veel bochten kun je de renners niet goed informeren. Ook al omdat ze hun hele leven al met oortjes fietsen.’ Het gemis aan oortjes maakt volgens Veneberg de ploegbespreking vooraf cruciaal. ‘Dat je met elkaar afspreekt hoe je allerlei situaties aanpakt.’ Hoe langer de renners bij elkaar zijn, hoe beter ze hun taken op elkaar af kunnen stemmen. Wat Leo van Vliet betreft zijn de voorwaarden voor de opvolger van Joop Zoetemelk optimaal. ‘De ploeg heeft in Australië alle tijd gehad om allerlei situaties die in een WK-koers voorkomen vooraf te bespreken.’ En, zegt Van Vliet, Nederland heeft de beste bondscoach in Koos Moerenhout. ‘Zoals een voetbaltrainer zijn aanvoerder heeft, zo was Koos mijn verlengstuk in de koers. Hij was toen al precies wat een ploeg nodig heeft: rustig, gerespecteerd en in het bezit van natuurlijk leiderschap.’ Lammerts is overtuigd van de kansen van Mathieu van der Poel, omdat hij precies het type renner is waaraan het Nederland zo lang heeft ontbroken. ‘Een wereldtitel komt dichterbij, omdat we nu een geweldige kopman hebben. Mathieu heeft de juiste kwaliteiten en liet die in klassiekers ook daadwerkelijk zien. Dat laatste is belangrijk, want als je als kopman de ploeg voor je wil laten werken, moet je wel scoren. Hij is de afmaker die we misten.’ Of het zondag al zover is, weten we volgens Veneberg pas als Nederlandse renners zich laten zien op een cruciaal moment in de koers. ‘Vaak vertrekken eerst landen als Marokko. Die ontsnapping wordt teruggehaald en dan gaan de wat grotere wielerlanden proberen in een kopgroep vooraan te zitten. Waar je vervolgens op moet letten: welke landen die kansrijke ontsnapping terughalen. Wie neemt dan de koers in handen?’ Dat de droogte weldra ophoudt, is volgens Veneberg een kwestie van kansberekening. ‘We hebben steeds meer goede eendaagserenners die zo’n typisch WK kunnen winnen. De kans dat-ie gaat vallen wordt steeds groter.’||https://www.volkskrant.nl/sport/het-lange-wachten-op-een-nieuwe-wereldkampioen-wielrennen-maar-met-mathieu-van-der-poel-hebben-we-nu-een-geweldige-kopman~bed8fde1/
2022-09-23||De Betrouwbare Mannetjes hebben nu al bijna geen energie meer||1. Ze was voor de Britten echt een verbindende factor. 2. Nuchtere lui, hè? Stiff upper lip. Niet zo hysterisch. 3. David Beckham had geloof ik iets van 86 uur in de rij gestaan. 4. Een extra trui aantrekken, hoorde ik van iemand. 5. Korter douchen. 6. Persoonlijke doedelzakspeler. Had ze ook. 7. Vreemde rijtour zo, met al die omgekeerde vlaggen. 8. Nou, ze is wel gewoon 18 nu. En het vertrouwen is gewoon echt weg. 9. O ja, vind jij deze koets eigenlijk mooier? 10. En je mag hier gewoon demonstreren, hè? Gelukkig wel. 11. Rob de Wijk zei dat ze nu weer gaan hergroeperen. 12. Dit is de facto al een soort van totale mobilisatie, begreep ik van Pieter Waterdrinker. 13. Kanonnenvoer. 14. Wij hebben nu gewoon alle ramen dicht. 15. Die mensen hebben gewoon geen perspectief meer. 16. Nee, de mensen met de omgekeerde vlaggen vinden juist de koning een landverrader. 17. Het is geen kinderfeest, hè? Dan mag dit gewoon. 18. Ja, er waren wel vrij veel kinderen, ja. En van die Oranjefans. 19. Wees blij dat ze niet van Extinction Rebellion waren, anders was het er de hele week over gegaan. 20. Ik las in een artikel op Nu.nl dat als je in één keer al je boodschappen in de ijskast zet in plaats van elke keer de deur open en dicht, dat je dan 15 euro per jaar bespaart. En 7,50 als je een nieuw model hebt. 21. Ik vond die Meghan ook wel weer erg aanwezig hoor. 22. Sigrid Kaag had niet eens een hoedje op. 23. Ik lees altijd erg graag Cécile Narinx over de hoedjes. 24. Die themahoedjes hoeven van mij niet zo. 25. Hoedjes. 26. Oei. Wilders meteen heel boos! 27. Volgens Jesse Klaver is dit dus precies waarom mensen afhaken en geen vertrouwen meer hebben in de politiek. 28. Wij vangen tegenwoordig dus de restwarmte uit de oven op nadat we een taart gebakken hebben. 29. Heel dicht bij de tv zitten. Helpt ook. 30. Mark Rutte is blij dat ze elkaar daarin kunnen vinden en meent de vraag al beantwoord te hebben en wat betreft het tweede gedeelte van de vraag: dat kan hij hier nu niet zeggen, want daar moet-ie zich over laten informeren, en dus komt-ie daar graag in de tweede termijn op terug, anders gaan de dingen door elkaar lopen. 31. Hij mocht eerder spreken, omdat z’n vrouw op het punt van bevallen staat. 32. Lubach gewoon weer viral, hè? 33. Ja, dat wij dan ook een referendum doen. Dan zie je ineens hoe absurd het eigenlijk is. 34. Maar heel goed dat ze eindelijk een grens stellen. 35. Wij hebben ’m nu in het hele huis op 17 staan. 36. Ze hadden gewoon moeten blijven zitten. Nu geef je ’m precies wat-ie wil. 37. Hij wordt zelf ook heel vaak spion genoemd, hè? 38. Via van die kralen in z’n anus, kennelijk. Maar ze hebben geen bewijs. 39. Erik de Vlieger zei dat het voor 99 procent zeker was, maar hij en Yves Gijrath zijn echt ongelooflijk bezwendeld. 40. Nee, jij bedoelt Aad Ouborg van Princess. Yves Gijrath is van de Miljonairsfair. 41. Ja, die vond ik ook goed. Terechte roffel. 42. Wat was er eigenlijk mis met de vorige Kamervoorzitter? 43. Ik heb errag op Attjuh Kuikah zittah lettah. 44. Vak K. Zo heet dat gewoon. Patatbalie heb je ook. Dropjesenvelop. 45. Ja, dát is dus Laurens Dassen. 46. Dan gaat er dus een envelop rond in Vak K en daar zitten dan dropjes in en dan nemen ze allemaal een dropje. De Dropjesenvelop. 47. Als Wout Weghorst niet meegaat, ga ik misschien toch wel kijken. 48. Kruik vullen met kookvocht van de pasta, doen wij soms. 49. Wij wonen nu ook vaak om de dag bij de buren en zij bij ons. 50. Wij douchen tegenwoordig met het hele gezin tegelijk. 51. Ze kunnen gewoon geen personeel vinden. 52. Ik vond het ook zo zielig voor Beatrix. 53. Wat wij missen is een verbindende factor. 54. Wel mooi helemaal vooraan, hè? 55. In de kapel ook. Ook helemaal vooraan. 56. Wij blijven tegenwoordig gewoon zo veel mogelijk in bed liggen.||https://www.volkskrant.nl/columns-opinie/de-betrouwbare-mannetjes-hebben-nu-al-bijna-geen-energie-meer~b952d278/
2022-09-23||Britse auteur Hilary Mantel (70), bekend van Wolf Hall-trilogie, overleden||De doodsoorzaak van Mantel is niet bekend. Haar uitgever spreekt van ‘een plotselinge maar vredige’ dood. Bij haar overlijden waren vrienden en familie aanwezig. Mantel won twee keer de prestigieuze Booker Prize, voor het beste Engelstalige boek dat is uitgeven in het Verenigd Koninkrijk of Ierland. Ze kreeg de prijs in 2009 voor Wolf Hall, het eerste deel in haar Cromwell-trilogie, en in 2012 voor het vervolg Bring Up the Bodies. In 2020 verscheen het derde deel: The Mirror & the Light. Naast historische romans schreef Mantel ook korte verhalen. Haar redacteur Nicholas Pearson reageert in een verklaring verslagen op haar dood: ‘Vorige maand bracht ik nog een zonnige middag met haar door in Devon, waar ze enthousiast vertelde over de nieuwe roman waar ze aan was begonnen. Het is ondraaglijk dat we niet van meer van haar woorden kunnen genieten. Wat we wel hebben, is een verzameling werk die nog generaties lang zal worden gelezen.’||https://www.volkskrant.nl/cultuur-media/britse-auteur-hilary-mantel-70-bekend-van-wolf-hall-trilogie-overleden~b84dc0c6/
2022-09-23||Een toost op het ‘welvaren’ van de efficiënte plantage||‘’t Welvaren van Siparipabo’, staat er gegraveerd op de rand van een gelegenheidsglas in de collectie van het Rijksmuseum. Een tot slaaf gemaakte man en vrouw staan bij een Surinaamse suikermolen. De vrouw rust uit, de man heeft een schop in handen om de grond van de plantage te bewerken. Net als talloze andere plantageafbeeldingen uit deze tijd, wekt ook deze gravure in glas de indruk dat het ‘welvaren’ van de plantage bestond uit de goede conditie van haar grond en dwangarbeiders. Geweld werd in deze afbeeldingen zelden getoond. Plantages bestonden echter bij gratie van geweld: meedogenloze onderwerping van mens en natuur ten bate van de welvaart van de eigenaren. De graveur van het glas baseerde zich op afbeeldingen uit J. D. Herleins in 1718 gepubliceerde Beschryvinge van de volk-plantinge Zuriname. Siparipabo was een van de vele nieuwe plantages die slaafgemaakten in de eerste helft van de achttiende eeuw aanlegden om te voldoen aan de onstilbare honger naar suiker op de Europese markt. Net als elders in het Caribisch gebied ontwikkelden de kolonisatoren een ideaalbeeld van strikt afgebakende velden met rechtlijnige beplanting, geschikt om slaafgemaakten in lange rijen te werk te stellen onder permanent toezicht. De planters lieten zich voorstaan op de rationaliteit van hun onderneming. Zij ordenden natuur, dier en mens naar eigen behoefte. Ze administreerden met boekhoudkundige precisie de opbrengst en kosten van goederen en mensen. Met dat proces versterkten ze hun geloof in de eigen superioriteit. De plantage bracht niet alleen geld op, maar ook nieuwe opvattingen over meester en slaaf, wit en zwart. Met behulp van de zweep en andere lijfstraffen legden opzichters een moordende arbeidsdiscipline op. Nederlanders gebruikten slavenarbeid vanaf de eerste kolonisatiepogingen in Azië, West-Afrika en Zuid-Amerika aan het eind van de zestiende eeuw. Maar de vanzelfsprekendheid waarmee Herlein slavernij verbond aan de plantage was betrekkelijk nieuw. Tot ongeveer 1650 werd ‘plantagie’ in het Nederlands meestal neutraal gebruikt voor ‘aanplanting’. Filosoof en staatsman Francis Bacon gebruikte in zijn befaamde essay uit 1625, Of plantations, nog een andere betekenis: ‘volksplanting’. Voor de organisatie van de slavernij gebruikten kolonisten andere termen. De VOC noemde het land waarop zij slaafgemaakten tewerk stelde ‘tuinen’ of ‘perken’. De West-Indische Compagnie nam in Brazilië het Portugese taalgebruik over, en sprak over ‘engenhos’ (suikermolens) en velden. Met de grootschalige invoering van suikerteelt in het Caribisch gebied kwam de term plantage in de nieuwe betekenis in zwang. De kolonisten verdreven of vermoordden de oorspronkelijke bewoners en noemden het land leeg en onontgonnen. Zij voerden monoculturen in gericht op de wereldmarkt: eerst vooral suiker, daarna ook koffie, katoen, indigo en cacao. Het transport van duizenden nieuwe slaafgemaakten vanuit West-Afrika bevestigde de breuk met het verleden. Het octrooi dat de Staten Generaal verleende aan de WIC vereiste dat de Compagnie ‘tot bijzondere voortzetting van alle Plantages aldaar, iedere Kolonist of Planter van Negros zal voorzien’. De aanleg en het onderhoud van de plantages was loodzwaar werk. Slaafgemaakten kapten het bos, verwijderden stronken, groeven sloten voor de afwatering en plantten het riet. Daarna begon de jarenlange tred van oogsten, malen en koken. Plantagebouw was roofbouw. De planters putten het land door monocultuur uit als een wegwerpproduct. Deze vorm van landbouw was volgens Herlein niet geschikt voor kleine ondernemers. Zij zouden niet het financiële risico kunnen dragen van grote sterfte of succesvolle vlucht van de slaafgemaakten. Maar kooplieden die 12.500 gulden konden neertellen voor ‘50 Slaven, zo Mans als Vrouwen’, zouden de investering in hun ‘zuiker-plantagie’ al na 18 tot 20 maanden kunnen terugwinnen. Een afbeelding uit de jaren 1770 van plantage Leeverpoel in Suriname (zie boven) toont het Europese ideaalbeeld van de plantage in vol ornaat. Dit beeld ontsteeg vrijwel direct zijn lokale Caribische context. Ook VOC-bestuurders in Azië spraken in de achttiende eeuw over hun ‘plantages’, met vergelijkbare connotaties van rationaliteit, ordening en macht. Na de afschaffing van de slavernij bleef de plantage het model voor de koloniale landbouw, nu met behulp van contractarbeiders, gevangenen of slecht betaalde loonarbeiders. De op winst en extractie gerichte omgang met natuur en mens waarvoor de plantage de pionier was, werd een fundament voor de moderne wereld. En toch was die bouwsteen ook een idee-fixe, zo kwetsbaar als glas. Want de werkelijke wereld van de plantage leek niet op de afgebakende, geordende, definitief onderworpen en vredige wereld van de afbeelding van Leeverpoel of het glas in het Rijksmuseum. Tropische planten overgroeiden de buitenste grenzen van de plantage. En de slaafgemaakten waren ook niet zo gevoeglijk als de afbeeldingen deden geloven. Zij koesterden de momenten zonder toezicht, ontwikkelden eigen culturele tradities, vluchtten weg van de plantages en vergiftigden plantagehouders die als uitzonderlijk gewelddadig te boek stonden. Oorspronkelijke bewoners en gevluchte slaafgemaakten hielden zich schuil in de bossen en voerden sporadisch guerrilla-aanvallen uit. Uitputting van de grond, uitputting van het krediet en permanente angst van de meesters voor de woede van de slaafgemaakten zorgden ervoor dat het plantagehuis nooit veilig was. Wellicht gaven de eigenaren daarom hun plantages vaak vredige namen als ‘Rust en werk’, ‘Zeezicht’ of ‘Welgelegen’, en beeldden zij de slaafgemaakten het liefst rustend en feestvierend uit. Het waren bezweringen voor de macht van de plantage, die de planters zelf in het leven hadden geroepen, maar nooit volledig konden beheersen.||https://www.volkskrant.nl/cultuur-media/een-toost-op-het-welvaren-van-de-efficiente-plantage~bb1e1ad3/
2022-09-23||Nieuwe botsing tussen NPO en Ongehoord Nederland: dit najaar geen Zwarte Pietenjournaal||‘De NPO heeft ON tijdig geïnformeerd dat op de publieke omroep geen ruimte bestaat voor een Zwarte Pietenjournaal’, schrijft de NPO in een verklaring, ‘nu de NPO weloverwogen de afgelopen jaren een beleid heeft gevoerd samen met de NTR om een Sinterklaasjournaal uit te zenden waar een zwarte piet niet langer te zien is’. Sinds 2020 zond ON het Zwarte Pietenjournaal uit op YouTube. ‘Wie tradities niet respecteert, spuugt in het gezicht van het volk’, schrijft Arnold Karskens, voorzitter van omroep ON, in een reactie via WhatsApp. De NPO, die niet op een verzoek om toelichting van de Volkskrant wilde ingaan, ligt al langere tijd op ramkoers met de omroep. In juli legde de NPO een boete van 90 duizend euro op aan ON vanwege het verspreiden van onjuiste informatie – een dergelijke sanctie is een unicum in de geschiedenis van de publieke omroep. Vorige week veroordeelde Frederieke Leeflang, bestuursvoorzitter van de NPO, een uitzending van Ongehoord Nieuws, een opinieprogramma van de omroep, waarin een compilatie werd getoond van zwarte mannen die witte mannen in elkaar slaan, door medepresentator Raisa Blommestijn omschreven als ‘blanken die in elkaar worden geslagen door negers’. ‘NPO heeft de redactionele vrijheid hoog in het vaandel staan’, schreef Leeflang naar aanleiding daarvan, ‘maar daar zijn wel grenzen aan wat racistische of discriminerende uitlatingen betreft. Die grens is volgens de NPO in deze uitzending bereikt.’ Leeflang verzocht de Ombudsman van de NPO klachten over de uitzending met voorrang te behandelen. Ook vroeg ze het Commissariaat voor de Media zich uit te spreken tegen discriminatie. Arnold Karskens toonde zich van geen kwaad bewust. ‘Volgens de NPO zouden ‘de grenzen van racistische of discriminerende uitlatingen’ zijn bereikt. Volgens het bestuur is daarvan geen enkele sprake en is dat ook nooit de bedoeling geweest.’ Collega-omroepen keren zich tegen ON. ‘Middels taal en beeld wordt een valse, racistische boodschap verkondigd die wij gezamenlijk kwalificeren als onjournalistiek, onethisch en in strijd met de kernwaarden van de NPO. Dat is het platform van de publieke omroep onwaardig’, schreven elf omroepen in een verklaring. Peter Kuipers, voorzitter van KRO-NCRV, zei gister tegen NRC dat het tijd was ‘bestuurlijke moed’ te tonen en ON per direct uit het bestel te zetten. Dat is niet aan de leiding van de NPO, maar aan het ministerie van Onderwijs, Cultuur en Wetenschap, dat kan besluiten om het aspirant-lidmaatschap van ON niet om te zetten in een volwaardige variant, de omroep te schorsen of dus uit het bestel te zetten.||https://www.volkskrant.nl/nieuws-achtergrond/nieuwe-botsing-tussen-npo-en-ongehoord-nederland-dit-najaar-geen-zwarte-pietenjournaal~b5ff56de/
2022-09-23||Het kabinet heeft een kneiterlinkse Miljoenennota gepresenteerd||Wat is het fijnste bezit in tijden van hoge inflatie? Schuld! En wie is met een kleine 500 miljard euro de grootste schuldenaar van het land? De Nederlandse overheid. Het kabinet, minister van Financiën Kaag voorop, doet er in de deze week gepresenteerde Miljoenennota (met inlegvel) zijn voordeel mee. Het gebruikt het inflatievoordeel om kneiterlinks herverdelingsbeleid te voeren en tegelijkertijd de staatsschuldquote te laten dalen. Het voorgenomen beleid is, voor de goede orde, in strijd met de regels van het trendmatig begrotingsbeleid, ook al had Kaag inzake de naleving hiervan in de Voorjaarsnota beterschap beloofd. In plaats van inkomstenmeevallers (hogere gasbaten en meer overheidsinkomsten uit btw en winstbelasting) te gebruiken om de staatsschuld af te bouwen, wat de begrotingsregel is, deelt het kabinet de binnendwarrelende euro’s uit aan huishoudens, teneinde hun koopkracht te stutten. Hierbij geldt de uitkomst: huishoudens met lage inkomens krijgen (veel) meer koopkrachtondersteuning dan grootverdieners. Ondanks dit linkse herverdelingsfeest daalt de staatsschuldquote – de schuld als percentage van het door inflatie opgepompte nationaal inkomen – komend jaar van 49,8 naar 49,5 procent. Deze daling zou zonder koopkrachtpakket (inclusief het ingrijpen in energieprijzen) dus substantiëler zijn geweest. Kan het nóg linkser? Jazeker. Het kabinet verhoogt de mijnbouwbelasting om gaswinsten af te romen. Het kabinet verhoogt het lage tarief van de winstbelasting van 15 naar 19 procent, en halveert de eerste schijf in de winstbelasting juist van een kleine vier tot twee ton. Ondernemingen moeten dus eerder het hoge tarief betalen, dat dik 25 procent bedraagt. Ondernemers met een bv moeten zichzelf bovendien een hoger loon uitbetalen (en als gevolg hiervan meer belasting betalen), terwijl zzp’ers minder belastingaftrek krijgen (en dus óók meer belasting gaan betalen). Nóg linkser? Welzeker. Het kabinet neemt de aanbevelingen over uit het ambtelijke rapport Licht uit, spot aan, dat ‘opmerkelijke fiscale constructies’ in het zonnetje zette. Het kabinet schrijft: ‘Voornamelijk huishoudens aan de bovenkant en de top van de vermogensverdeling hebben mogelijkheden voor optimale belastingplanning en de financiële middelen om zich hierover te laten adviseren. Zij kunnen meer schuiven met hun inkomen en vermogen, en over het algemeen ook meer gebruikmaken van fiscale regelingen. Het belastingstelsel kan op deze manier bijdragen aan vermogensongelijkheid.’ Dit is niet de bedoeling, aldus het kabinet. Het gaat de fiscale regelingen daarom stuk voor stuk tegen het licht houden om ze te beoordelen op doelmatigheid en doeltreffendheid. Mensen met landgoederen, profijtelijke constructies met bedrijfsonroerendgoed of een familiebank kunnen hun borst vast natmaken, kondigt het kabinet aan. Nog los van dit alles gaat ook de vermogensbox 3 op de schop, wat tot gevolg heeft dat grote vermogens zwaarder worden belast. Een sterk nivellerend koopkrachtpakket van ongekende proporties ten laste van de staatsschuld; het zwaarder belasten van ondernemingen en ondernemers; ten strijde trekken tegen fiscale constructies die de vermogensongelijkheid in stand houden – hoe links kan een Miljoenennota zijn? Let wel: van een centrumkabinet dat de linkse partijen PvdA en GroenLinks vorig jaar koste wat het kost buiten de formatie wilde houden. Hoe dat ook zij, het is niet alleen een linkse maar ook, gegeven de uitzonderlijke omstandigheden, een verstandige Miljoenennota. Kaag doet er wel verstandig aan de teugels van de financiële discipline nu hard aan te halen. Zich beroepen op ‘uitzonderlijke omstandigheden’ moet ophouden. Frank Kalshoven is oprichter van De Argumentenfabriek. Reageren? frank@argumentenfabriek.nl.||https://www.volkskrant.nl/economie/het-kabinet-heeft-een-kneiterlinkse-miljoenennota-gepresenteerd~bddd38b6/
2022-09-23||Dat vervuilende bedrijven aan greenwashing doen, wisten we, maar niet dat ze er zó bedreven in zijn||De Amsterdamse punkband Hang Youth schreef er al eens een treffend nummer over. ‘Shell is een prima bedrijf’, hoor je frontman Abel van Gijlswijk in de microfoon schreeuwen, met meteen daarna de voetnoot ‘als ik de website mag geloven’. Op die site gaat het niet over gelekte olie en dode dieren, maar over Shells windmolenparken op zee. De bezoeker krijgt er allerlei veelbelovends voorgeschoteld over waterstof, energietransitie, biodiversiteit en, in de woorden van Hang Youth, andere ‘groene shit’. Nu staat het iedereen natuurlijk vrij om het wereldverbeteraarsnarratief op Shells website wél te geloven, maar het is niet bepaald een geheim dat grote vervuilers online graag een milieuvriendelijke façade opwerpen. Als we op sociale media een smaragdgroen bos of een serene zonsondergang zien voorbijkomen, geflankeerd door termen als ‘renewable energy’ en ‘environmental ambitions’, weten we best dat er buiten beeld iets onmeunig ligt te stinken. We trekken collectief een wenkbrauw op als blakende influencers joelend in waterstofvoertuigen voorbij komen racen op Instagram (‘Deze post is gesponsord door de fossiele industrie’). We kennen onderhand de opzichtige trucjes waarmee de publieke opinie richting de belangen van aandeelhouders wordt gemasseerd. Maar onderzoekers van Harvard, van de afdeling wetenschapsgeschiedenis, hebben geconcludeerd dat greenwashing tegenwoordig ook veel subtieler gebeurt. Minder opzichtige methodes hebben de voorkeur gekregen nu de klimaatproblematiek niet meer kan worden gebagatelliseerd, ontdekten ze in samenwerking met het Algorithmic Transparency Institute. In de deze week verschenen paper Three Shades of Green(washing), uitgevoerd in opdracht van Greenpeace Nederland, worden de socialemediaposts van 22 grote Europese oliebedrijven, vliegmaatschappij en automerken onder de loep genomen. In totaal gaat het om 2.325 berichten, die gedurende deze snikhete zomer werden gedeeld op Facebook, Instagram, YouTube, Twitter en TikTok. Door Shell natuurlijk, maar ook door onder andere TotalEnergies, Lufthansa, Air France-KLM, Alfa Romeo en BMW. Het onderzoek is extra interessant omdat het vormen van greenwashing aantoont die je misschien wel vermoedde, maar nooit hard kon maken. Zo wordt de categorie ‘klimaatstilte’ geïntroduceerd: geheel volgens het motto ‘zwijgen is goud’ bleken slechts 6 van de 2.325 posts van Europese vervuilers expliciet over klimaatverandering te gaan, terwijl de kranten diezelfde zomer vol stonden met alarmerend nieuws over extreme hitte en een recordaantal bosbranden. Ook de verhouding tussen groen posten en groen doen bleek nogal scheef. Bijna driekwart van wat olie- en gasbedrijven deelden ging over groene innovaties, terwijl de investeringen een heel ander verhaal vertellen. Een andere subtiele vorm van greenwashing waar de onderzoekers op wijzen, is het posten van prachtige beelden van verlaten stranden en besneeuwde bergtoppen om zo gunstige associaties op te roepen. Op sigarettenpakjes moeten inmiddels plaatjes staan van ganggreenvoeten, asfoetussen en opgehoest bloed. Over de nadelige effecten van roken mag geen twijfel meer mogelijk zijn. Voor de fossiele industrie gelden dat soort regels (nog) niet, en dan gedijen ze ook nog eens goed in het socialemediaklimaat dat we met zijn allen hebben geschapen. Eentje waarin je je mooier en sympathieker voor kunt doen dat je bent, waarin foto’s zo worden bijgesneden dat onwelgevallige elementen net buiten beeld vallen en waarin een handjevol hoogtepunten de dagelijkse rompslomp overschaduwt. Liefst zo subtiel dat het niemand opvalt.||https://www.volkskrant.nl/columns-opinie/dat-vervuilende-bedrijven-aan-greenwashing-doen-wisten-we-maar-niet-dat-ze-er-zo-bedreven-in-zijn~b485f67f/
2022-09-23||Zo krijg je wél draagvlak voor asielopvang: ‘Vestig azc’s wat vaker in wijken waar GroenLinks wordt gestemd’||Laatste nieuws op asielgebied: het aanmeldcentrum in Bant, gemeente Noordoostpolder, komt er niet. De reden? Een gebrek aan draagvlak bij de omwonenden. Staatssecretaris Van der Burg (Asiel) moet op zoek naar een nieuwe plek om Ter Apel te ontlasten. Zal hij een geschikte locatie vinden, waar de inwoners wél open staan voor asielzoekers als buren? Vanzelfsprekend is dat niet. Afgelopen zomer braken er in verschillende gemeenten protesten uit tegen de opvang van asielzoekers. Zo probeerden omstanders in Maurik een bus met migranten tegen te houden, die onderdak zouden krijgen in het gemeentehuis. En toen Van der Burg in Albergen een leegstaand hotel aanwees als asielopvang, gingen de inwoners met protestborden en omgekeerde vlaggen de staat op. ‘Azc, nee nee nee.’ Het Twentse dorp beleefde een primeur: voor het eerst verplichtte het kabinet een gemeente asielzoekers op te vangen. De staatssecretaris zag geen andere mogelijkheid, na een zomer waarin migranten noodgedwongen op een grasveld in Ter Apel overnachtten. Nu heeft de bewindspersoon een nieuwe wet in de maak, die dwang richting onwillige gemeenten makkelijker moet maken. Ondertussen ziet onderzoeksbureau I&O Research een lichte afname van het draagvlak voor asiel. In 2015, het jaar waarin grote aantallen Syriërs naar Nederland kwam, zag 65 procent van de Nederlanders het als zijn ‘morele plicht’ asielzoekers fatsoenlijk op te vangen. Nu onderschrijft nog 60 procent die stelling. Is die trend te keren? Zijn er manieren om het draagvlak voor de opvang van asielzoekers te vergroten? Het blijkt een vraag te zijn die door diverse Nederlandse wetenschappers werd onderzocht. Dit zijn de belangrijkste inzichten. ‘De overheid kan een aantal dingen doen om het draagvlak voor asielopvang te vergroten. Om te beginnen kun je streven naar een win-winsituatie, waarbij zowel de buurt als asielzoekers profiteren van een azc. De gemeente Utrecht bedacht bijvoorbeeld Plan Einstein: in 2016 kwam er een asielzoekerscentrum in Overvecht met ook enkele tientallen kamers voor jongeren uit de wijk, en buurtbewoners mochten er deelnemen aan cursussen over bijvoorbeeld ondernemerschap. Dat was succesvol: asielzoekers én mensen uit de buurt startten bedrijfjes op. ‘Ook kleinschaligheid is belangrijk voor het draagvlak voor asielopvang. Dat weten we al heel lang. Uit ons onderzoek naar Plan Einstein bleek opnieuw dat kleinschalige opvang beter werkt. In het begin woonden er 40 asielzoekers en 38 jongeren. Die mengden met elkaar, hielden samen barbecues. Maar na verloop van tijd zaten er 400 asielzoekers. Toen begonnen de twee groepen steeds meer langs elkaar heen te leven. ‘Politici kunnen veel doen om het draagvlak te vergroten. Hoe framen ze de komst van asielzoekers? Van de Oekraïners zijn er dit jaar meer dan 75 duizend onze kant op gekomen, maar dat werd door de politiek neergezet als een organisatieprobleem, iets wat je met een beetje goede wil kunt oplossen. Tegelijkertijd hebben zich dit jaar nog geen 30 duizend asielzoekers gemeld – veel minder dus. Maar dat wordt gepresenteerd als een enorme crisis waar de politiek zich geen raad mee weet. Dat stuurt de opvattingen van het publiek. ‘Ten slotte is de economische integratie van asielzoekers van belang. Ik heb onderzoek gedaan naar een interessant project in Zuid-Limburg: ‘In de zorg, uit de zorgen’. Toegelaten asielzoekers krijgen daar een opleiding tot zorgmedewerker. Juist in Zuid-Limburg, met zijn verouderde bevolking, is een grote behoefte aan zorgpersoneel. Zoiets zou je ook kunnen opzetten voor kansrijke asielzoekers, uit Afghanistan of Jemen bijvoorbeeld. Dan kan hun integratie direct na aankomst beginnen en worden ze niet meer alleen als een probleem gezien.’ ‘De weerstand tegen asielopvang hangt vaak samen met een breder maatschappelijk ongenoegen, zo blijkt uit ons onderzoek. Een deel van de Nederlanders maakt zich grote zorgen over huisvesting, over werk. Deze mensen zijn niet principieel tegen migranten, maar ze vinden dat zijzelf als eerste recht hebben op zorg vanuit de overheid. ‘De bezwaren van deze groep, die overigens tamelijk klein is, zijn tweeledig. Van de ene kant hebben deze mensen weinig vertrouwen in de overheid. Ze zijn ervan overtuigd: de overheid is niet in staat asielopvang goed te regelen. Van de andere kant hebben ze ook weinig vertrouwen in zichzelf. Ze denken dat ze er geen migranten bij kunnen hebben, bij de problemen die ze zelf al hebben. ‘Ik vermoed dat dit soort bezwaren sterker worden door de crisis op de woningmarkt. Ons onderzoek stamt uit een tijd dat huisvesting nog nauwelijks onderwerp was van politiek debat. Zelfs toen was het gebrek aan woonruimte al een van de belangrijkste argumenten om tegen migratie te zijn. Laat staan nu. ‘Wie het draagvlak voor asielopvang wil vergroten, zal dus concrete zorgen moeten wegnemen. Het helpt niet om het onbehagen in abstracte termen te blijven benoemen. En het helpt ook niet om alleen stevige uitspraken te doen. Bestuurders moeten doorpakken. Luisteren naar de zorgen van de bevolking en dan oplossingen vinden in de betreffende omgeving. ‘Het ongenoegen in de samenleving wordt steeds toegeschreven aan een nieuwe crisis: eerst de economische crisis, toen migratie, toen corona. Maar in werkelijkheid heeft het te maken met het verlies van vertrouwen in de overheid. Dat kun je alleen maar herstellen door praktische oplossingen tot stand te brengen.’ ‘Als er iets is waar mensen behoefte aan hebben, dan is dat een gevoel van controle. Dat blijkt bijvoorbeeld uit het werk van de Oostenrijkse migratiedeskundige Martin Ruhs: mensen willen het gevoel hebben dat ze grip hebben op de situatie. Ruhs liet zien dat de acceptatie van asielzoekers groter is als er eisen aan hun komst worden gesteld, zoals een jaarlijks maximumaantal, of als gezinnen alleen mogen overkomen als er in hun levensonderhoud is voorzien. ‘De beelden die deze zomer rondgingen, over de complete chaos in Ter Apel, dragen uiteraard niet bij aan zo’n gevoel van beheersing. Dat leidt ertoe dat de huiver tegenover asielzoekers toeneemt. Tegelijkertijd weten we dat de weerstand tegen een azc bijna altijd wegebt als het eenmaal ergens gevestigd is. Het gevoel van controle komt terug. ‘Een deel van de weerstand tegen migranten komt voort uit het idee dat de verzorgingsstaat dan niet meer houdbaar zou zijn. Daarom staan mensen positiever tegenover migranten die werken. Het probleem is dat in Nederland asielzoekers niet mogen werken: het eerste half jaar helemaal niet, en daarna zeer beperkt. De reactie bij de bevolking is dan: die asielzoekers zijn niets aan het doen. ‘Een interessante wetenschappelijke term in dat verband is refugee keynesianism. In Nederland gaat het, terecht, over de humanitaire basis onder asielopvang, maar weinig over de maatschappelijke kosten en baten. Terwijl: als de nationale overheid investeert in asielopvang en een goede inbedding in de samenleving, kan het op lokaal niveau economisch goed uitpakken. ‘Dat zie je bijvoorbeeld ook in Ter Apel. Voordat daar het aanmeldcentrum zat, waren er veel zorgen over de werkloosheid. De komst van het aanmeldcentrum bracht nieuwe banen, ook bijvoorbeeld bij de supermarkten waar asielzoekers hun leefgeld besteden.’ ‘Als je aan mensen vraagt of ze het acceptabel vinden dat er een asielzoekerscentrum in hun buurt komt, dan zeggen de meesten: ja, onder bepaalde voorwaarden. De belangrijkste voorwaarde: zo’n azc moet niet te groot zijn. Grote centra in kleine plaatsen, dat levert weerstand op. In mijn eigen onderzoek heb ik dat ook gezien: veel mensen vinden de komst van 50 vluchtelingen echt geen probleem, maar van 500 wel. ‘Daarnaast willen mensen graag dat asielzoekers gelijk over Nederland worden verdeeld. Ze willen niet het idee hebben dat hun buurt of gemeente een onevenredige bijdrage moet leveren. Ik begrijp dus ook wel dat men in Bant heeft gezegd: waarom moet er bij ons nu ook nog een aanmeldcentrum komen als wij hier al duizend asielzoekers huisvesten? ‘De bereidheid tot opvang is onder een flink deel van de bevolking groter wanneer vluchtelingen van dichtbij komen, wanneer ze op henzelf lijken, omdat ze bijvoorbeeld christelijk zijn. Het zou al verschil kunnen maken om dat te onderkennen. Als er meer weerstand wordt verwacht, lijkt me kleinschalige opvang belangrijker. ‘Het aandeel van de samenleving dat zich zorgen maakt over immigranten is eigenlijk behoorlijk stabiel. De mensen die negatief staan tegenover asielzoekers, geven daar wel steeds andere redenen voor. Veertig jaar geleden waren het de arbeidsmarkt en de economie. Tien jaar geleden de cultuurverschillen. En de laatste jaren is de woningmarkt reden voor ongerustheid. Die achterliggende problemen hebben aandacht nodig. Nu zou dat betekenen om huizen voor de lokale bevolking te regelen, gelijktijdig met woonruimte voor vluchtelingen. ‘Wat ook interessant is: hoogopgeleiden zijn meer geneigd steun te geven aan asielopvang dan laagopgeleiden. De kiezers van GroenLinks en D66 zijn dat ook. Dat zou een reden kunnen zijn om azc’s juist wat vaker te plaatsen in wijken waar veel op die partijen wordt gestemd.’||https://www.volkskrant.nl/wetenschap/zo-krijg-je-wel-draagvlak-voor-asielopvang-vestig-azc-s-wat-vaker-in-wijken-waar-groenlinks-wordt-gestemd~b620fcee/
2022-09-23||Steeds meer huishoudens komen geld tekort, gemiddeld inkomen steeg in tweede kwartaal nog wel||Veel Nederlanders moeten spaargeld gebruiken of schulden maken om rond te komen. Inmiddels komt 23 procent van de huishoudens geld tekort, blijkt uit cijfers van het Centraal Bureau voor Statistiek (CBS) over de maand september. ‘Het hoogste percentage in jaren’, stelt CBS-econoom Peter Hein van Mulligen. Voor 18 procent betekent dit concreet dat zij hun spaartegoeden moeten aanspreken. In de coronatijd werd er relatief veel gespaard. Voor 5 procent van de huishoudens is rekeningen betalen met spaargeld geen optie; zij steken zich in de schulden. 9 procent van de huishoudens houdt juist elke maand naar eigen zeggen ‘veel geld’ over. Door de stijgende kosten voor levensonderhoud daalt de koopkracht van huishoudens aanzienlijk. Vooral na de zomer zijn de prijzen flink gestegen, niet alleen van energie, maar ook van voedsel. Pas in januari 2023 zal de koopkracht van veel huishoudens met een laag inkomen zich herstellen, door het prijsplafond voor gas en stroom en de stijging van het minimumloon. De omslag in koopkracht gaat razendsnel, want in het eerste halfjaar van 2022 gingen veel Nederlanders er nog op vooruit. Het reëel beschikbaar inkomen (het inkomen gecorrigeerd voor inflatie) steeg. De toename van april tot en met juni is met 1 procent op jaarbasis wel op het laagste niveau sinds begin 2018. De eerste drie maanden van 2022 ging het reëel besteedbare inkomen nog met 2,2 procent omhoog. Dat in de eerste helft van 2022 nog sprake is van een stijging komt doordat een grotere groep Nederlanders een betaalde baan had en de CAO-lonen stegen.||https://www.volkskrant.nl/nieuws-achtergrond/steeds-meer-huishoudens-komen-geld-tekort-gemiddeld-inkomen-steeg-in-tweede-kwartaal-nog-wel~b733cb17/
2022-09-23||Vrachtwagenchauffeur Nieuw-Beijerland had cocaïne in zijn bloed, maar mag zaak toch in vrijheid afwachten||Volgens de chauffeur kreeg hij een epileptische aanval, waardoor hij met zijn vrachtwagen van een dijk afreed. Bij het ongeluk kwamen zeven mensen om het leven die aanwezig waren op een buurtfeest. Of de chauffeur ook echt een epileptische aanval had, wordt nog onderzocht. Ondanks de bevindingen van het bloedonderzoek oordeelt het hof dat hij niet in hechtenis hoeft te blijven totdat zijn zaak voor de rechter is gekomen, mits hij aan bepaalde voorwaarden voldoet. Het Openbaar Ministerie was in beroep gegaan tegen een beslissing van de rechtbank om de man voorlopig op vrije voeten te stellen. Gelet op de feiten, zoals de aanwezigheid van cocaïne in zijn bloed, vond het hof een voorlopige hechtenis eigenlijk op z’n plaats. Maar het hof acht het ‘persoonlijke belang’ van de man op dit moment belangrijker dan het ‘strafvorderlijke belang’, schrijft het in een motivatie. Het OM vindt die uitkomst te billijken, op basis van de voorwaarden die de chauffeur opgelegd heeft gekregen. De chauffeur mag geen gemotoriseerde of elektrische voertuigen besturen en moet bijvoorbeeld meewerken aan gedragsonderzoek, mocht dat nodig zijn. Ook moet hij aanwezig zijn bij de inhoudelijke behandeling van de zaak.||https://www.volkskrant.nl/nieuws-achtergrond/vrachtwagenchauffeur-nieuw-beijerland-had-cocaine-in-zijn-bloed-maar-mag-zaak-toch-in-vrijheid-afwachten~bfb1672f/
2022-09-23||In de greep van het ongemak: wie heeft het in dit land eigenlijk voor het zeggen?||Het is niet eigen aan politici om hun onmacht te etaleren, maar Gert-Jan Segers vond deze week dat hij er niet langer omheen kon. Hij vertelde over zijn ervaringen afgelopen zomer, toen tot de regeringscoalitie doordrong dat er iets gedaan moest worden aan de energierekeningen. ‘Wij worden aangesproken op hoge prijzen’, aldus de ChristenUnie-leider. ‘Wij worden aangesproken op de nood van mensen. Vervolgens denken we: nu moeten we naar de cockpit, de plek waar het vliegtuig wordt bestuurd. En dan kijken we in die cockpit, maar die is leeg. Er zit niemand in. Ja, zestig bedrijven. Zestig bedrijven waar we mee te maken hebben!’ CDA-fractieleider Pieter Heerma viel hem bij: ‘Ook wij hebben in het verleden, in die tijd waarin er veel te veel geloofd werd in die kleine overheid, in de markt die alles zou oplossen en ook in public-managementdenken, keuzes gemaakt waarmee we een verkeerde richting insloegen.’ Wezenlijke veranderingen in het dominante politieke denken voltrekken zich nooit van de ene op de andere dag, maar de tekenen waren tijdens deze Algemene Politieke Beschouwingen onmiskenbaar: een belangrijk deel van de Tweede Kamer, en niet alleen de linkerflank, is snel afstand aan het nemen van het liberale marktdenken dat sinds begin jaren negentig centraal stond in een lange serie kabinetten. Meer markt en minder overheid was jarenlang de trend. De telecom, het spoor, de post, de taxi’s, de bussen, de kinderopvang, de huizenbouw, de notarissen en de energie: allemaal werden ze ‘vrijgegeven’ aan de markt. Meer keuzevrijheid, doelmatigheid en toegankelijkheid was steevast het doel. De consument zou profiteren. Waar de twijfel ontkiemde, is lastig te zeggen. Zeker is dat in de Eerste Kamer de aarzeling al eerder toesloeg. Een decennium geleden, in de herfst van 2012, concludeerde een commissie van senatoren dat het parlement de essentiële nutsvoorzieningen iets te ver op afstand had gezet. Verbinding verbroken? heette dat rapport, dat het parlement adviseerde voortaan beter te letten op de eigen ‘sturingsmogelijkheden’. Er was sprake van ‘onvolkomen inrichting’ van al dat verzelfstandigd bestuur, en dat had de overheid aan zichzelf te danken: ‘Het heeft de afgelopen twintig jaar ontbroken aan een samenhangende visie op rijksoverheid en publiek belang.’ Het debat daarover werd daarna wel af en toe gevoerd, in beide Kamers, maar pregnant werd het nooit. Binnen politieke partijen begon het intussen wel te schuiven. De PvdA, tussen 1994 en 2017 in drie paarse kabinetten versmolten met de marktideologie van de VVD, is inmiddels enkele verkiezingsprogramma’s verder waarin met kracht afstand wordt genomen van die lijn. Het CDA volgde in 2020 met een programma dat onomwonden stelde dat marktwerking de problemen niet oplost. Hugo de Jonge, toen nog de beoogde lijsttrekker, zag ‘onbehagen over het liberale recept van ieder voor zich’. Concreet betekende dat: de terugkeer van een minister voor Volkshuisvesting, de oprichting van een Volksbank (‘een vertrouwde en degelijke coöperatieve bank’) en een drastische hervorming van de geprivatiseerde zorg: ‘Wij willen af van ingewikkelde aanbestedingen, verkeerde financiële prikkels en productietargets.’ Een deel van die gedachten landde in het regeerakkoord van Rutte IV, maar de energiecrisis zet het onbehagen pas echt op scherp. De Tweede Kamer overkomt nu hetzelfde als met de huizenbouw: de kiezers vragen om een ruk aan het stuur, maar waar ís het stuur? De wens om de energierekeningen voor in elk geval een deel van de huishoudens te dempen, stuitte deze zomer op vele praktische bezwaren. De belangrijkste: zo’n regeling is ingewikkeld en de overheid is geheel aangewezen op de goedwillendheid van zestig energiebedrijven om haar uit te voeren. Op essentiële vragen wist premier Rutte donderdag geen antwoord te geven. In Segers’ woorden: ‘We hebben iets geliberaliseerd, we hebben iets vermarkt. Dat heeft ons de zeggenschap uit handen geslagen.’ Op de linkerflank werd de overwinning al gevierd. SP-leider Lilian Marijnissen, altijd al tegen het marktdenken, daagde Heerma en Segers uit nu dan ook door te pakken. ‘Als we zo veel belastinggeld in een energiebedrijf gaan steken, moeten we er dan ook niet minstens zeggenschap voor terug krijgen? Moeten we niet zorgen dat zo’n energiebedrijf onder democratische controle komt te staan? Of maken we die miljarden gewoon over en zien we wel?’ Daarmee wil ze te snel, bleek ook meteen uit de reactie van VVD-fractieleider Hermans: ‘Mevrouw Marijnissen komt dan gelijk met nationaliseren en zegt dat alles in overheidshanden moet komen.’ Intussen erkende Hermans wel dat zij deelt in het onbehagen. ‘We moeten kijken hoe we dit nu georganiseerd hebben. Dat vind ik een logische discussie.’ Premier Rutte, behept met een uitstekende neus voor de politieke wind, bouwde de verwachtingen bij Marijnissen nog wat verder op en beloofde een ‘reflectie’ en een ‘bezinning’ op de energiemarkt. Al hoopt hij, trouw aan zijn karakter, dat het niet al te ideologisch wordt aangevlogen. ‘Hier is cruciaal: wat is het beste? Ik ben erg voor ideologische debatten, maar wat de energiemarkt betreft zijn er geen linkse of rechtse lantaarnpalen of elektriciteitscentrales. Laten we hier gewoon kijken wat het beste werkt.’ Daarvoor vroeg en kreeg hij nog even de tijd van de Kamer. Want ook die ziet dat het kabinet voorlopig de handen vol heeft aan de vraag hoe zestig energiebedrijven met zachte hand kunnen worden gedwongen naar het spoor waar de Kamer ze zo graag wil hebben. Beleefd verzoeken is vooralsnog het devies.||https://www.volkskrant.nl/nieuws-achtergrond/in-de-greep-van-het-ongemak-wie-heeft-het-in-dit-land-eigenlijk-voor-het-zeggen~b18ca030/
2022-09-23||Ursula von der Leyen straalt alles uit wat Poetin niet is:  optimisme en gezondheid||Ze heeft fans die haar als een blauwgele ster aan het Europese firmament zien schitteren – met dank aan ‘de Oekraïense kleuren’ waarin ze zich de laatste maanden graag hult. Als Commissievoorzitter is ze niet alleen zichtbaarder dan haar laatste vijf mannelijke voorgangers, ze doet het ook beter in populariteitspolls. Degenen die van haar gecharmeerd zijn, roemen haar beheersing, elegantie en vooral ook discipline. Een vrouw die er een proefschrift uitperste met de titel C-reaktives Protein als diagnostischer Parameter zur Erfassung eines Amnioninfektionssyndroms bei vorzeitigem Blasensprung und therapeutischem Entspannungsbad in der Geburtsvorbereitung, die is ook in staat ’s avonds nog heel vervelende Europese dossiers door te worstelen. Haar voorganger Jean Claude Juncker woonde in Brussel in een hotelsuite, las poëzie en liet goede flessen rode wijn aanrukken. Ursula von der Leyen woont doordeweeks in een ruimte van 5 bij 5 meter naast haar kantoor op de dertiende verdieping van het Berlaymontgebouw. Bij haar op tafel geen wijn, geen Rilke, geen chocola, alleen dossiers. En wat u al vermoedde: het licht gaat elke avond stipt op tijd uit. Mensen die minder gecharmeerd zijn van Von der Leyen, ‘VDL’ in Brussels jargon, zeggen dat discipline niet hetzelfde is als competentie. Degenen die zich waagden aan haar niet lekker weglezende proefschrift, ontdekten plagiaat. Europarlementariërs ervoeren dat kritische feedback van VDL afglijdt als van een montere etalagepop. De Europese Ombudsvrouw wilde haar sms’jes met Pfizer uit het begin van de pandemie inzien en kreeg te horen dat ze die had gewist. Opgeruimd staat netjes. Ze keek er als altijd opgewekt bij. Von der Leyens naam werd in 2019 te elfder uren gelanceerd door de Franse president Macron in een oververmoeid, ‘kapotvergaderd‘ gezelschap. Haar benoeming maakte een einde aan de poging van het Europarlement met Spitzenkandidaten grip te krijgen op de Commissievoorzittersverkiezing. Spitzenkandidaat Martin Schulz uit Aachen was zo kwaad dat hij riep dat Von der Leyen de allerzwakste minister onder Merkel was. De rancune van deze gedrongen man met baardje straalde meteen gunstig op Von der Leyen af. Dé succesfactor van haar voorzitterschap, kun je betogen, is de contrastwerking. Als een ster mooi aan een firmament uitkomt, kan dat te maken hebben met minder moois in de buurt. Zo was er in 2021 het lelijke gedrag van een andere gedrongen man met baardje, EU-president Charles Michel. Die nam gretig plaats op de ene stoel die de Turkse president voor twéé EU-leiders had klaargezet. VDL zei simpelweg ‘ehum’ en werd daarna overspoeld door adhesiebetuigingen. Michel ging door het stof, maar het incident is hem blijven aankleven. Voor het scherpste contrast zorgde een gedrongen man die in Moskou zetelt. Ze zeggen dat boezemvriend Gerd Schröder aan Poetin verklapte dat hij geen EU-leiderschap hoefde te vrezen toen hij Von der Leyen ‘een vrouwtje, geen krachtfiguur’ noemde. Het liep heel anders. Ze ging al naar Kyiv toen het daar nog onveilig was. Ze greep de oorlog aan om het verschil tussen Rusland en de Europese Unie te benadrukken. Het visuele aspect hielp enorm: Poetin oogt rancuneus en ziekelijk, zij straalt optimisme en gezondheid uit. Een mea culpa – ‘we hadden naar jullie moeten luisteren toen jullie ons voor Poetin waarschuwden’ – maakte haar de eerste Commissievoorzitter die gewaardeerd wordt in oostelijke lidstaten. Op 14 september droeg ze de State of the Union voor in een blauw mantelpak op een gele blazer. Bedenk dat Jean Claude Juncker er in blauw-geel pak had uitgezien als een clown.||https://www.volkskrant.nl/nieuws-achtergrond/ursula-von-der-leyen-straalt-alles-uit-wat-poetin-niet-is-optimisme-en-gezondheid~b30ac45e/
2022-09-23||Verenigingskerk geeft toe: donatiedruk was mogelijk motief voor de moord op Japanse oud-premier Abe||Tetsuya Yamagami, de man die verdacht wordt van de moord op Abe in juli, zei dat de Verenigingskerk zijn familie financieel te gronde had gericht door zijn moeder aan te zetten tot gigantische donaties. Abe werd zijn doelwit vanwege zijn persoonlijke verwevenheid met de Verenigingskerk, die ook bekendstaat als de Moonsekte. Op een persconferentie op donderdag gaf de Verenigingskerk toe dat de moeder van Yamagami zo’n 100 miljoen yen aan de kerk had gedoneerd, omgerekend ruim 700 duizend euro. Ze doneerde naast geld ook vastgoed en haar levensverzekering aan de kerk. Daarvan zou de helft zijn teruggegeven op verzoek van de oom van Yamagami. Desondanks omschrijft de kerk de donaties als excessief: ‘We moeten er serieus rekening mee houden dat dat hem kwelde en tot deze uitkomst heeft geleid.’ Volgens de kerk worden hervormingen doorgevoerd in de organisatie. Achter de giften mag geen dwang meer zitten, en ook niet worden ervaren door kerkleden. De van oorsprong Zuid-Koreaanse organisatie wordt al tientallen jaren bekritiseerd om het agressieve donatiebeleid, met onder meer de verkoop van objecten die een spirituele werking zouden hebben. Sinds de moord op Abe is in Japan veel discussie ontstaan over de Verenigingskerk en de politieke invloed van de organisatie. Niet alleen Abe, maar veel meer parlementariërs van de LDP bleken na onderzoek van de partij zelf banden te hebben met de Moonsekte: 179 van de 380. De vermoorde premier Abe was geen lid, maar nam wel deel aan conferenties van de kerk. Andere leden ontvingen bijvoorbeeld geld om hun verkiezingscampagnes te ondersteunen. De onthulde verwevenheid tussen LDP en de Verenigingskerk leidt tot grote problemen voor de huidige premier Fumio Kishida, die de steun van het publiek voor zijn kabinet zag kelderen. Volgens een peiling heeft nog maar 29 procent van de bevolking vertrouwen in de regering. Voor de moord op Abe was dat nog meer dan de helft. Kishida heeft gezworen dat de LDP alle banden met de Verenigingskerk verbreekt, maar ontkent dat de kerk invloed had op het beleid van de partij. Ook is er kritiek op de staatsbegrafenis van Abe, die komende dinsdag plaatsvindt. Een staatsbegrafenis is in Japan erg ongebruikelijk. Naarmate meer duidelijk werd over de connecties van de LDP met de Moonsekte, nam de steun bij de Japanse bevolking verder af, ook vanwege de almaar oplopende kosten. Inmiddels is er omgerekend 12 miljoen euro voor uitgetrokken. Uit protest tegen de staatsbegrafenis stak een man van in de zeventig zich woensdag in brand in de buurt van het kantoor van de premier. Hij werd bij bewustzijn maar met ernstige brandwonden naar het ziekenhuis gebracht.||https://www.volkskrant.nl/nieuws-achtergrond/verenigingskerk-geeft-toe-donatiedruk-was-mogelijk-motief-voor-de-moord-op-japanse-oud-premier-abe~b2d352c8/
2022-09-23||Hoe de actievoerder het wint van de politie met een tubetje secondelijm||Zorgzaam, aandachtig en intiem. Dat zijn meestal niet de woorden die je gebruikt om het contact tussen actievoerders en de politie te beschrijven. Toch zijn het precies die drie woorden die opkomen bij het zien van deze foto van de Duitse freelancefotograaf Christian Mang. Hij maakte hem deze week tijdens een klimaatprotest van Extinction Rebellion in Berlijn. Daar werd vier dagen lang op verschillende plekken in de stad geprotesteerd tegen de beslissing van de Duitse regering om – weliswaar gedwongen door de oorlog in Oekraïne – kolencentrales langer open te houden, en pijpleidingen, en een terminal te bouwen voor vloeibaar gas. En dat terwijl er juist versneld een einde moet worden gemaakt aan het gebruik van fossiele energie, vindt de actiegroep. Op Unter den Linden, een van de bekendste lanen in Berlijn, kwam op maandag 19 september een vijftigtal actievoerders samen om te doen wat Extinction Rebellion vaak doet: het openbare leven ontregelen door op straat te gaan zitten. Op die manier vragen ze aandacht voor hun boodschap, van politiek en van publiek. Bij hun acties zetten ze steeds vaker lijm in. Kijk maar naar wat er op deze hand is geschreven: ‘Angeklebt, vorsicht’. Het is een waarschuwing voor de politie, die weldra de straat zal ontruimen: ben een beetje voorzichtig met me, ik zit met secondelijm vast aan het wegdek. Die boodschap is zo te zien begrepen. Met de precisie van een archeoloog die een eeuwenoud artefact uit de grond bevrijdt, wordt hier de hand van de actievoerder losgeweekt. Die vlek op het asfalt, dat is zonnebloemolie. Heeft de Berlijnse politie standaard bij zich voor dit soort acties. Net als een kwastje, beiteltje en hamer. Die laatste twee zijn nodig als er cement door de lijm is geroerd. Het duurt wel een paar uur voor je dat los hebt gebikt. Het is die vertraging waar de actievoerders op uit zijn. Even de tijd een beetje stopzetten. Langer ontregelen is langer aandacht voor je zaak. Christian Mang heeft die maandag wel even gefotografeerd, zo valt op te maken uit de reeks die hij voor Reuters schoot. Op de Potsdamer Platz legde hij vast hoe activisten een zelfgemaakte roze miniboortoren beklommen. Hoe daarna drie agenten een activist meesleurden, de middelste agent pakte hem midden in zijn gezicht terwijl de andere twee elk een arm vasthielden. Dat zijn beelden die we vaker gezien hebben bij klimaatacties. Toch noemt Mang de sfeer op de Potsdamer Platz en Unter den Linden gemoedelijk. Gemoedelijker dan tijdens andere demonstraties waar hij als fotograaf aanwezig was. Hij maakte op Unter den Linden foto’s van dansende en zingende activisten met jerrycans op hun hoofd, van die dingen die je gebruikt voor een voorraadje benzine mocht je onderweg zonder komen te zitten. Hij maakte foto’s waarop mensen een banier vasthouden met daarop de tekst: ‘Systeemverandering nu!’, en van een oudere vrouw die door de politie wordt weggedragen. Ook hier dus: business as usual. Moeilijk hoor, voor een fotograaf, om bij dit soort acties een nieuwe, verrassende invalshoek te bedenken. Het liefst kom je thuis met één beeld dat alle andere overbodig maakt. Het tafereel dat Mang bijna tegen het einde van de demonstratie aantrof, is zo bezien een cadeautje. Hij had erop gehoopt; bij een eerdere gelegenheid was hij te laat geweest, had de politie de demonstrant al ontzet en kon hij alleen nog een afdruk van een hand fotograferen. Hier is hij er met zijn lens bovenop gaan staan. Alles wat voor afleiding zorgt heeft hij uit het beeld weggelaten: wie er aan die handen vastzitten, wat er om hen heen nog meer gebeurt. Waarom? Omdat hij genoeg had aan twee handen om de twee partijen in beeld te brengen die bij demonstraties in een soort rituele dans terecht zijn gekomen: de actievoerders die zo zo lang mogelijk willen ontregelen, de politie die de opdracht heeft daar zo snel mogelijk een einde aan te maken. Vijf minuten duurde het voor de lijm losliet. Een vertraging van niks, eigenlijk. Maar Christian Mang heeft het gezien, en vastgelegd. Zo troeft de activist de politie toch af.||https://www.volkskrant.nl/cultuur-media/hoe-de-actievoerder-het-wint-van-de-politie-met-een-tubetje-secondelijm~bafb170f/
2022-09-23||Praten is niet vanzelfsprekend: hoe Art Rooijakkers zijn stem kwijtraakte en weer terugvond||Televisiepresentator Art Rooijakkers is net terug van opnames in Zanzibar als hij van zijn Rotterdamse kno-arts een desastreuze mededeling krijgt. Het is december 2021, drie maanden eerder is bij hem een granuloom verwijderd, een zwelling op zijn rechterstemband, maar de zwelling is terug en de arts ziet het somber in. Rooijakkers zal vermoedelijk hees en schor blijven. Enige oplossing: een stemversterker, een kastje, verbonden aan een microfoon, waarmee hij het iele geluid dat hij op dat moment produceert kan opvoeren. Als hij die middag vanuit het ziekenhuis terugrijdt naar Amsterdam, zet hij keiharde muziek op en schreeuwt hij mee met Elvis en Bruce Springsteen. Wat maakt het uit, zijn stem is toch al kapot. En hij huilt, dat ook. Want hij realiseert zich wat de boodschap van de dokter voor hem betekent: het einde van zijn carrière. ‘Als praten je beroep is en je stem valt weg, wie ben je dan nog? Ik hou van communiceren, van vragen stellen, ik ben graag ad rem. Wat blijft daarvan over als je nauwelijks nog verstaanbaar bent?’ In zijn huis in de Amsterdamse binnenstad blikt hij terug op een jaar waarin hij zijn stem verloor – en weer terugvond. Dankzij de hulp en de innovatieve aanpak van kno-arts Jurjaan Snelleman, een van de weinige Nederlandse stembandspecialisten, bij wie Rooijakkers na een zoektocht uiteindelijk terechtkomt. Snelleman zal bij zijn patiënt een behandeling gebruiken die hij nooit eerder heeft toegepast. Tv-presentatoren zijn niet de enigen met een stemafhankelijk beroep. Docenten, advocaten, vertegenwoordigers, medewerkers van een callcenter, sportcoaches: voor hen allemaal is hun stem hun werkkapitaal. Ruim 40 procent van die beroepssprekers kampt weleens met stemproblemen, zo bleek vorige maand uit een internationale analyse in het vakblad The Journal of Voice. Ze komen meestal pas in actie als hun stem het begeeft. ‘Praten was voor mij iets vanzelfsprekends’, zegt Rooijakkers (46). ‘Met mijn stem ging ik relatief achteloos om. In de ruim twintig jaar dat ik nu bij de tv werk, heb ik er nooit aan gedacht om me eens te verdiepen in de werking van mijn stembanden. Terwijl die toch essentieel zijn voor mijn vak.’ Zijn klachten beginnen in de zomer van 2021, als hij achter elkaar de voice-overteksten inspreekt bij 26 afleveringen van het RTL-programma B&B vol liefde. Het is praten met uitroeptekens, zoals hij dat noemt: ‘Ik moet met mijn enthousiasme de kijker meenemen in het verhaal.’ Bij BNR Nieuwsradio presenteert hij dan om de week ook nog een dagelijks interviewprogramma, én hij heeft draaidagen voor zijn programma Rooijakkers over de vloer. Daar komt bij dat hij privé door een zware tijd gaat, zijn relatie is gestrand. Thee met honing moet zijn opspelende stemklachten verzachten. Maar zijn hese stem laat zich niet verjagen en na onderzoek bij de kno-arts blijkt waarom: aan de achterkant van zijn rechterstemband, op de plek waar die aan het kraakbeen vastzit, is een zwelling ontstaan. Wegsnijden en daarna stemrust, daarmee moet het probleem zijn opgelost. Na anderhalve maand staat hij alweer te presenteren. Maar dan komt dat moment op Zanzibar, waar hij opnames heeft voor Expeditie Robinson. Bij de eerste opdracht staan de kandidaten op een uitgestrekt veld, vastgeketend aan bomen. Wie zich als laatste bevrijdt, ligt meteen uit het spel, dus Rooijakkers probeert iedereen aan te moedigen en toe te schreeuwen. Hij merkt onmiddellijk dat zijn stem dat niet aankan. Eenmaal thuis klinkt hij opnieuw als een schorre kraai. In het ziekenhuis volgt een slechtnieuwsgesprek. Op maandag 7 maart schuift kno-arts Jurjaan Snelleman een buis in de keel van zijn patiënt en verwijdert hij in nog geen 20 minuten tijd opnieuw de zwelling op de stemband. De Amsterdamse arts is gefascineerd door de menselijke stem: hij is muziekliefhebber, studeerde een paar jaar aan het conservatorium en deed een deel van zijn opleiding bij stemexperts in het buitenland, onder meer bij de arts van zangeres Adèle. Nu werkt hij afwisselend bij de Ruysdael Clinics in Amsterdam en het Meander Medisch Centrum in Baarn. ‘Ik vind jou te jong om niks meer te proberen’, heeft hij Rooijakkers laten weten, nadat die zich tot hem heeft gewend voor een second opinion. In zijn werkkamer in het Baarnse ziekenhuis laat Snelleman videobeelden zien van stembanden in actie: verticale lippen die zich sluiten en in trilling worden gebracht door de uitgeademde lucht. Overbelasting kan die delicate stemplooien beschadigen. Als de schade niet herstelt, komt de kno-arts in beeld. Snelleman behandelt enkele honderden patiënten per jaar. Poliepen en knobbeltjes ziet hij verreweg het meest: uitstulpingen op de stembanden waardoor die niet goed meer sluiten. Het letsel van patiënt Rooijakkers is een stuk zeldzamer. Een granuloom ziet Snelleman vooral bij patiënten die te veel druk op hun stembanden zetten. Laatst nog, bij een verhuizer die tijdens het zware tilwerk voortdurend over een flinke afstand naar zijn collega’s had moeten roepen. En nu dus bij een tv-presentator die zijn stem te zwaar heeft belast. Het wondje dat daardoor ontstaat, kan de kiem vormen voor een hardnekkig probleem. Als de stukjes kraakbeen die de stembanden openen en sluiten steeds weer tegen elkaar komen, kan het weefsel dat daaroverheen ligt, gaan irriteren. Zo kan de wondgenezing ontsporen waardoor cellen zich ophopen en er een bultje ontstaat. Soms, zegt Snelleman, keert een granuloom dan steeds terug. Dat slechte scenario doet zich voor bij Rooijakkers. Als ook de tweede operatie niet succesvol is, besluit Snelleman om het granuloom met laser te verwijderen (om de wond zo klein mogelijk te houden) en de stembanden van zijn patiënt maximale rust te gunnen door ze met botox plat te leggen. Rooijakkers kan maandenlang niet meer hoesten (een bron van irritatie voor de stembanden) en alleen maar fluisteren. Om te communiceren met zijn 6-jarige tweeling gebruikt hij de blikken stem van de Google Assistent. Gaat hij op pad, dan moet zijn laptop of zijn iPhone mee, met daarop de woorden: ‘Ik mag niet praten, stembandoperatie.’ Als hij in een kaaswinkel op de Haarlemmerdijk de tekst laat zien, denkt de kaasboer dat hij in een opdracht van Wie is de mol? is beland, het programma dat Rooijakkers zeven jaar lang heeft gepresenteerd. Hij laat een opname horen van zijn gefluister. Lachend: ‘Ik had in elk geval het radioprogramma Candlelight nieuw leven kunnen inblazen.’ Maar al bij de eerstvolgende controle blijkt dat het voor niks is geweest: het granuloom is wéér terug, voor de derde keer, en kno-arts Snelleman zegt dat hij het even niet meer weet. Rooijakkers: ‘Hij had steeds dat laconieke optimisme dat artsen met elkaar gemeen hebben en nu opeens leek hij het roer een beetje kwijt. Wat moest ik dan nog?’ De man die van zichzelf zegt dat hij van ‘kletsen’ zijn vak heeft gemaakt, ziet zijn toekomst in duigen vallen. Zijn stem, realiseert hij zich, is niet alleen een vehikel van woorden maar ook een drager van emoties. Zijn angst en verdriet kan hij nauwelijks kwijt, zijn hoofd is een ballon die maar blijft opzwellen, maar het ventiel werkt niet meer. Noodgedwongen denkt hij na over alternatief werk, misschien kan hij achter de schermen gaan werken, programma’s begeleiden en dan commentaar geven via de mail? De onrust duurt een week, dan komt zijn arts met een nieuw behandelplan. Snelleman heeft de medische literatuur bestudeerd en contact gehad met de Amerikaanse arts die zanger John Mayer van een terugkerend granuloom heeft afgeholpen. Op maandag 23 mei wordt Rooijakkers voor de vierde keer geopereerd. Na het verwijderen van het granuloom drukt Snelleman een gaasje met mitomycine tegen de wond, een medicijn dat de ongecontroleerde celdeling moet remmen. Het is voor het eerst dat hij dit antikankermiddel toepast bij stemproblemen. Maar hij heeft dan ook nog nooit een patiënt behandeld bij wie de stem er zo beroerd aan toe is. Succes is niet verzekerd, samen met zijn arts formuleert Rooijakkers een ander doel van de behandeling. ‘Ik hield krampachtig vast aan mijn werk, het voelde alsof ik zonder baan een belangrijk deel van mijn identiteit zou kwijtraken. Toen het er zo slecht voor stond, realiseerde ik me dat iets anders in mijn leven van veel grotere betekenis is. Hoe sentimenteel dat ook mag klinken, ik wilde mijn dochters weer kunnen voorlezen.’ Opnieuw moet hij wekenlang zijn mond houden, maar dit keer met succes. Het granuloom blijft weg. Bij de laatste controle komt de dokter met een hoopvolle boodschap: ‘Ik denk dat je weer kunt gaan voorlezen.’ Stemklachten zijn een onderschatte beroepsziekte, zegt Snelleman. ‘Atleten hebben een team van deskundigen om zich heen, maar al die ‘stematleten’, van docenten en advocaten tot presentatoren, rommelen maar wat aan.’ Die groep zou aan het begin van hun carrière professioneel begeleid moeten worden door een logopedist of een stemdocent, meent hij. Want stemproblemen zijn vaak te voorkomen. Door goed adem te halen, geen druk op de stembanden te zetten, schreeuwen te beperken. Rooijakkers is nu onder behandeling van een logopedist die naar zijn radiopresentaties heeft geluisterd. ‘Ik geef te veel gas met mijn stem, zegt ze.’ Van haar leert hij nu om zijn stembanden efficiënt te gebruiken. Hij is alweer voorzichtig aan het werk, nieuwe opnames staan gepland. Als hij voortaan goed oplet, kan kletsen weer zijn vak worden. Maar zijn stem is geen vanzelfsprekendheid meer, zegt hij. ‘Laten we het niet te veel dramatiseren, er zijn ergere dingen, ik was er niet aan doodgegaan. Maar ik ging er altijd, zonder nadenken, van uit dat mijn lichaam functioneert. Nu weet ik: er hoeft maar dít te gebeuren en je toekomst is voor altijd anders.’ Het afgelopen jaar heeft hij bij elkaar honderd dagen gezwegen. Het heeft hem veranderd, zegt hij. ‘Gelouterd? Nee, daarmee maak ik het te groot. Maar ik zie nu hoe ik vroeger leefde, op mijn fiets racend door de stad, van afspraak naar afspraak, de telefoon aan mijn oor, altijd vooruitkijkend naar wat eraan kwam. Een vriend zei me laatst: jij bent nu met je hoofd waar je voeten zijn. En zo is het. Ik sta anders in het leven.’ Het is nu een jaar geleden dat zijn stem het voor het eerst begaf, vorige week heeft hij Snelleman en zijn team een taart gebracht. Plus een kaart met daarin een zelf ingesproken opname: ‘Zo klinkt mijn stem en die heb ik dankzij jullie weer terug.’||https://www.volkskrant.nl/wetenschap/praten-is-niet-vanzelfsprekend-hoe-art-rooijakkers-zijn-stem-kwijtraakte-en-weer-terugvond~b3bce368/
2022-09-23||‘Uiteindelijk bleek dat de training sommige MS-patiënten tóch hielp’||‘Mijn moeder had multiple sclerose (MS), een chronische zenuwziekte, die in haar geval ook leidde tot geheugenproblemen. Als ik haar ’s middags had verteld dat ik die avond uit zou gaan, kon ik ’s nachts tientallen belletjes van haar hebben gemist. Ze was dan vergeten dat ik niet thuis zou komen, en dacht dat er iets mis was. Ik vond het heftig om te zien hoe ze cognitief achteruitging. Het zette me ertoe aan om onderzoek te gaan doen naar mogelijkheden voor cognitieve revalidatie voor MS-patiënten. Volledig genezen is nog geen mogelijkheid, maar elk jaar met een goed werkend brein is waardevol. ‘Mensen met MS kunnen naast trager denken en geheugenverlies soms ook een slecht aandachtsvermogen hebben. Ik onderzocht tussen 2016 en 2020 een training om de aandacht te verbeteren, zodat MS-patiënten hopelijk langer kunnen meedoen in de samenleving. Daarvoor gebruikten we een computerspel waarin proefpersonen over de weg rijden in een auto en opdrachten maken die op wegwijzerborden langskomen, rekensommen bijvoorbeeld. Het wordt steeds moeilijker de aandacht erbij te houden: de radio gaat aan en de tank raakt langzaam leeg. ‘De training duurde zeven weken, waarbij tachtig MS-patiënten voor en na de training cognitieve taken moesten uitvoeren, zoals het onthouden van boodschappenlijstjes. Dit ging gepaard met MRI-scans, om naar de hersenen van de proefpersonen te kunnen kijken terwijl ze deze taken uitvoerden. Het uitvoeren ervan is gestandaardiseerd: we weten hoe gezonde mensen scoren, wat de prestatie van onze deelnemers in perspectief plaatst. ‘Tijdens die zeven weken hoorde ik positieve reacties van sommige deelnemers: een van hen, een kok, vertelde me bijvoorbeeld dat hij nu beter kon onthouden welke gerechten hij moest bereiden tijdens zijn werk. Hij zei dat dat door de training kwam, wat mij optimistisch stemde over de mogelijke resultaten van het onderzoek. ‘Naderhand bleek dat de aandachtsfunctie van onze deelnemers statistisch gezien maar minimaal vooruit was gegaan door de training. Dat was teleurstellend, maar het vinden van een nieuwe therapie is vrij zeldzaam in dit vakgebied. Ik kon het niettemin toch niet loslaten, ik zat steeds met die kok in mijn hoofd: hij zei echt baat te hebben gehad bij de training. ‘Daarom doken we nog eens in de data, nu met de vraag van welke patiënten de testscores waren verbeterd, en van welke niet. Toen zagen we dat ongeveer 30 procent van de groep echt betere testscores had na afloop van de training. Waar kon dat aan liggen? ‘Op de MRI-scans zagen we dat patiënten die baat hadden bij de training een hersennetwerk hadden dat leek op dat van gezonde deelnemers. De mensen die er niet op vooruit waren gegaan, hadden allerlei extra verbindingen aangemaakt in hun brein. Onze speculatieve verklaring: door MS ontstaan littekens in de hersenen en het brein maakt extra verbindingen aan om te compenseren voor deze hersenschade. ‘Revalidatie lijkt dus alleen nuttig als het hersennetwerk nog geen afwijkingen vertoont en vergelijkbaar is met dat van gezonde mensen. Daarom moeten we revalidatie zo vroeg mogelijk aanbieden. Dat is echt een gamechanger, want patiënten krijgen nu pas therapie op het moment dat ze cognitieve stoornissen hebben en het hersennetwerk vaak al veranderd is door MS. Dat moet echt anders: 65 procent van de patiënten is binnen vijf jaar na de diagnose door cognitieve problemen geheel of gedeeltelijk arbeidsongeschikt, wat de zingeving van het leven sterk kan beïnvloeden. Uit deze bijvangst blijkt: we moeten de verergering van klachten uitstellen door vroeger therapie aan te bieden.’||https://www.volkskrant.nl/wetenschap/uiteindelijk-bleek-dat-de-training-sommige-ms-patienten-toch-hielp~ba519551/
2022-09-23||Primeur: met een kosmische kogel gaat de mensheid voor het eerst de baan veranderen van een ander hemellichaam||‘Een historisch moment met belang voor de hele wereld’, zo noemde Tom Statler tijdens een persconferentie de kosmische knal die in de nacht van maandag op dinsdag zal plaatsvinden. Statler is als onderzoeker verbonden aan het Planetary Defense Coordination Office, de tak van de Amerikaanse ruimtevaartorganisatie Nasa die als taak heeft de aarde te beschermen tegen kosmische bedreigingen. Wanneer de Dart-sonde zich met bijna 22 duizend kilometer per uur – grofweg tienmaal zo snel als een kogel uit een pistool – in de verre planetoïde Dimorphos boort, markeert dat de eerste keer dat de mensheid probeert de baan van een ander hemellichaam te veranderen. Een spectaculaire primeur, die dienstdoet als kosmische brandoefening. De missie moet ons namelijk voorbereiden op de grootst denkbare catastrofe van boven: het moment dat we een ruimtesteen ontdekken die op ramkoers ligt met aarde. Als we zo’n steen dan een duwtje geven, is de hoop, kunnen we zijn baan misschien zodanig aanpassen dat hij de aarde niet ramt. Dat moet je nú al uitproberen, menen de initiatiefnemers van de Dart, verbonden aan onder meer de Nasa en de Europese ruimtevaartorganisatie Esa. Zij werken op hun beurt samen met wetenschappers van zo’n honderd universiteiten en instituten, verdeeld over 27 landen. Die houden de boel bovendien in de gaten met telescopen verdeeld over alle continenten op aarde. Zelfs vanuit de ruimte kijken meetinstrumenten mee met de klap die de Dart gaat maken. ‘Planetaire verdediging is een wereldwijd probleem dat een wereldwijd antwoord verdient’, meent Statler dan ook. ‘Inslagen van planetoïden vormen al zolang de aarde bestaat een gevaar, en wij denken dat we die nu voor het eerst kunnen voorkomen.’ Zover is het nog niet. De Dart – en de toekomstige Europese ruimtesonde Hera, die over twee jaar wordt gelanceerd om de geslagen krater van dichtbij te bekijken – kent twee doelen. Allereerst kijken of wetenschappers het überhaupt kunnen, een stuk steen raken dat op het moment van de inslag zo’n 11 miljoen kilometer van de aarde verwijderd is. En daarnaast in kaart brengen wat de gevolgen van zo’n inslag zijn. Of de baan van de planetoïde inderdaad wordt aangepast, bijvoorbeeld. En om de computermodellen te ijken die de effecten van zulke ‘duwen’ voorspellen. Zodat we alles op een rijtje hebben als het er straks écht toe doet. Vanaf middernacht Nederlandse tijd kunnen geïnteresseerden meekijken met Nasa’s livestream. Zij zullen elke seconde een nieuwe foto zien die ruimtesonde Dart terugzendt naar aarde. Daarop zie je in eerste instantie niets meer dan een vaag lichtpuntje. Op z’n vroegst een half uur voor de inslag verandert dat ene puntje vervolgens in twee puntjes. Planetoïde Dimorphos, het doelwit, is een grove 160 meter lang en draait om een grotere planetoïde, Dydimos, van zo’n 780 meter. Vanwege de reusachtige afstand moet de Dart er helemaal zelf voor zorgen dat hij op de juiste ruimtesteen inslaat. Daarvoor heeft hij een besturingssysteem aan boord, dat draait op speciaal voor deze missie geschreven algoritmen die op basis van de foto’s de juiste koers bepalen. Of dat werkt, is een van de belangrijkste tests die de Dart uitvoert. ‘Ik denk dat de sfeer tot de koerscorrecties erg gespannen zal zijn’, zei Nancy Chabot, hoofd van het Dart-team van het Johns Hopkins Applied Physics Laboratory, tijdens dezelfde persconferentie. ‘Als alles goed gaat, stijgt het eerste gejuich in de controlekamer al ruim voor de daadwerkelijke inslag op.’ Na die koerscorrectie heeft de missie nog een primeur in petto: de eerste blik op een nu nog onbekend hemellichaam. Vanwege de enorme afstand weet niemand nog hoe Dimorphos eruitziet. De vorm, de precieze samenstelling en zelfs de kleur zijn nog onbekend. Uiteindelijk, vlak voor de inslag, zal de planetoïde het gehele blikveld van de camera vullen. Kort daarna stoppen de beelden. Van de inslag zélf zullen we daarom niets zien. De enige beelden van dichtbij worden kort na de inslag geschoten door het meegereisde minisatellietje Liciacube, maar verwacht daarvan niets spectaculairs. De beelden komen pas na een paar uur binnen en de gruispluim van de inslag is vanwege de afstand en snelheid van de satelliet hooguit een paar pixels groot. Pas wanneer de Europese ruimtesonde Hera, die eind 2024 vertrekt, de krater van dichtbij bekijkt, kunnen we de gevolgen van de klap in onvervalst HD zien. Tot die tijd is het aan telescopen op en rond de aarde om te zien of de inslag de baan van Dimorphos daadwerkelijk heeft aangepast. Dat kan even duren. Weken, misschien, denkt het Dart-team. De baanverandering zal namelijk klein zijn: hooguit een procentje. Sla er de geschiedenis op na, en het is geen kwestie van óf, maar van wannéér gesteente uit de ruimte rücksichtslos op aarde klapt. Het bekendste voorbeeld is het exemplaar dat een grove 65 miljoen jaar geleden een einde maakte aan de heerschappij van de dinosauriërs, een kosmisch monster met een geschatte diameter van tien kilometer. Het goede nieuws? Zulk soort inslagen zijn zeer zeldzaam. Slechts eens per honderd miljoen jaar slaat zo’n reuzesteen in. Nog meer goed nieuws: wetenschappers schatten dat ze zo’n 98 procent van de ruimtestenen uit deze allergrootste kosmische gewichtsklasse hebben ontdekt. Geen enkele daarvan ligt op ramkoers met de aarde. Maar de pokdalige geschiedenis van onze aardkorst onthult ook kleinere inslagen. De beroemde Barringerkrater in de Amerikaanse staat Arizona bijvoorbeeld, een wond in de grond van 1.600 meter breed en 120 meter diep. Het fysieke bewijs van een inslag door een ruimtesteen van slechts 50 meter, zo’n 50 duizend jaar geleden. Die categorie stenen van 50 tot 200 meter doorsnede heeft zoals de Nasa het eufemistisch omschrijft de potentie tot ‘regionale verwoesting’. Eens in de paar duizend jaar vallen ze op aarde. En mochten we de pech hebben dat zo’n voorwerp niet op een oceaan, woestijn of dunbevolkt gebied klapt, dan legt deze zonder pardon een metropool in puin. Maar hoewel wetenschappers ook van deze categorie geen enkel voorbeeld kennen dat op aarde afkoerst, is er ook slecht nieuws: de meeste ruimtestenen van dit type zijn nog niet in kaart gebracht. Kenners schatten dat we van dit type kosmisch gesteente pas een grove 40 procent hebben ontdekt. Dat hangt bovenal af van het formaat van de ruimtesteen. En, net zo belangrijk: van hoe ver die is verwijderd van de aarde op het moment dat we hem ontdekken. Hoe verder weg, hoe kleiner het zetje dat nodig is om te zorgen dat zo’n steen de aarde mist. Zie je hem een jaar of tien voor de inslag al aankomen, dan komt het wel goed. En ook met een waarschuwing één jaar van tevoren lukt het nog nét. Maar ontdekken astronomen hem veel korter van tevoren, dan ontbreekt waarschijnlijk de tijd om de steen weg te duwen. Bovendien kun je met een Dart-achtige sonde niet zomaar elke ruimtesteen in beweging krijgen. Zo’n kosmische kogel zorgt voor iets dat fysici ‘impulsoverdracht’ noemen. De impuls – de massa van een voorwerp maal de snelheid – is in de natuurkunde een maat voor de zet die je meegeeft. Schiet een knikker tegen een knikker en de impulsoverdracht is groot genoeg om deze in beweging te brengen. Schiet diezelfde knikker tegen een auto en je krijgt hem vermoedelijk niet aan het rollen. Ook niet als de auto van de handrem staat. De energie die vrijkomt bij de impulsoverdracht van de Dart – gewicht: 570 kilogram – is op de schaal van door mensen gemaakte knallen dan ook relatief bescheiden. Ter vergelijking: de kernbom die de Amerikanen in de Tweede Wereldoorlog op de Japanse stad Hiroshima lieten vallen, is grofweg zesduizend maal krachtiger. De Nasa en Esa schatten dat dit soort kosmische kogels daarom alleen geschikt zijn voor ruimtestenen met diameters van 50 tot 200 meter, de categorie met de potentie tot ‘regionale verwoesting’, dus. Hebben we de pech dat een flink forser exemplaar – vanaf 500 meter, tot misschien zelfs enkele kilometers – op de aarde afraast, dan zijn andere middelen nodig. In de draaiboeken van ruimtevaartorganisaties blijft op een gegeven moment alleen nog een kernbom over als optie. Niet om direct óp de planetoïde te knallen overigens, zoals men in Hollywoodfilms als Armageddon en Deep Impact wel deed. Dat is niet zo slim: de steen kan dan in stukken breken, zonder dat je nog kunt voorspellen waar die brokken terecht gaan komen. In plaats daarvan kun je zo’n bom beter vlakbij laten ontploffen. De knal – de planetoïde zou bekogeld worden met vrijkomende neutronen – levert dan de energie om zo’n ruimtesteen een zet te geven. Dat zou overigens slechts een laatste redmiddel zijn, en per definitie een primeur. Kernbommen de ruimte inschieten is, vanwege de grote mogelijke gevolgen van een ongeluk, verboden door internationale verdragen. Hoe zwaar een sonde moet zijn, op welke afstand tot de aarde een missie zoals Dart nog zin zou hebben, en vanaf welk formaat en op welke afstand van een planetoïde een atoombom de enige resterende optie is: dat zijn de vragen die deze eerste testmissie moet beantwoorden. Als alles naar wens verloopt, worden ze van maandag op dinsdag met één letterlijke klap opgehelderd, zodat we onze beste botsingsmodellen voor het eerst kunnen ijken aan de onbarmhartige werkelijkheid van de diepe kosmos.||https://www.volkskrant.nl/wetenschap/primeur-met-een-kosmische-kogel-gaat-de-mensheid-voor-het-eerst-de-baan-veranderen-van-een-ander-hemellichaam~ba2d58da/
2022-09-23||Het Nieuw-Zeelandse eiland Rakiura wordt compleet roofdiervrij gemaakt – is dat een goed idee?||Laten we beginnen bij de kakapo, een niet-vliegende papegaai. Toen die vogelsoort uit Nieuw-Zeeland begin jaren tachtig op het punt stond uit te sterven, werd een drastisch besluit genomen. De hele populatie werd van het eiland Rakiura, in het uiterste zuiden van Nieuw-Zeeland, verhuisd naar enkele kleinere eilandjes in de buurt. Alleen daar zouden ze veilig zijn voor roofdieren. En ja, ze zijn er nog, 252 stuks om precies te zijn: groengele vogels die ’s nachts wakker worden en door de bossen struinen, terwijl ze met hun grote ogen onschuldig de wereld in kijken. Het probleem van de kakapo is het probleem van vele vogels, reptielen en insecten in Nieuw-Zeeland: ze zijn niet opgewassen tegen de zoogdieren die de laatste eeuwen met de mens mee naar de eilanden zijn gekomen. Tientallen miljoenen jaren lang evolueerden ze zonder dat er in de verste verte een landroofdier te bekennen was. Het maakte de inheemse fauna weerloos tegen de katten, ratten en voskoesoes (een buideldier) die het land nu in groten getale bevolken. Maar sinds kort is er hoop voor de kakapo. Natuurbeschermers en wetenschappers kondigden deze zomer een project aan waarvan de omvang nauwelijks te overzien is: ze willen heel Rakiura, ook wel bekend als Stewart-eiland, ‘predator-free’ maken. En dat voor een eiland dat even groot is als de provincie Zeeland, waar 400 mensen leven en jaarlijks 30 duizend toeristen komen. Het is nog maar het begin. Nieuw-Zeeland streeft ernaar in 2050 volledig roofdiervrij te zijn: alle ratten, hermelijnen en voskoesoes moeten verdwijnen. ‘We werken aan een Aotearoa (Maori-naam voor Nieuw-Zeeland, red.) waar onze inheemse soorten behoed worden voor uitsterving en met ons in voorspoed leven’, meldt een website van de overheid. De hoop is dat Rakiura model kan staan voor wat er moet gebeuren in het hele land. ‘Het is geen nieuw idee om op een heel eiland de roofdieren uit te roeien’, zegt Campbell Leckie, directeur van het project Predator Free Rakiura, een samenwerking tussen onder meer overheden, Maori-vertegenwoordigers en lokale (toeristische) bedrijven. ‘Nieuw-Zeeland kent een vrije lange geschiedenis op dat gebied. Maar de schaal waarop we het nu gaan proberen, is ongekend.’ Ja, deze missie kan slagen, denkt Leckie. Hij heeft op Rakiura zes diersoorten op de korrel: drie soorten ratten, verwilderde katten, voskoesoes en egels. Honderdduizenden dieren in totaal. ‘Het zal niet gemakkelijk zijn, het wordt absoluut een uitdaging, maar het kan. In de laatste vijf jaar is er veel veranderd: we hebben nu de visie én de technieken om dit te laten lukken.’ Hij vertelt over vallen die zijn uitgerust met een draadloze verbinding, zodat ze kunnen doorgeven of er een dier in zit. ‘Vroeger moest iemand al die vallen langs, nu weet je precies waar je moet zijn.’ Ook zijn er ontwikkelingen met lokstoffen die heel lang blijven werken. En dan zijn er camera’s die worden uitgerust met kunstmatige intelligentie, zodat ze grote gebieden kunnen afspeuren naar ongewenste diersoorten. Mocht er na het uitroeien toch een nieuwe rat of voskoesoe opduiken, dan kan met behulp daarvan snel actie worden ondernomen. Om dat alles in de praktijk te brengen, is geld nodig, veel geld. Leckie denkt aan een bedrag van omgerekend 50 tot 60 miljoen euro. Voor de eerste jaren, waarin een gedetailleerd plan van aanpak wordt uitgedacht, kwam de financiering deze zomer rond. Predator Free Rakiura en het nationale onderzoeksinstituut Manaaki Whenua – Landcare Research trekken samen 1,7 miljoen euro uit. Ook voor wetenschappers is dit project heel interessant, zegt Chris Jones, teamleider faunabeheer en ecologie voor natuurbehoud bij het onderzoeksinstituut. ‘Voor elk plaagdier moeten we erachter komen hoeveel ervan zijn, waar ze leven en wat de beste manier is om ze weg te krijgen. Egels, bijvoorbeeld, zijn nog nooit compleet uitgeroeid. En in welke volgorde moet je te werk gaan? Je wilt niet dat je bijvoorbeeld ratten wegvangt, en dat de katten dan nog actiever achter de vogels aangaan. Daarnaast zijn er ook statistische vragen: hoe weet je dat de laatste rat of egel weg is?’ Dit zijn een paar van de onderzoeksvragen waaraan hij denkt, maar hij heeft nog geen kant-en-klaar lijstje klaarliggen, benadrukt Jones. ‘Historisch gezien kwamen wetenschappers met grootse ideeën en die gingen ze dan testen’, zegt hij. ‘Zo arrogant willen we nu niet zijn. We willen samen met de lokale gemeenschap, ook met de Maori’s, bepalen welke kennis er nodig is. Misschien is dat het spannendste aan dit project.’ Ja, zegt Luis Valente, evolutionair bioloog en onderzoeker bij Naturalis, het is een goed idee om Rakiura roofdiervrij te maken. ‘Het is de enige manier om de biodiversiteit op dit eiland te redden’, verzekert hij. Volgens hem is het uitroeien van geïntroduceerde dieren de effectiefste manier om oorspronkelijke natuur te beschermen: uit een Amerikaanse studie uit 2016, waarin 251 uitroeiingsoperaties op een rij werden gezet, bleek bijvoorbeeld dat 236 inheemse diersoorten daarvan hadden geprofiteerd. Hun aantal of verspreiding nam toe. De natuur in Nieuw-Zeeland is deze inspanning absoluut waard, vindt Valente. ‘Juist omdat Nieuw-Zeeland al zo lang afgezonderd is van de rest van de wereld, zijn hier diersoorten ontstaan die je nergens anders vindt. Brughagedissen bijvoorbeeld, een grote reptielensoort die heel anders is dan al zijn verwanten. Veel van die unieke diersoorten zijn al uitgestorven: van de zeventig vogelsoorten op land zijn er al dertig verdwenen. Als je niets doet, gaat dat zo door.’ Aan Campbell Leckie van Predator Free Rakiura de opdracht om dat scenario af te wenden. Over twintig jaar, hoopt hij, is de lucht van Rakiura weer gevuld met vogels die nu met uitsterven bedreigd zijn. De kiwi, ook zo’n kleine loopvogel, zwerft dan ’s nachts bij de mensen door de tuinen, veel vaker dan nu het geval is. ‘En’, zegt hij, ‘er zullen ook veel meer toeristen komen, en inwoners die van het toerisme kunnen leven.’ Maar de belangrijkste verandering zal een andere zijn, zegt hij. ‘Als dit lukt, laten we zien hoe ver je kunt gaan om de natuur te beschermen. Dit kan een keerpunt worden voor wat mensen voor mogelijk houden.’||https://www.volkskrant.nl/wetenschap/het-nieuw-zeelandse-eiland-rakiura-wordt-compleet-roofdiervrij-gemaakt-is-dat-een-goed-idee~b50c6fa4/
2022-09-23||De geest in de machine||Zie je wel, kunstmatige intelligentie (AI) trekt haar eigen plan en herbergt duistere krachten. Dit soort commentaren duiken de laatste tijd op als reactie op de geheimzinnige en afzichtelijke horrorvrouw genaamd Loab die door een AI-programma is gecreëerd. Het verhaal achter de horrorcreatie is opmerkelijk. Het begon een paar maanden terug, toen een muzikant wat aan het stoeien was met een AI-programma waarmee je plaatjes kan genereren op basis van een tekstopdracht. Hij ‘ontdekte’ toen bij toeval een horrorgedaante, die hij Loab noemde. De simpelste manier om zo’n programma een afbeelding te laten maken, is in woorden omschrijven wat je wilt zien: een groene schuur op een berg, badend in het avondlicht, met in de deuropening Gargamel op een zebra, om maar wat te noemen. Maar je kunt sommige programma’s ook vertellen dat je juist het tegenovergestelde wilt. Dat deed die muzikant: geef me het tegenovergestelde van ‘Brando’. De computer kwam daarop met een soort logo van een zwart kasteel met daarop de tekst DIGITA PNTICS. Waarom precies deze afbeelding? Daar kan niemand een zinnig woord op zeggen. Vervolgens vroeg de man van dit plaatje opnieuw het tegenovergestelde te maken. Het is goed om te beseffen dat AI geen wiskunde is. Het tegenovergestelde van het tegenovergestelde is niet de oorspronkelijke waarde. Géén Brando dus, maar een afbeelding van een horror-achtige vrouw met absurd rode wangen. Welkom Loab, genoemd naar een flard tekst in één van de plaatjes waarop Loab lijkt te staan. Hierna ging het van kwaad tot erger. Loab blijkt namelijk nogal hardnekkig aanwezig te zijn. Een andere optie van de plaatjesmaaksoftware is om twee plaatjes te ‘mengen’. Iedere keer dat Loab wordt gecombineerd met een willekeurig andere afbeelding, is het resultaat een nóg engere versie van Loab. De AI maakt geen gemiddelde van twee bestaande platen, maar presenteert iets nieuws. En zo duikt Loab in steeds wisselende gedaanten op, en komt er zelfs een baby-Loab op de wereld. Het interessante van programma’s als Dall-E 2 en Midjourney is dat ze nu ook voor relatieve buitenstaanders en leken een inkijkje in hun werking geven. Soms wordt pijnlijk duidelijk wat er mis is, bijvoorbeeld als het programma met stereotiepe, racistische of misogyne resultaten komt. Die zijn het gevolg van de datasets (de foto’s inclusief omschrijvingen) waarmee de systemen zijn getraind. Maar dergelijk inzicht is het topje van de ijsberg. Loab laat juist feilloos zien dat we eigenlijk heel weinig snappen van de werking van die programma's. Waarom komt het programma de ene keer met plaatje a en de volgende keer met een heel andere afbeelding, terwijl het toch echt dezelfde opdracht meekreeg? En waarom is het resultaat de ene keer ongelofelijk indrukwekkend, terwijl het programma een volgende keer een fout maakt (een vrouw met drie armen bijvoorbeeld) die een peuter niet zou maken? Wat leert Loab ons? Niet dat er duistere horrorwezens diep in AI verborgen zitten. Wel dat ons begrip van AI beperkt is.||https://www.volkskrant.nl/wetenschap/de-geest-in-de-machine~b1e9c5a7/
2022-09-23||Egyptenaren bouwen piramide van plastic afval||Mogelijk dat uw aandacht in eerste instantie uitgaat naar Hager Mohamed, alias Miss Egypt 2022, maar de bedoeling is dat het oog blijft hangen bij haar achtergrond. Mohamed poseert voor haar selfie bij ‘de hoogste plastic piramide van de wereld’. Die werd in het Egyptische Giza, op de westelijke oever van de Nijl, in 45 dagen opgebouwd uit zo’n 250 duizend plastic flessen en ander afval dat vrijwilligers van de organisatie The Very Nile en vissers sinds 2018 uit het water van de Nijl hebben gevist. De berg weegt zo’n 7.500 kilo en staat symbool voor de plasticvervuiling in de wereld. Vissers werkten mee aan het project omdat zij door vervuiling minder vis vangen. Voor het opvissen van de plastic flessen uit het water kregen zij een vergoeding. De flessen zullen worden hergebruikt in de textielindustrie, die er onder meer tassen en T-shirts van fabriceert.||https://www.volkskrant.nl/wetenschap/egyptenaren-bouwen-piramide-van-plastic-afval~b6dc36b7/
2022-09-23||Als ik de foto van mijn nichtje like, ben ik de 46-jarige die een foto liket van een 14-jarige in sexy outfit||Dat mijn tienernichtjes en -achternichtjes op Instagram zitten: leuk! Dat ze foto’s van hun vakanties posten: nul problemen mee natuurlijk. Dat ze dat volgens de Instraditie doen in Kardashian/fitgirl/Doutzen-achtige outfits en in Kardashian/fitgirl/Doutzen-achtige poses: prima. Je draagt waar je je lekker bij voelt, je poseert hoe jij dat wilt. Alleen kom ik dus in de problemen als ik een vakantiefoto van ze wil liken. Want daar staat mijn nichtje, op Mallorca, op het strand: ‘Supervakantie, helemaal te gek hier.’ En dát wil ik liken. Superleuk voor haar, die supervakantie. Maar ze staat daar met de arm achter haar hoofd en een halve duckface, in een weinig verhullende zomeroutfit. Nogmaals: good for her. Alleen, als ik die foto like, dan ben ik de 46-jarige getrouwde vader die een foto liket van een 14-jarige in een best wel sexy outfit in een semi-uitdagende pose. En die gast wil ik niet zijn. Maar ik vind het wél leuk om op de hoogte te blijven van mijn (achter)nichtjes en als ik hun foto’s niet like, denkt het Insta-algoritme dat ik niet in ze geïnteresseerd ben en krijg ik minder foto’s van ze te zien. Dus om ze in mijn timeline te houden moet ik de foto liken. Maar als ik de foto wel like, denkt A) mijn (achter)nichtje dan: ‘De creep, hij liket een foto van mij in bikini’, B) het Insta-algoritme dan ‘Oké, deze 46-jarige gast is geïnteresseerd in tienermeisjes aan de schaarser geklede zijde van het spectrum, daar gaan we meer van laten zien’, óf C) het Insta-algoritme dan ‘Oké, deze ranzige 46-jarige heeft iets te veel interesse in zomers geklede tienermeisjes, éven melden bij de zedenpolitie’? Algoritmes zijn onvoorspelbaar, je weet vaak niet wat ze doen op basis van je input. Dus daar zit ik met mijn vinger boven het like-hartje, te twijfelen. Eigenlijk zou er een alternatief voor de Insta-like moeten zijn. Zoals Facebook het assortiment gevoelsreacties uitbreidde met icoontjes van een hartje, ik geef om je, keihard lachen, verbluft, verdriet en boosheid. Misschien kan Instagram ook een icoontje toevoegen, het ‘Hé ik vind je foto op een persoonlijk niveau leuk, aangezien we familie zijn, maar lees er verder vooral niks in’-icoontje. Hoewel, dat is natuurlijk weer precies het icoontje dat de échte creeps gaan gebruiken als ze tienermeiden willen volgen. Misschien moet ik gewoon aan mijn (achter)nichtjes vragen om voortaan twee foto’s tegelijk te plaatsen. De gewone, voor hun vriendenkring, met de gangbare tiener-Insta-pose en -kleding, en dan als tweede een foto op dezelfde plaats, maar in een hooggesloten coltrui en aan de hand van hun vader. Liefst met papa getagd. Kan ik díé foto liken. En dan maar hopen dat Insta dan niet gaat denken dat ik bovenmatig geïnteresseerd ben in middelbare mannen die hand in hand lopen met tienermeisjes. Jasper op Instagram Twitter: @jaspervankuijk||https://www.volkskrant.nl/wetenschap/als-ik-de-foto-van-mijn-nichtje-like-ben-ik-de-46-jarige-die-een-foto-liket-van-een-14-jarige-in-sexy-outfit~bffcf001/
2022-09-23||Interview met... Tineke Schouten||TS: ‘Ja.’ De documentaire De vele gezichten van Tineke Schouten is op zaterdag 24 september om 22.15 uur te zien bij BNNVara op NPO 1.||https://www.volkskrant.nl/cultuur-media/interview-met-tineke-schouten~bc8714c6/
2022-09-23||Ragout krijgt prijsplafond zodat middeninkomens deze Kerst niet zonder zitten||Vooral de lagere middeninkomens worden met het prijsplafond ontzien. Daarmee breekt het kabinet met eerder beleid, dat vooral ten goede kwam aan bedrijven en vermogende particulieren met onbeperkte toegang tot ragout. Pas nu niet alleen gezinnen aan de onderkant van de samenleving, maar ook ‘normale Nederlanders’ die modaal verdienen in het gedrang komen, roert het kabinet zich in de prijs van ragout. ‘We leven in toenemende mate in een tijd van economische en ecologische onzekerheid’, zegt minister-president Mark Rutte. ‘Daarnaast is de Russische inval in Oekraïne een onzekere factor. We moeten accepteren dat ragout niet altijd vanzelfsprekend is. Natuurlijk betekent de huidige ragoutcrisis niet dat de gewone man hoeft te stoppen met ragout eten. Juist de VVD is van mening dat vleespap bij de kerstdagen hoort, maar we moeten als samenleving beseffen dat er niks mis is met af en toe gourmetten of wat vaker rollade eten.’ De hoogte van het prijsplafond is gebaseerd op normaal ragoutverbruik. Rutte: ‘Als je op Eerste Kerstdag én Tweede Kerstdag ragout eet, wegens een scheiding ook Derde Kerstdag viert en dan op Oudjaarsdag nog een keer ragout eet, dan is dat natuurlijk prima, maar dan betaal je met Oudjaar wel gewoon het volle pond.’ De meerderheid van de oppositie steunt het plan, hopend dat zo min mogelijk gezinnen deze feestdagen lege pasteitjes moeten eten. Wel vraagt de oppositie zich af of het kabinet genoeg rekening houdt met huishoudens die zelf slachtafval verwerken.||https://www.volkskrant.nl/cultuur-media/ragout-krijgt-prijsplafond-zodat-middeninkomens-deze-kerst-niet-zonder-zitten~bc14f36b/
2022-09-23||Filantropie is een stuk minder sympathiek als het ook een slimme manier van belasting ontwijken is||Hoppa! Yvon Chouinard, oprichter van het outdoorkledingmerk Patagonia, ‘geeft zijn bedrijf aan het klimaat’. Met een sympathieke constructie steekt hij zijn familieaandelen in twee fondsen ‘om de planeet te redden’. Die fondsen gaan zo’n 100 miljoen euro per jaar uitkeren aan projecten die natuur en biodiversiteit beschermen. 100 miljoen! Hoogleraar filantropie René Bekkers bleek iets minder onder de indruk van dit bedrag: ‘Vergeleken met de 374 miljoen euro (in 2020) van de Postcode Loterij in Nederland, is 100 miljoen euro niet uitzonderlijk veel.’ Maar het geld van de Postcode Loterij komt dan wel weer van een heleboel losse donateurs en gaat ook naar een heleboel verschillende soorten goede doelen. Hoeveel is 100 miljoen nu eigenlijk? In de week van Prinsjesdag vliegen dit soort grote bedragen door de lucht en ik vind het altijd fijn om zulke bedragen vanuit verschillende perspectieven te bekijken. Je kunt met 100 miljoen een jaar lang voor alle huishoudens in Heerlen hun energierekening met 200 euro per maand verlagen. Je hebt aan de andere kant maar liefst 170 keer 100 miljoen euro nodig voor het herstelpakket voor de koopkracht dat het kabinet dinsdag presenteerde. Met 100 miljoen euro kun je voor iedere Nederlander een Donald Duck-pocket kopen. Je kunt Deloitte er iets meer dan 16 rapporten over de mondkapjesdeal van laten maken. Met 100 miljoen kun je jezelf ‘gillend rijk’ noemen. En dat bedrag gaat dus jaarlijks vanuit Patagonia via fondsen naar biodiversiteit en natuur. Heel sympathiek. Laatst sprak ik met een vriend over hoe jammer ik het vond dat Nederlandse miljardairs niet vaker zoiets doen. In Duitsland leerde ik dit jaar de Klaus Tschira-stichting kennen, opgericht door de inmiddels overleden natuurkundige Tschira die steenrijk werd met softwarebedrijf SAP. De stichting geeft jaarlijks ettelijke miljoenen aan projecten die de exacte vakken stimuleren. Complete universiteitsgebouwen, instituten, allerlei congressen en mooie projecten worden door de stichting betaald. (Hier denk ik graag aan als ik weer eens worstel met het niet per se heel gebruiksvriendelijke SAP-systeem van mijn universiteit.) De vriend aan wie ik dit vertelde was een stuk minder onder de indruk. Was dit niet enorm ondemocratisch? Waarom zou een stichting over dit soort dingen moeten beslissen, zou dat niet veel beter van gemeenschapsgeld betaald kunnen worden? Ik dacht terug aan de inmiddels legendarische speech van Rutger Bregman op het World Economic Forum in Davos in 2019. Bij een paneldiscussie over vermogensongelijkheid raasde hij tegen de allerrijksten: ‘Houd eens op met praten over filantropie, ga het eens hebben over belasting. We kunnen Bono nog wel een keer uitnodigen, maar we moeten praten over belasting. (…) Belasting, belasting, belasting. De rest is volgens mij allemaal bullshit.’ Filantropie is ook gelijk een stuk minder sympathiek als het tegelijk een slimme manier van belastingontwijking is. Ik was dan ook een beetje teleurgesteld toen ik bij Bloomberg las dat Yvon Chouinard van Patagonia met zijn sympathieke constructie blijkbaar een belastingaanslag van 700 miljoen euro voorkomt. Ik geloof dat mijn vriend en Rutger Bregman (in willekeurige volgorde) gelijk hebben. Liefdadigheid lijkt aardig, maar het is niet erg democratisch.||https://www.volkskrant.nl/wetenschap/filantropie-is-een-stuk-minder-sympathiek-als-het-ook-een-slimme-manier-van-belasting-ontwijken-is~b74237b6/
2022-09-23||Ik zat gevangen tussen de man, de vrouw en het bankje. Had ik soms een vluchtweg nodig? Hoe dom zag ik eruit?||Aan het einde van de middag zat ik op een bankje, diep in het park, toen er twee dertigers, een man en een vrouw, op een damesfietsje naar me toe kwamen. De man zette de fiets schuin links voor me neer, de vrouw ging schuin rechts voor me staan, zodat ik tussen hen en het bankje gevangen zat – had ik soms een vluchtweg nodig? Het verschil in kennis tussen mensen onderling is zo oneindig veel kleiner dan het verschil tussen wat mensen weten en wat niet, dat het, ook al gezien de onkenbaarheid van alles, waarover W.F. Hermans zo mooi schreef, niet aangaat om over slimme en domme mensen te spreken, maar deze twee begonnen me zo uitdrukkingsloos aan te kijken dat ik in de verleiding kwam. We komen uit Sneek, zei de man. Waar is het winkelcentrum? Hoe komen we in de stad? Dáár, die kant moeten jullie op, wees ik snel, want meteen vroeg ik me af: klopt dit wel, is dit wel waar? Hebben ze echt 77 kilometer afgelegd op een kreukelfietsje om tegen sluitingstijd het winkelcentrum van Groningen te bezoeken, de vrouw achterop, die zwaar kon zijn, want al weet niemand waarom, sommige vormen van domheid hebben een hoog soortelijk gewicht. De vrouw vroeg: zijn de winkels open? Ja, zei ik, maar niet meer lang, een halfuur, hooguit, dus jullie hebben haast. De man knikte en stak een sigaret op, de vrouw stak er ook een in haar mond. Ze wisselde een snelle blik met haar vriend en begon toen weer naar mij te kijken met ogen waaruit ik nog steeds niets kon opmaken. Zo, zei ze, even een sigaretje. Ik dacht aan het toneelstuk Pretpark van Jibbe Willems, waarin een vader en een dochter in een geïsoleerd boshuisje bezoek krijgen van een even onpeilbaar drietal dat, uit teleurstelling dat vader en dochter niet zo blij met ze zijn als zij met hen, de ontmoeting zo heel geleidelijk laten ontsporen in wreedheid en vernedering. Het bracht me op de vraag: hoe dom zag ik er zelf eigenlijk uit? Hoe keek ik uit mijn ogen? Het moest niet meevallen – ruimschoots dom genoeg om de bezoekers uit Sneek te laten denken dat ik hen wel zou geloven en me in hun invloed zou laten trekken, mee zou laten voeren in hun plannen, die me misschien wel voor de eerlijke vinder zouden achterlaten, vastgebonden achter het bankje, zonder geld, pasjes en waardigheid. Ik moest ook richting het centrum, normaal gesproken was ik een eindje met ze meegefietst, maar voor de zekerheid stond ik op, zei dat ik helaas weg moest en fietste gauw de verkeerde kant op, mijn nieuwe vrienden of moordenaars achterlatend in verbazing, teleurstelling of, het bleef nog steeds een mogelijkheid, volkomen blanco. Met een omweg fietste ik naar huis, zonder te weten of ik slim aan een sinister plan was ontsnapt of domweg te veel las.||https://www.volkskrant.nl/columns-opinie/ik-zat-gevangen-tussen-de-man-de-vrouw-en-het-bankje-had-ik-soms-een-vluchtweg-nodig-hoe-dom-zag-ik-eruit~b5de88fa/
2022-09-23||Welk boek is echt heel belangrijk? De jury van een nieuwe prijs weet het wel: dat van Tom Naegels||Welk boek is belangrijk? Hangt ervan af aan wie je het vraagt natuurlijk. De Bijbel, zullen veel gelovigen zeggen, nee, de Koran! The Origin of Species, roepen de atheïsten. Relativiteit van Einstein voor de wetenschappers. Het werk van Aristoteles voor de filosofen, De tweede sekse van De Beauvoir voor de feministen, De vorst van Niccolò Machiavelli voor de politici, Animal Liberation van Peter Singer voor de veganisten, Lonely Planet voor de backpacker, Dr. Spock voor nieuwe ouders, Mein Kampf voor de nazi’s, Harry Potter voor de millennials, Het grote boek van Kikker en Eend voor mijn dochter. ‘Theorieboek rijbewijs B’, opperde mijn man, ‘heeft mijn leven veranderd.’ Voor mij persoonlijk? Misschien wel Kleine ijsbeer, een kinderboek van vroeger. Uit dat boek las ik bewust mijn eerste woordje: Wit (het speelde op de Noordpool). Altijd onthouden omdat ik verpletterd werd door het besef: ik kan lezen – van klein belang voor de mensheid, van groot belang voor mij. De Stichting Prijs voor het Belangrijkste Boek van het Jaar heeft een eenduidiger antwoord op de vraag, en wel in de vorm van een nieuwe prijs, u voelt ’m al aankomen: De Prijs voor het Belangrijkste Boek van het Jaar. ‘Het Belangrijkste Boek van het Jaar is een boek dat je nu moet lezen om deze tijd te begrijpen; het is relevant, invloedrijk en biedt een nieuw perspectief. Het is niet alleen gebaseerd op diepgaand onderzoek, maar ook nog eens origineel en uitstekend geschreven’, aldus de stichting. De winnaar van de eerste editie (en van een bedrag van vijftienduizend euro) is de Vlaming Tom Naegels met het boek Nieuw België – Een migratiegeschiedenis. Een titel die klinkt als het hoofdpijndossier van een uitgebluste ambtenaar, maar niks daarvan, het is een relevant, invloedrijk boek dat een nieuw perspectief biedt, vindt de jury, die het werk uit bijna vierhonderd inzendingen koos. ‘Met een kritische, empathische, en nooit vooringenomen blik beschrijft Tom Naegels hoe in de loop van de twintigste eeuw migratie in West-Europa werd vormgegeven, door de politiek en onder druk van werkgevers die goedkope arbeidskrachten verlangden voor vaak hard fysiek, weinig aantrekkelijk werk. Naegels schreef een grondig geresearcht, meeslepend verteld en prachtig uitgegeven boek dat ook buiten ‘Nieuw België’ brede weerklank verdient.’ Dat is duidelijk. Move over, Kleine ijsbeer.||https://www.volkskrant.nl/cultuur-media/welk-boek-is-echt-heel-belangrijk-de-jury-van-een-nieuwe-prijs-weet-het-wel-dat-van-tom-naegels~b35c1695/
2022-09-23||Gidi Heesakkers bezorgt de krant na bij Harry van de Worp in Epe, waar de bezorger probeert er voor 12 uur te zijn||Wie: Harry van de WorpWoonplaats: EpeAfstand: 98 kmBeweegtijd: 3 uur en 11 minuten Het gras in de achtertuin van Harry van de Worp (70) is groen. Echt heel groen. Ik constateer dit een paar dagen voor geklaag over hoe droog alles is overgaat in geklaag over hoe vervelend het is als het bijna onafgebroken regent. Achterin staat een tuinhuis dat Peanuts heet. ‘De vorige eigenaar heeft het tuinhuis die naam gegeven omdat het zo makkelijk in elkaar te zetten was’, zegt Harry. We zitten in de zon op het terras met koffie en een plak cake en horen snoeigeluiden bij de buren, waar het gras dus onmogelijk groener kan zijn. Harry schaamt zich haast voor zijn niet-gele gazon, dat hij te danken heeft aan een schoonzoon die op zijn beurt geen last heeft van sproeischaamte. ‘Die spuit maar en die spuit maar!’ Hij onderhield de tuin terwijl Harry en zijn vrouw acht weken verbleven in hun Franse vakantiehuis in de Ardèche, op een heuvel die uitkijkt in de richting van Privas. Ze hebben het al dertig jaar. ‘Sinds we terug zijn heb ik niet meer gesproeid, want mijn vrouw is daar nogal een tegenstander van.’ Vakantiehuis is eigenlijk het verkeerde woord. ‘Als je niet meer werkt, is het geen vakantiehuis meer. Sowieso: als je niet wilt werken in de vakantie moet je geen tweede huis in Frankrijk kopen. Je bent altijd een paar dagen bezig om het spul weer in het gelid te zetten.’ Ze zijn sinds drie weken weer in Epe, waar het sindsdien elke ochtend de vraag is of er wel of geen krant is bezorgd. Vandaag ontving Harry per mail een aankondiging van een probleem. Hij leest voor: ‘Tot onze spijt bestaat de kans dat uw vertrouwde krant komende week later wordt bezorgd door een tekort aan bezorgers in uw wijk. We doen onze uiterste best om de krant voor 12 uur te bezorgen.’ Dan: ‘Nou, hij was er niet voor 12 uur. Hij was er niet.’ Nu is-ie er wel. Als ik Harry van de Worp vraag wat hij vandaag heeft gedaan, vertelt hij dat hij een rotte plek in een deur heeft behandeld met tweecomponentenlijm. Boven ligt een van de kleinkinderen een middagdutje te doen. In Frankrijk hadden de buren hun kleinkinderen op bezoek, wat volgens Harry ‘toch wel een trigger’ was. ‘Ze waren aan het spelen in het zwembad. Mijn vrouw zei: ‘Moet je eens horen, wat leuk, die spelende kinderen.’ Acht weken zonder de kleinkinderen vonden we wel lang, hoor.’ Ze wonen aan de rand van het bos, waar ik zo doorheen fiets naar station ’t Harde, over een heuvel die ze hier ‘de Knobbel’ noemen. Met de krant probeert Harry van de Worp een dor blad van het gazon te zwiepen. Het blijkt bij nader inzien een kikkertje te zijn. Hopelijk slaapt het kleinkind boven nog even door. Kan hij lezen.||https://www.volkskrant.nl/cultuur-media/gidi-heesakkers-bezorgt-de-krant-na-bij-harry-van-de-worp-in-epe-waar-de-bezorger-probeert-er-voor-12-uur-te-zijn~b305b53a/
2022-09-23||Het begeerde aardewerk bleek een doodsimpel, puskleurig kommetje, zó weggelopen uit de Blokker||Op dagen dat het vuilnis wordt opgehaald kijk ik altijd even of er iets van mijn gading bij is. Onlangs zag ik naast de container een soepkom staan. Een lelijke, pusgroene kom. Ik dacht meteen aan Jan Wolkers en zijn Chü-lu-hsienschaaltje. Ik verslond alles van die man, als tiener. Ik had toen nog weinig inzicht in wat goede en slechte boeken waren: bij nader inzien is De walgvogel niet zo best, maar ik vond het geweldig want er kwam seks in voor, en niet zuinig ook. De walgvogel is een geschiedenis van een onmogelijke liefde voor het mooie, naïeve huishoudschoolmeisje Lien. De roman is nogal een herhaling van zetten uit Turks fruit, Terug naar Oegstgeest en Kort Amerikaans eigenlijk (Eros, Thanatos en een beklemmende gereformeerde jeugd), met zijsprongen van de hoofdpersoon Griffioen als soldaat naar Indonesië (tijdens wat toen, in de jaren vijftig, de ‘politionele acties’ heetten) plus hardnekkig, door mij indertijd niet begrepen gedweep met de stokoude Chinese wijsgeer Lao Tse. Wat zegt Lao Tse zoal? ‘Regeer het keizerrijk zoals u een kleine vis zou koken.’ Ik dacht er lang over na. In ons huis werd gekookte vis beschouwd als traktatie, dat wil zeggen, voor de poes. Een wijtinkje kreeg zij, één keer per week. Mijn moeder zette bij het koken de keukendeur open, en toch stonk het hele huis ernaar. Het verband met het regeren van keizerrijken ontging me. Iets anders dat ik niet begreep was de fascinatie van de hoofdpersoon voor stokoud Chinees aardewerk. Er is sprake van een uiterst begerenswaardig kommetje, een zogeheten ‘Chü-lu-hsienschaaltje’. Hij ziet het staan in de winkel van een Chinese handelaar. ‘Toen ik me naar hem omdraaide vroeg ik achteloos wat dat Chü-lu-hsienschaaltje kostte. Hij keek me ineens aan alsof ik een normaal mens met spleetvormige ogen en een gele huid was geworden, boog toen gedienstig voorover, lachte met een mond vol goud en trok een bankje onder een uitstaltafel tevoorschijn, zette dat voor me neer en maakte een mollige handbeweging erboven dat ik kon gaan zitten.’ (Bij veel hedendaagse schrijvers bekruipt je het gevoel dat het gebodene uit hun tenen heeft moeten komen, dat het schrijven geen natuurlijke drang is, maar een uiting van de wens om gezien te worden, niet onopgemerkt te blijven. Maar bij Wolkers, ook zijn mindere werk, voel je dat hij niet anders kán dan schrijven, dat alles eruit moet, als een geiser, als lava. Dat heeft iets sympathieks.) Het schaaltje blijkt onbetaalbaar. Voor mijn geestesoog zag ik dat kommetje: iets overdadigs uit een Donald Duck-schatkist, vol blinkende edelstenen, parels en gouden engeltjes. Logisch, dat zoiets de hebzucht opwekte! Nou ja, ik wist natuurlijk niks van Chinees aardewerk, al vond ik de soepkommetjes bij onze buurtchinees (Tong Ah), met die doorschijnende rijstkorrels, ook heel mooi. Veel later, toen we eindelijk internet hadden, googlede ik hoe zo’n Chü-lu-hsienschaaltje er nou precies uitzag. Groot was mijn teleurstelling. Een doodsimpel, puskleurig kommetje, zó weggelopen uit de Blokker in de jaren zeventig. Ook over (eventueel overdrachtelijke) kommetjes had Lao Tse trouwens een slimme mening. ‘Het zijn is er het voordeel van, maar op het niet zijn berust het eigenlijke gebruik.’ Dat snapte ik wel. Hoe een schaaltje er ook uitziet, het gaat erom dat het iets kan bevatten in zijn holte, het ‘niet zijn’. Zo kreeg ik toch nog iets mee van Chinese wijsbegeerte, in dat verder echt nogal drakerige boek. Inmiddels snap ik het geloof ik ook wel van dat keizerrijk, en die kleine vis. Maar dat kommetje heb ik laten staan. Ik heb al kommetjes zát.||https://www.volkskrant.nl/cultuur-media/het-begeerde-aardewerk-bleek-een-doodsimpel-puskleurig-kommetje-zo-weggelopen-uit-de-blokker~b90b213f/
2022-09-23||Belgische primeur: tv-zender met alleen vrouwensport||Behalve de hoogste vrouwenvoetbalcompetitie in Engeland, gaat de zender ook de Nederlandse, Duitse en Italiaanse voetbalcompetities uitzenden. Daarnaast brengt W-Sport documentaires, onder andere over turnlegende Simone Biles en de tennissters Venus Williams en Naomi Osaka. ‘Met de integratie van W-Sport in ons aanbod, zetten we vrouwensport weer wat meer in de kijker en spelen we in op de stijgende populariteit ervan in ons land’, zegt Stefaan Kestens, verantwoordelijk voor Play Sports, onderdeel van Telenet. ‘Het past in de filosofie van Telenet om meer meisjes en vrouwen aan te moedigen om te sporten. Zo organiseerden we de Soccer Sisters Cup, het eerste straatvoetbaltoernooi in Vlaanderen voor meisjes.’ In de loop van volgend jaar worden mogelijk ook nog Belgische competities aan het aanbod toegevoegd. Aanvankelijk worden de programma’s van W-Sport uitgezonden met het originele commentaar. Vanaf medio 2023 is gedeeltelijk Nederlandstalige ondertiteling voorzien. Belgische tv-klanten van de providers Telenet en Proximus kunnen gratis afstemmen op de nieuwe zender.||https://www.volkskrant.nl/nieuws-achtergrond/belgische-primeur-tv-zender-met-alleen-vrouwensport~b841ef9f/
2022-09-23||Enquête: Nederlanders zijn verdeeld over komst van gedwongen asielzoekerscentrum in eigen gemeente||Het Kieskompas heeft voor het ANP en LocalFocus tussen 31 augustus en 12 september een enquête gehouden onder ongeveer 9000 mensen. 44 procent van de Nederlanders geeft aan bezwaar te hebben tegen een ‘geforceerd’ azc in hun gemeente, terwijl zo’n 46 procent hier geen problemen mee zou hebben. 10 procent staat er neutraal in of heeft geen mening over het onderwerp. Op dit moment is er een landelijk tekort aan opvanglocaties voor asielzoekers. Gemeenten zijn momenteel verantwoordelijk voor het creëren van huisvesting van statushouders. Mede doordat het niet lukt statushouders te huisvesten, zit de asielketen in Nederland verstopt. Statushouders die in Nederland mogen blijven, kunnen geen woonruimte krijgen en blijven daardoor noodgedwongen in een asielzoekerscentrum wonen. Daardoor is er te weinig plek voor nieuwe asielzoekers. Wanneer een gemeente blijft weigeren om de bestemming aan te passen van een gebouw dat als azc kan fungeren, kan het kabinet de gemeente passeren. Begin augustus gebeurde dit voor het eerste in het Overijsselse Albergen (gemeente Tubbergen). Dat leidde in de gemeente tot een protestmars en demonstraties. Jongeren hebben minder vaak bezwaar tegen een azc in hun gemeente dan ouderen. 54 procent van de jongeren vindt het niet erg als het kabinet een locatie in hun gemeente aanwijst, onder 65-plussers is dat 44 procent. Vrouwen hebben minder vaak bezwaar tegen een door het kabinet opgelegd azc dan mannen. Ook tussen regio’s zijn er verschillen: in Zeeland, Limburg en Drenthe heeft meer dan de helft van de respondenten bezwaar tegen de komst van een azc, in Friesland, Noord-Holland en Gelderland heeft juist een meerderheid geen bezwaar tegen een azc. Ondanks de bezwaren leiden asielzoekerscentra niet vaak tot overlast. In de dertig gemeenten waar de grootste azc’s zitten wordt geen of weinig overlast ervaren, meldde nu.nl onlangs na een rondgang.||https://www.volkskrant.nl/nieuws-achtergrond/enquete-nederlanders-zijn-verdeeld-over-komst-van-gedwongen-asielzoekerscentrum-in-eigen-gemeente~b9b7a981/
2022-09-23||Vergoeding aan maatschappijen voor geschrapte vluchten kan Schiphol miljoenen per dag kosten||De noodgreep is een antwoord op de nieuwe problemen die vorige week ontstonden toen de zomerbonus voor beveiligers verdween en van de een op de andere dag veel minder personeel kwam opdagen. De wachtrijen namen weer toe en de luchthaven moest opnieuw vluchten schrappen. Om de lange rijen deze herfst te voorkomen, wil Schiphol tot minimaal eind oktober ruim 12 duizend passagiers minder laten vertrekken. Dit komt boven op het reeds aangekondigde reizigersplafond van 69.500 passagiers. De compensatie voor luchtvaartmaatschappijen, van 350 euro per passagier, is volgens de luchthaven een essentiële maatregel om de drukte dit weekend te beperken. ‘Hiermee hebben we de paar luchtvaartmaatschappijen die nog iets konden betekenen, kunnen overhalen’, laat een woordvoerder weten. ‘We zien dat het heel lastig is voor de vliegmaatschappijen om op korte termijn het aantal passagiers te beperken.’ Het gaat om een tijdelijke financiële stimulans, aldus Schiphol. ‘Die zal gelden tot de effecten van de aangekondigde reductie zichtbaar zijn.’ Wanneer dat precies is, kan de woordvoerder niet zeggen, maar naar verwachting ergens volgende week. ‘Als de onafhankelijke slotcoördinator afspraken heeft gemaakt met de luchtvaartmaatschappijen.’ Hoeveel de noodgreep gaat kosten, is volgens Schiphol onduidelijk. Maar uitgaande van het geschatte aantal geannuleerde tickets kan het flink in de papieren lopen. Als Schiphol de capaciteit met 18 procent reduceert (ruim 12.150 passagiers per dag minder), kan de compensatie ruim 4,2 miljoen euro per dag kosten. Bovendien is het bedrag van 350 euro per ticket relatief hoog als je het relateert aan het omzetverlies, zegt luchtvaarteconoom Rogier Lieshout. ‘Dit is meer dan Schiphol hoeft te doen. Maar het staat niet in verhouding tot de verliezen van de luchtvaartmaatschappijen in de afgelopen maanden.’ Waarom besteedt Schiphol die miljoenen niet aan het doortrekken van de speciale bonusregeling? Die maatregel was effectief om het personeelsbestand tijdelijk op te krikken, zegt FNV-bestuurder Joost van Doesburg. ‘We hebben van mensen gehoord dat ze hun vertrek tijdelijk hebben uitgesteld tot de bonus afliep, sommigen zijn speciaal bij Schiphol komen werken voor de bonus.’ Toch denkt de vakbondsbestuurder dat ook een verlengde bonusregeling slechts een tijdelijke oplossing biedt. ‘De maatregel kost de luchthaven veel geld, deze zomer alleen al tussen de 50- en 60 miljoen euro’, zegt Van Doesburg. ‘Maar bovenal moet het werk weer gaan lonen. De salarissen moeten structureel omhoog en werknemers moeten een rooster krijgen waar ze hun leven omheen kunnen plannen.’ Die plannen laten nog steeds op zich wachten. Een overleg tussen de vakbond en Schiphol vorige week heeft niks concreets opgeleverd, zegt Van Doesburg. ‘We hopen een dezer dagen meer te horen. Elke dag dat het langer duurt, werken de beveiligers onder grote werkdruk. Het versterkt ook de krapte: meer beveiligers zullen door die druk stoppen.’ Schiphol laat desgevraagd weten samen met de vakbonden in gesprek te zijn over structurele oplossingen. Volgens de woordvoerder liggen alle opties op tafel. ‘Denk aan betere werkomstandigheden en arbeidsvoorwaarden.’ Ook voor de luchtvaartmaatschappijen is de vergoeding niet ideaal. Het kan uiteindelijk ook een ‘een sigaar uit eigen doos’ blijken, zegt luchtvaarteconoom Lieshout. ­‘Mogelijk worden de kosten van de schadevergoeding doorberekend in de tarieven die Schiphol bij de luchtvaartmaatschappijen in rekening brengt. Zo’n extra verhoging kan volgend jaar al ingaan.’ Barin, de branchevereniging voor vliegtuigmaatschappijen, stelt met ‘enige tegenzin’ akkoord te zijn gegaan. ‘Het werd duidelijk dat er weer gitzwarte dagen zouden aankomen op Schiphol. Daardoor hebben wij toegezegd’, zegt voorzitter Marnix Fruitema. Toch ziet de belangenorganisatie het plan niet als structurele oplossing. ‘Elke geannuleerde vlucht is slechts een pleister op een zere wond.’ Luchtvaarteconoom Eric Pels sluit zich daarbij aan. Voor een structurele oplossing moet volgens hem bovenal het vliegen duurder worden. ‘De lage lonen zijn het gevolg van het beleid dat de afgelopen jaren is gevoerd: uitbesteden, de concurrentiepositie van Schiphol en KLM in stand houden en de kosten zo laag mogelijk houden. Daar moeten we definitief mee breken.’||https://www.volkskrant.nl/economie/vergoeding-aan-maatschappijen-voor-geschrapte-vluchten-kan-schiphol-miljoenen-per-dag-kosten~b5538928/
2022-09-23||Hoe het energieplafond er dan toch kwam: op 14 september om 9.53 uur krijgen Rutte en Kaag een mail die alles verandert ||Wie het eerst een luchtballon oplaat, is daarna de eigenaar van het idee. Volgens deze Haagse wet zijn PvdA en GroenLinks nu de gelukkige eigenaren van het idee om een plafond voor de energieprijs in te stellen voor kleinverbruikers. Minder gebruikelijk is dat een regeringspartij besluit om ze die eer ook maar gewoon te gunnen. Dat deed Sophie Hermans, fractievoorzitter van de VVD, woensdag wel tijdens de Algemene Politieke Beschouwingen toen ze Jesse Klaver en Attje Kuiken uitgebreid en ruiterlijk bedankte voor het meedenken. Maar wat is er nou eigenlijk gebeurd? Zeker is dat het kabinet aan de vooravond van Prinsjesdag onder stoom en kokend water een ‘energieplafond’ in elkaar knutselde: huishoudens betalen, ongeacht hun inkomen, vanaf 1 november een vaste prijs voor de eerste, zeg 1.200 kubieke meter gas en zo’n 2.500 kilowattuur die zij verbruiken – deze details moeten nog uitgewerkt. Wie meer verbruikt, betaalt de prijs van de energieleverancier. De oppositie toonde zich er deze week in grote lijnen tevreden mee, maar de grote vraag die boven de Algemene Politieke Beschouwingen hing, ging over de totstandkoming: waarom nu pas, en waarom zo chaotisch? Want dat is de andere zekerheid: het plan is zo overhaast tot stand gekomen dat het kabinet er ook donderdag nog niet in slaagde duidelijk te maken hoe het nou precies gaat werken. Zelfs de regeringspartijen bleven nog met grote vragen achter. Het wordt nog heel ingewikkeld om het deze herfst op tijd en zonder complicaties in te voeren. Het debat heeft een maandenlange geschiedenis. In de Tweede Kamer pleit de oppositie al sinds het voorjaar voor ingrijpen in de energieprijzen. Zo dient GroenLinks op 10 maart een motie in om de prijzen voor consumenten te bevriezen en het verschil met de marktprijs uit de schatkist aan energiebedrijven te betalen. Het kabinet ziet er dan nog niets in. Te complex. De ministersploeg houdt vast aan de voorkeur voor een lagere energiebelasting, lagere btw, energiebesparende maatregelen en de energietoeslag voor de laagste inkomens. Een pakket van 7 miljard euro, waarmee het kabinet in het voorjaar de gevolgen van de stijgende energieprijzen hoopt te dempen. En misschien waait het wel over als de energieprijzen gaan dalen. Dat gebeurt niet. In de loop van de zomer dringt door dat het pakket onvoldoende is. Op 30 juni krijgt het kabinet een alarmerende ambtelijke ‘Startnotitie’ over de energieprijzen: 'Voor een gemiddeld huishouden bij een verbruik van 2.250 KWh en 1.200 m3 waren de jaarkosten inclusief alle belastingen tussen 1.500 euro en 1.800 euro. Op basis van de huidige groothandelsprijzen loopt dat op piekmomenten op tot 8.000 inclusief de overheidsondersteuning op de energienota.’ De energieprijzen stijgen gestaag door, de inflatie loopt op tot 12 procent in augustus, meldt het Centraal Bureau voor de Statistiek (CBS). Den Haag verkeert dan nog in zomerrust, in het land begint het te rommelen als de maandbedragen voor huishoudens met flexibele contracten omhoog gieren. Steeds meer gedupeerde mensen weten de (sociale) media en oppositiepartijen als PVV, SP, GroenLinks en PvdA te vinden. Zij bepalen het beeld dat in augustus razendsnel ontstaat rond de energiecrisis: energiearmoede grijpt om zich heen. Het Centraal Planbureau (CPB) waarschuwt dat het aantal mensen onder de armoedegrens nog dit jaar in recordtempo zal toenemen. Dat zal zo’n vaart toch niet lopen, klinkt het dan hier en daar nog binnenskamers binnen de regeringscoalitie. Miljoenen huishoudens met een vast contract hebben voorlopig nergens last van. En de gevolgen vallen ook mee in goed geïsoleerde huizen, zeker als daar zonnepanelen en warmtepompen aanwezig zijn. Deze burgers houden zich rustig. Zo is het ook bij D66 in die dagen nog lang geen code rood. De leverancier van de ministers van Energie (Jetten) en Financiën (Kaag) wordt niet bepaald bestookt met brieven van ongeruste kiezers. Bij de VVD begint het in de loop van die dagen wel voorzichtig te schuiven. Daar krijgen fractiemedewerkers het idee dat de energieprijzen in rap tempo politiek explosief worden als het kabinet niets doet. Hoe moet dat met huishoudens maar ook met het midden- en kleinbedrijf, de ruggegraat van de partij? Het kabinet richt zich vanaf half augustus traditiegetrouw op de begroting voor 2023. De ministers Jetten en Schouten (Armoede) proberen met staatssecretaris Van Rij (Financiën) via de Belastingdienst wel maatregelen in elkaar te zetten om energiearmoede bij de lagere inkomens al in 2022 te voorkomen of te beperken. Het lukt niet, vanwege een bezwaar dat de laatste jaren al vaak een sta-in-de-weg bleek voor politieke wensen: de overbelaste Belastingdienst kan het niet aan. Na alle parlementaire onderzoeken van de afgelopen jaren waaruit bleek dat politici de bezwaren van ambtenaren te vaak negeerden, is dat tegenwoordig een zwaarwegend argument. Ook aan een energieplafond vanaf 1 januari 2023 wordt binnen de coalitie en door ambtenaren op de departementen in die dagen wel nagedacht, maar uitdrukkelijk alleen voor de lagere inkomens, de mensen die echt in acute nood raken. Zo'n plan zou 700 miljoen euro kosten, rekenen ambtenaren voor. Dat bedrag wordt er zelfs al voor gereserveerd. Maar het komt niet naar buiten, want het stuit ook meteen op praktische bezwaren: energiebedrijven weten immers niets van de financiële situatie van hun klanten, dus hoe moeten ze bepalen wie onder zo’n plafond vallen? Het steunpakket van 7 miljard euro moet voor dit jaar volstaan, blijft in augustus daarom dan ook de boodschap van het kabinet naar buiten toe. Pas per 1 januari 2023 zijn aanvullende steunmaatregelen mogelijk. Die worden wel zeer omvangrijk: het kabinet blijkt bereid het minimumloon, de uitkeringen en de toeslagen in één keer fors te verhogen en tegelijkertijd de belasting voor werkenden te verlagen om te voorkomen dat lagere en middeninkomens in de winter in grote problemen komen. Er komt een noodfonds voor huishoudens die dreigen te worden afgesloten door hun energiebedrijf. Het is een ongekende reparatiepoging, met een sterk nivellerend effect op de inkomensverdeling. Maar het neemt de kou niet uit de lucht. De oppositie roert steeds luider de trom dat ook dit jaar extra maatregelen noodzakelijk zijn omdat huishoudens nu al door de hoeven zakken, de boodschappen niet meer kunnen betalen. Bij GroenLinks leidt dat tot actie. Daar is het rekenwonder van de fractie, Senna Maatoug, met PvdA-collega Henk Nijboer aan de slag gegaan. Zij stellen een plan op voor de introductie van een prijsplafond op de energierekeningen. De fractievoorzitters Jesse Klaver en Attje Kuiken sturen dat op 14 september om 9.53 uur aan minister-president Mark Rutte, minister Kaag en de fractievoorzitters van de vier coalitiepartijen. ‘Beste Sigrid en Mark, beste collega’s’, schrijven Kuiken en Klaver. Ze kondigen aan bij het debat over de begroting een voorstel over een energieplafond in te gaan dienen en sturen het vast mee. ‘Omdat we hopen dat jullie dit plan serieus gaan bekijken en gaan steunen. Uiteraard staan we open voor verbeteringen om het nog beter te maken.’ Kaag en fractieleider Sophie Hermans van de VVD reageren. Hermans belt belangstellend om toelichting. Verder blijft het stil, hoewel achter de schermen de boel is wakker geschud. Bij OP1 lichten Klaver en Kuiken hun voorstel ’s avonds toe. Die 14de september blijkt in meer opzichten een cruciale dag. Die dag houdt ook Ursula von der Leyen, voorzitter van de Europese Commissie, de jaarlijkse toespraak over de Staat van de Unie. Indirect reikt zij het kabinet een schaamlap aan om de draai te maken en toch te gaan nadenken over een pakket voor dit jaar. Von der Leyen oppert maatregelen om huishoudens en het midden- en kleinbedrijf te helpen. Daarover moet eind september nog wel worden besloten door de regeringsleiders op een EU-top. Unisono laten ministers daarna plotseling weten dat ‘Brussel’ het nu goed vindt huishoudens te steunen. Een energieplafond mag! ‘We dachten aanvankelijk’, zegt Rutte op Prinsjesdag, ‘dat een ingreep in de energierekening, met een prijsplafond, niet mogelijk was vanwege Europese regelgeving. Maar tien dagen geleden, op een vrijdag, ontstond er in een Europees overleg heel veel draagvlak voor. Grote landen als Duitsland maar ook Frankrijk en wij steunen het. Dat is echt wel een nieuw feit.’ Minister van Sociale Zaken Karien van Gennip vult aan: ‘Het moet mogelijk zijn vanuit Brussel. Dat is op 14 september duidelijk geworden. Nu mag wat eerder niet mocht.’ Zo krijgt Brussel de schuld van het aarzelende beleid. Nu is de EU wel vaker een dankbare ontvanger van de zwartepiet, maar in dit geval ligt dat genuanceerd. Er is helemaal geen Brusselse regel of wet die steun expliciet verbiedt aan huishoudens. Sterker, de Europese Richtlijn over de interne markt voor elektriciteit staat steun toe aan ‘energiearme en kwetsbare huishoudelijke afnemers’. Wie tot die groep behoren, is in Brussel niet gedefinieerd. Gericht ingrijpen kan met sociaal beleid maar ook door ingrijpen in de prijzen – zoals een plafond. Daarom zijn Spanje, Frankrijk en België daar in allerlei varianten al mee bezig. Het enige ‘nieuwe feit’, waar nu inderdaad meer Europese ruimte voor komt, gaat over staatssteun aan het midden- en kleinbedrijf. Maar er komt die 14de september nog een factor bij. Er is dan ook een rondetafelgesprek in de Tweede Kamer met de energieleveranciers. Daar oppert energiemaatschappij Vattenfall, bijgevallen door Eneco, dat een prijsplafond op 1 januari ingevoerd zou kunnen worden. Dat is een doorbraak, vinden de aanwezige Kamerleden van de regeringspartijen: eerder zagen de bedrijven nog vooral beren op de weg, zeker als een plafond er snel zou moeten komen. En nog zijn de aarzelingen niet weg. Branchevereniging Energie Nederland vindt dezelfde dag nog in een reactie op het voorstel van Kuiken en Klaver dat een plafond inderdaad ingevoerd kan worden. Maar wel pas per 1 januari 2024. Daar heeft het kabinet nu even niks aan. Maar alles komt dan toch in een stroomversnelling. Het veronderstelde verbod van Brussel blijkt rekbaarder dan gedacht, energiebedrijven willen meewerken, er is een uitgewerkt voorstel van PvdA en GroenLinks en bij de regeringsfracties en het kabinet ontstaat een groot gevoel van urgentie om op Prinsjesdag goed nieuws aan de kiezers te kunnen vertellen. Koortsachtig overleg is het gevolg. Ambtenaren zijn helemaal niet enthousiast over de varianten die op tafel komen, zo blijkt uit de interne adviezen die minister Kaag krijgt. Ze waarschuwen dat een plafond miljarden gaat kosten, dat het een ‘open einde-regeling’ is (niemand weet of en wanneer de gasprijzen weer gaan dalen), dat het pakket nogal ongericht is (ook de hogere inkomens profiteren terwijl ze het niet echt nodig hebben). Ook merken ze op dat een plafond niet bijdraagt aan de verduurzaming: de prikkel om huizen te isoleren en niet te hard te stoken wordt voor een deel weer weggenomen. De coalitiepartijen zijn er niet ongevoelig voor, maar anders dan voor de zomer beslissen ze nu dat de maatschappelijke nood inmiddels zo hoog is dat die adviezen nu toch genegeerd moeten worden. Dat besluit komt nog net op tijd om het plan in één zinnetje mee te kunnen nemen in de Troonrede, maar te laat om de Kamer op de hoogte te kunnen stellen van de details. Dat duurt nog even, net als het plan om ook het midden- en kleinbedrijf (mkb) te hulp te komen. Maar dat ook dat mkb-plan er komt, is inmiddels wel zeker. In de Algemene Politieke Beschouwingen erkende VVD-fractieleider Hermans woensdag dat de coalitie het zichzelf niet bepaald makkelijk heeft gemaakt. ‘Het heeft rijkelijk lang geduurd voordat we tot het inzicht kwamen dat we ook nog iets konden doen voor 2022. Het zou niet doelmatig zijn om te veel te steunen, we zouden de prikkel voor verduurzaming weghalen en het zou de marktdynamiek verstoren. Ik vind dat er te veel vanuit die logica geredeneerd is en het te lang heeft geduurd.’ Van alle factoren die meespeelden om het beslissende duwtje te geven, gunt ze de eer nadrukkelijk aan Klaver en Kuiken – de oppositiepartijen die het kabinet graag aan de borst drukt gezien de eigen wankele positie in de Eerste Kamer. Hermans’ intrinsieke afkeer van politieke polarisatie speelt ook een rol, laat ze doorschemeren: ‘Uiteindelijk hebben mensen in Nederland helemaal niets aan boze tweets, stoere teksten of beledigende opmerkingen. Mensen willen serieuze oplossingen voor de echte problemen die ze hebben. Dat kan alleen door samen te werken. Dat kan alleen als wij hier de handen ineenslaan. Samenwerken is doen wat nodig is om oplossingen dichterbij te brengen. Dat is altijd beter dan blijven hangen in je eigen gelijk.’||https://www.volkskrant.nl/nieuws-achtergrond/hoe-het-energieplafond-er-dan-toch-kwam-op-14-september-om-9-53-uur-krijgen-rutte-en-kaag-een-mail-die-alles-verandert~bd184cb4/
2022-09-23||De Volkskeuken: pittige bonenpot||Nou nou, die Sigmund. In de krant is de cartoonist onze benedenbuurman op de servicepagina. Hij meldde dat hij last heeft van ons. De kaderlijnen zijn te dun en daardoor lekt alle warmte weg naar de Volkskeuken, het weerbericht en het colofon, beweert zijn ‘energieadviseur’. En nu heeft-ie zijn strip laten isoleren. Het is typisch een grapje voor onze trouwe papierlezers. Die zien immers in een oogopslag de hele krantenpagina, met rechtsboven de Volkskeuken, links daarvan het weerbericht en daaronder het colofon en de strip van Peter de Wit over psychiater Sigmund, de beroepsmopperaar die je desondanks elke dag even laat (glim)lachen. En nu helemaal, met deze subtiele ode aan de papieren krant. Natuurlijk, online is snel en actueel; je kunt eindeloos doorklikken van het ene artikel naar het andere, en naar filmpjes en geluidsopnamen. Maar toch vind ik het elke ochtend weer heerlijk als ik de krant opensla en moeiteloos de weg vind naar de vaste rubrieken, en de artikelen in samenhang met elkaar kan zien. Dus ook op onze eigen Volkskeuken-pagina, waar Sigmund juist kan genieten van de energie die uit onze gerechten straalt. Zoals in deze pittige bonenpot voor warmte van binnenuit. Pech dat hij nou net zijn strip heeft geïsoleerd. 250 g gedroogde witte bonen (1 nacht geweekt) of 1 blik witte bonen (800 g) scheut (olijf)olie 2 rode uien in halve ringen 2 teentjes knoflook 2 theel. gerooktepaprikapoeder 1 theel. kerrie ½-1 rode peper, zonder zaadjes en zaadlijsten, gesnipperd 1 blikje tomatenpuree (70 g) 1 rode paprika in stukjes of reepjes 1 groene paprika, idem 1 blik tomaten (400 g) paar takjes tijm 2 blaadjes laurier ½-1 eetl. miso (optioneel) Zet de bonen de avond van te voren in een kom met ruim water en laat ze een nacht weken. Giet ze daarna af en kook ze met voldoende water (zonder zout) bij voorkeur in een snelkookpan (een half uur) of in een gewone pan (1 uur). Giet de bonen af als ze gaar zijn en zet ze opzij. Een blik bonen kunt u vlak voor gebruik openmaken, de bonen afspoelen en laten uitlekken. Verhit een scheut olie in een royale braadpan en laat daarin ui en knoflook op halfhoge temperatuur bakken tot ze zacht zijn. Voeg paprikapoeder, kerrie en rode peper toe, laat even meebakken, roer de tomatenpuree erdoor. Bak dan de paprikastukjes mee en laat met een beetje water ongeveer 10 minuten stoven tot ze wat zachter zijn. Voeg de bliktomaten met vocht toe, breng aan de kook en roer de bonen erdoor. Doe er wat water bij tot het geheel voor u de gewenste dikte heeft. Ris de blaadjes van de tijmtakjes en doe ze met de laurierblaadjes in de pan. Voor meer hartigheid is een lepeltje miso aan te bevelen. Laat nog 20 minuten op lage temperatuur stoven. Eet met (bruine) rijst en een groene salade.||https://www.volkskrant.nl/beter-leven/de-volkskeuken-pittige-bonenpot~b820d59c/
2022-09-23||Trump krijgt week om aan te tonen dat FBI bewijsmateriaal heeft neergelegd bij huiszoeking||Tijdens de huiszoeking op 8 augustus in het landgoed in Florida troffen agenten van de FBI informatie aan die zij daar volgens Trump zelf zouden hebben neergelegd. De oud-president en zijn advocaten herhaalden die bewering de afgelopen weken meerdere malen, zonder daar bewijzen voor te geven. Een vorige week door de rechtbank aangestelde onafhankelijke arbiter, oud-rechter Raymond Drearie, geeft Trump nu een ‘allerlaatste kans’ om aan te geven om welke documenten het precies gaat. Voor maandag moet de regering Trumps advocaten kopieën bezorgen van alle niet-geclassificeerde items. Vervolgens moet het team van Trump een verklaring opstellen waarin ze aangeven welke documenten in Mar-a-Lago door iemand anders zouden zijn neergelegd. Drearie moet de ruim 11.000 overheidsdocumenten, waarvan er sommige het hoogste niveau van geheimhouding hebben, beoordelen. Het ministerie van Justitie mag ondertussen verder met het onderzoek naar de geheime documenten die werden gevonden bij de huiszoeking. Een rechter had dat woensdag al besloten. Het strafrechtelijk onderzoek gaat onder meer over de vraag of er vertrouwelijke papieren zijn achtergehouden en of er geprobeerd is een federaal onderzoek te dwarsbomen. Beide vergrijpen zijn strafbaar. Volgens Trump heeft hij er tijdens zijn presidentschap voor gezorgd dat de documenten waar het over gaat niet meer geheim zijn, maar volgens de rechtbank is daar geen bewijs voor gevonden.||https://www.volkskrant.nl/nieuws-achtergrond/trump-krijgt-week-om-aan-te-tonen-dat-fbi-bewijsmateriaal-heeft-neergelegd-bij-huiszoeking~b95ea2ac/
2022-09-23||Lees hier het liveblog van vrijdag 23 september terug||||https://www.volkskrant.nl/nieuws-achtergrond/lees-hier-het-liveblog-van-vrijdag-23-september-terug~b1916f01/
2022-09-23||De Volkskrant tv-selectie voor vrijdag 23 september||BBC 2, 15.15 uur (Drama, Michael Powell en Emeric Pressburger, 1948) Misschien de ultieme balletfilm, niet in de laatste plaats dankzij de technische vondsten van cameraman Jack Cardiff, die behalve fraaie kleuren (Technicolor) ook bijzondere dansbewegingen liet ontstaan. Moira Shearer is de jonge balletdanseres die moet kiezen tussen de volledige overgave aan de kunst en haar liefde voor een componist. Een klassieker – mede doordat de makers niet kozen voor een vrolijk einde. De titel verwijst naar de glorieuze 15 minuten durende choreografie die het hoogtepunt van de film vormt, en waarin dans en dood hand in hand gaan. NPO 2, 21.03 uur Afgelopen zomer vertelde operazangeres Francis van Broekhuizen in Summerschool over haar fascinatie voor Maria Callas. Op haar 16de hoorde ze de beroemde sopraan voor het eerst, wat haar deed besluiten om ook te kiezen voor een carrière in de opera. Vanavond is Van Broekhuizen te gast bij Özcan Akyol, waar zich tussen de spiegels van De geknipte gast een openhartig gesprek ontvouwt. Naast operazangeres is Van Broekhuizen ook comedian en musicalacteur, en dit jaar verscheen haar autobiografische verhalenbundel Bij twijfel hard zingen. Canvas, 21.20 uur In 1985 werd de Europacup I-finale tussen Liverpool en Juventus gespeeld in het Brusselse Heizelstadion. Toen in een van de supportersvakken paniek uitbrak, vielen er 39 doden, voornamelijk Italiaanse. Omdat in geval van afgelasting een nog grotere chaos werd gevreesd, ging de wedstrijd gewoon door. Frank Raes was als journalist bij het drama aanwezig en maakte de driedelige documentaire Heizel 1985, waarin hij spreekt met supporters, hulpverleners, spelers en organisatoren van de wedstrijd. Elke aflevering wordt verteld vanuit een ander perspectief. BBC 1, 21.50 uur De Britse comedyserie Ghosts draait om de bewoners van een huis op het platteland. Bijzonder is dat sommige bewoners leven, terwijl andere al overleden zijn en als geesten rondwaren. Vanavond begint de serie, waarvan inmiddels ook een Amerikaanse versie is gemaakt, aan zijn vierde seizoen. Mike en Alison Cooper (Kiell Smith-Bynoe en Charlotte Ritchie) openen hun b&b en heten de eerste gasten welkom. Als deze het niet erg naar hun zin blijken te hebben, schakelt het koppel de hulp in van hun spookachtige huisgenoten Julian Fawcett en Lady Button. NPO 2, 22.20 uur Politieke executies zijn zeldzaam in de Nederlandse geschiedenis, zeker als het om vrouwen gaat. De Achterhoekse freule Judith van Dorth was een van de ongelukkigen. Ze werd in 1799 veroordeeld tot de kogel, omdat ze ten tijde van de Bataafse Republiek openlijk koningsgezind was. Volgens ooggetuigen was de executie een bloederige toestand, en de blinddoek die Van Dorth daarbij zou hebben gedragen kan worden bewonderd in het Rijksmuseum in Amsterdam. Historisch bewijs wil weten of die bruine zijden doek vol gaten werkelijk de blinddoek in kwestie is. NPO 3, 22.48 uur (Drama, Jim Sheridan, 2009) De losse, schokkerige visuele stijl van Susanne Biers zwaarwichtige Deense drama Brødre (2004) verdween in deze Amerikaanse remake, maar verder werd de film zo’n beetje een op een overgedaan. In het verhaal over de huiveringwekkende en emotionele reis die militair Sam Cahill (Tobey Maguire) aflegt wanneer hij wordt uitgezonden naar Afghanistan, is dus ruim aandacht voor de vele familieverhoudingen. Tussen Cahill en zijn nietsnutterige broer (Jake Gyllenhaal). Maar ook tussen hen en hun vader (mooie rol van Sam Shepard). De overdadige relatieproblematiek ontspoort wonderwel nergens. NPO 2, 00.12 uur (Drama, Mijke de Jong, 2019) Zus tegen zus, de broer als tussenpartij. Van die oorlogstoestand lijkt sprake in God Only Knows. Gevechtsterrein is de voormalige ouderlijke woning, een statig Amsterdams herenhuis, waar vijftiger Thomas (Marcel Musters) op de rand van een zenuwinzinking balanceert. Met een wanhoopsdaad brengt Thomas zussen Doris (Elsie de Brauw) en Hannah (Monic Hendrickx) in opperste staat van paraatheid. Cineast De Jong breekt haar intense, ijzersterk geacteerde drama telkens open: in plaats van afwisselend het standpunt van Thomas, Hannah en Doris te kiezen, voelt Only God Knows als de belichaming van hun gedeelde perspectief. Pijnlijk, meeslepend en herkenbaar, deze worsteling tussen mensen die niet zonder elkaar kunnen.||https://www.volkskrant.nl/cultuur-media/de-volkskrant-tv-selectie-voor-vrijdag-23-september~b0c2b580/
2022-09-23||Britse premier overweegt ambassade Israël naar Jeruzalem te verhuizen||Tijdens een bijeenkomst in de marge van de Algemene Vergadering van de Verenigde Naties in New York, vertelde Truss de Israëlische premier Yair Lapid volgens de Britse krant The Guardian over een ‘evaluatie van de huidige locatie’ van de ambassade. De status van Jeruzalem, dat zowel de Israëli’s als de Palestijnen als hun hoofdstad claimen, is een van de gevoeligste kwesties in het langlopende conflict tussen Israël en Palestina. Donderdag tweette de Israëlische premier zijn dank aan Truss voor wat hij beschreef als het ‘positief overwegen’ van de verhuizing. ‘We zullen het partnerschap tussen de landen blijven versterken’, zei hij. Palestijnen zien Oost-Jeruzalem als hun hoofdstad. Israël heeft de hele stad sinds 1967 in handen en riep in 1980 heel Jeruzalem uit tot hoofdstad van het land. Volgens de Verenigde Naties ging de inlijving van Oost-Jeruzalem in tegen het internationaal recht. Net als de overgrote meerderheid van de internationale gemeenschap was het standpunt van het Verenigd Koninkrijk tot nu toe dat Jeruzalem consulaten zou moeten huisvesten in plaats van ambassades, totdat een definitief vredesakkoord is bereikt. In 2018 loste toenmalig VS-president Trump een campagnebelofte in door Jeruzalem te erkennen als de hoofdstad van Israël, wat de internationale gemeenschap veroordeelde en tot hevige protesten leidde. Bij een betoging in de Gazastrook werden toen meer dan 200 mensen doodgeschoten. De toenmalige Britse premier Theresa May had destijds kritiek op de stap.||https://www.volkskrant.nl/nieuws-achtergrond/britse-premier-overweegt-ambassade-israel-naar-jeruzalem-te-verhuizen~bc6dfab5/
