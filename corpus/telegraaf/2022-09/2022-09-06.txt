2022-09-06||Dat eindeloze staan met een glas in je hand, kan dat niet anders? ||Bij de viering van ‘600 jaar Walsrode’ was ik uitgenodigd om een lezing te geven. Het ging niet goed met me, ik lag met buikpijn in bed. Pas op het laatste moment sleepte ik mij naar het stadhuis, waar ik met applaus werd ontvangen. Een pianokwartet omlijstte mijn voordracht met Weense melodieën. Na afloop andermaal applaus, ik ben tenslotte ‘de Thomas Mann van de regio’, zoals ik werd genoemd. Bloemen overhandigd, in piepend cellofaan. Buigen, nogmaals applaus. Daarna nodigde de burgemeester mij uit voor een zogeheten staande receptie. Altijd weer die staande recepties! Ze zijn goed bedoeld en het is beter dan niets, maar dat eindeloze staan met een glas in de hand en zodra je even gaat zitten vraagt er iemand: ‘Bent u niet lekker?’ Als er dan eens een auteur van naam wordt uitgenodigd, zouden ze iets fatsoenlijks mogen voorschotelen. Zo duur is dat toch niet? Hoewel die diners ook niet je van het zijn: als ik dan eenmaal achter zo’n lange tafel ben beland en de kaarsen flikkeren (schaapskoteletten met spruitjes) dan is er altijd wel een tafeldame die vraagt: ‘Dus u schrijft boeken? Wát voor boeken, als ik vragen mag?’ Nog erger is het als de zilver­lamédames bij de crème de mousson over de uitbuiting van de arbeidersklasse beginnen, of hoe vreselijk fascistoïde de Bondsrepubliek is.||https://www.volkskrant.nl/cultuur-media/dat-eindeloze-staan-met-een-glas-in-je-hand-kan-dat-niet-anders~ba826f83/
2022-09-06||De Volkskrant tv-selectie voor woensdag 7 september||[Choderlos de Laclos’ klassieker Les liaisons dangereuses (1782) werd minstens acht maal verfilmd, onder meer als Milos Formans Valmont (1989) en Stephen Frears’ Dangerous Liaisons (1988)] RTL 8, 20.25 uur (Drama, Roger Krumble, 1999) Laagdrempelige maar geslaagde bewerking van Choderlos de Laclos’ romanklassieker Les liaisons dangereuses uit 1782. Debutant Kumble verplaatste de setting van het adellijke kasteeldecor naar de nouveaux riches van hedendaags New York. Daarin liet hij een groep jonge acteurs los die allemaal zouden uitgroeien tot (grote) sterren. Kathryn (Sarah Michelle Gellar in de rol van markiezin De Merteuil) wil wraak nadat zij is gedumpt ten faveure van haar brave nichtje Cecile (Selma Blair). Zij wil haar in een sloerie veranderen en vraagt haar stiefbroer Sebastian (Ryan Philippe als Valmont) een handje te helpen. Deze aast op de kuise dochter van het nieuwe schoolhoofd (Reese Witherspoon als Madame De Tourvel). [SERIE] NPO 1, 20.34 uur De populaire serie Oogappels is terug met nieuwe puberperikelen en ouderdilemma’s. In de eerste drie seizoenen zagen we hoe enkele (over)ambitieuze ouderparen hun kinderen door de middelbare school pushten, maar inmiddels zijn die bijna volwassen. Daarmee zijn de kopzorgen echter nog niet voorbij. Omdat Mees (Maas Bronhuyzen) is verdwenen, vertrekt Fabie (Bracha van Doesburgh) naar Noorwegen om hem te zoeken. Na een uit de hand gelopen nacht met de buurman wordt Merel (Malou Gorter) vol schaamte wakker. Ze beseft dat ze zichzelf moet aanpakken. [REPORTAGE] NPO 2, 21.00 uur Wat maakt het leven de moeite waard? Heeft het leven op zich al zin of moet je daar zelf voor zorgen? En wat doe je als het leven niet meer leuk is of zelfs ondraaglijk wordt? In de nieuwe serie Over leven spreekt Coen Verbraak met bekende Nederlanders over levensvragen. Als eerste ontvangt hij astronaut André Kuipers, die na een studie geneeskunde besloot zich aan te melden voor de astronautenopleiding van de Europese ruimtevaartorganisatie. Zijn twee missies naar het ISS hebben Kuipers’ perspectief op het leven veranderd. Hij werd ambassadeur van de aarde. RTL 7, 21.00 uur (Misdaad, Brad Furman, 2016) De keurige ex-accountant Robert Mazur (mooie vertolking van dubbelrollenspecialist Bryan Cranston) verandert zichzelf in Robert Musella, een stinkend rijke witwasspecialist die zaken wil doen met Pablo Escobar. The Infiltrator is gebaseerd op een waargebeurd verhaal dat zich afspeelt in 1986, toen je nog gewoon een andere identiteit kon vinden op het kerkhof. En toen spionageapparatuur technisch nog weleens te wensen over liet. Regisseur Furman zet die tijd lekker vet aan. De lol is om te zien hoe Mazur/Musella zich uit de gevaarlijkste situaties probeert te bluffen. [DOCUMENTAIRE] NPO 1, 21.31 uur Gevoelens van angst, hoop, wanhoop en liefde wisselen elkaar af op de ziekenhuisafdeling voor te vroeg geboren kinderen. In Handen aan de couveuse volgt Anne-Mar Zwart de ouders van deze kinderen, die te jong zijn om het buiten de couveuse te redden of na de geboorte ernstig ziek zijn geworden. In de eerste aflevering zien we hoe vader Bonito in spanning is over het lot van zijn te vroeg geboren baby. Moeder Jennifer is ernstig ziek en wordt daarom in slaap gehouden, terwijl twee specialistenteams van het Erasmus MC alles doen om het kind te redden. [DOCUMENTAIRE] NPO 2, 22.39 uur Deze zomer keerde Joni Mitchell voor het eerst in twintig jaar terug op het podium, toen ze een verrassingsoptreden gaf op het Newport Folk Festival. De 78-jarige muzikale legende staat centraal in de documentaire Lady Blue van Julia en Clara Kuperberg, waarin interviewfragmenten met de singer-songwriter zelf en met David Crosby en Graham Nash een overzicht geven van haar leven en carrière. Eind jaren zestig groeide Mitchell uit tot het vrouwelijk boegbeeld van de hippiegeneratie. Het album Blue uit 1971 wordt door velen als haar meesterwerk gezien. Arte, 23.00 uur (Drama, Robert Guédiguian, 2017) Vijftigers Angèle, Joseph en Armand zijn tot elkaar veroordeeld in het uitgestorven stadje waar ze zijn opgegroeid, in een baai vlak bij Marseille. Hun nog altijd daar wonende vader Maurice (Fred Ulysse) is na een beroerte volledig aan hun zorg overgeleverd. En dat terwijl actrice Angèle (Ariane Ascaride) jaren geleden om tragische redenen met Maurice gebroken heeft. Wie eerder werk van Fransman Guédiguian kent, voelt zich op vertrouwd terrein met dit aangename drama, alleen al omdat acteurs uit films als Les neiges du Kilimandjaro (2011) wederom hun opwachting maken.||https://www.volkskrant.nl/cultuur-media/de-volkskrant-tv-selectie-voor-woensdag-7-september~b0ad6fcd/
2022-09-06||Henk Staghouwer opent perspectieven||Verschillende stemmen noemden het opstappen van Henk Staghouwer een ‘persoonlijk drama’, maar ik denk dat hij na zijn afscheidsspeech achter gesloten deuren juist een persoonlijk vreugdedansje maakte. Bij zijn aantreden had het nog zo’n goeie deal geleken. ‘Christianne doet de harde hand, jij bent er voor het perspectief.’ Hij zag al voor zich hoe het ‘Perspectief van Henk’ voortaan in één adem genoemd zou worden met het ei van Columbus. Maar eenmaal achter zijn ministersbureau bleek het zoiets als zoeken naar een pond knoopsgaten. Waar hij ook keek, overal zag hij onontkoombare argumenten om de veestapel snel en aanzienlijk te verkleinen, nergens ook maar het kleinste perspectiefje dat het boerenprotest zou doen luwen. Het persoonlijke drama, dat waren de doorwaakte nachten waarin Staghouwer in zijn nota’s moest proberen van een drol een gebakje te maken. Opstappen was een opluchting. ‘Weet je wie ik eens wat perspectief ga bieden?’, dacht Henk Staghouwer. ‘Aan Henk Staghouwer!’||https://www.volkskrant.nl/mensen/henk-staghouwer-opent-perspectieven~b3a372d8/
2022-09-06||Chileense president Boric vervangt zes ministers na afgekeurd grondwetsvoorstel||De nieuwe benoemingen kunnen worden gezien als een afslag naar het midden. De in maart aangetreden Boric, de jongste regeringsleider in Latijns-Amerika, noemde de ingreep ‘pijnlijk maar nodig’. Afgelopen zondag stemde Chili over een nieuwe, zeer progressieve grondwet, waarvoor zijn linkse kabinet uitvoerig campagne had gevoerd. De bevolking keurde het voorstel met een grote meerderheid (62 procent) af. Met zijn nieuwe ministersbenoemingen neemt Boric een afslag naar het midden en kiest hij voor ervaring. Doorgewinterde centrumlinkse politici als Carolina Tohá (de nieuwe minister van Binnenlandse Zaken) en Ana Lya Uriarte (secretaris-generaal, een soort staatssecretaris van Algemene Zaken) betreden zijn ploeg. Enkele vertrouwelingen worden juist opgeofferd. Zo keert de oude minister van Binnenlandse Zaken Izkia Siches, een hoofdrolspeler in de studentenprotesten die Boric’ verkiezingswinst inluidden, niet terug in zijn kabinet. Zijn grote vertrouweling Giorgio Jackson (de oude secretaris-generaal) krijgt op zijn beurt een minder prestigieuze post: minister van Sociale Ontwikkeling. Tijdens een televisietoespraak op zondagavond liet Boric al weten dat een grote hervorming van zijn kabinet op komst was. Dat was nodig, zo zei hij, om de komende periode met ‘hernieuwde moed’ in te gaan. Hij zal zoeken naar ‘de snelste weg’ om een nieuw grondwetsvoorstel aan de bevolking voor te kunnen leggen en vindt dat de regering daarin een centrale rol moet spelen. Het grondwetsvoorstel van dit weekend was nog geschreven door een overwegend links gekleurde, maar politiek onafhankelijke commissie. Voorlopig blijft de neoliberale grondwet, geschreven in de tijd van de dictator Augusto Pinochet (1973 tot 1990), nog van kracht. In een eerder referendum stemde tachtig procent van de Chileense bevolking ervoor om die te vervangen. Hoewel Boric niet meeschreef aan het grondwetsvoorstel van afgelopen zondag, waren zijn idealen en ideeën duidelijk erin verweven. De concepttekst beloofde onder meer zelfbeschikking voor Chili’s oorspronkelijke bewoners, legalisering van abortus en het recht op huisvesting, onderwijs en pensioen, waarschijnlijk betaald via veel hogere belastingen.||https://www.volkskrant.nl/nieuws-achtergrond/chileense-president-boric-vervangt-zes-ministers-na-afgekeurd-grondwetsvoorstel~b8d74f50/
2022-09-06||Voetbalsters weten zich in blessuretijd alsnog te plaatsen voor WK 2023||Plan B moest er aan te pas komen. Als de goal niet snel zou vallen, dan hadden de Nederlandse voetbalsters altijd Stefanie van der Gragt nog achter de hand. Dan moest de onverschrokken, kopsterke verdediger maar naar voren om de IJslandse muur te slechten. Plan B werkte. Wonder boven wonder verdween de bal achter de IJslandse keeper. Na afloop wezen Esmee Brugts, die de voorzet gaf, en Van der Gragt die de bal leek te schampen, naar elkaar. Niemand wist precies wie er had gescoord, maar wat maakte het uit. Drie ballen eindigden op de IJslandse lat, een op de paal en een werd van de doellijn gehaald. Deze moest erin en zat erin. In blessuretijd, ook dat nog. Eindelijk zat het dan toch een keertje mee voor de Nederlandse voetbalsters dit jaar. Na een jaar waarin weinig lukte, leek het opnieuw mis te gaan. Negentig minuten lang was het zo’n wedstrijd waarin de bal er niet in wilde, maar in Utrecht hadden de voetbalsters nu wel het geluk aan hun zijde. Vijf jaar geleden begon hier de zegereeks die leidde naar de EK-titel. In een uitverkocht Galgenwaard werd Noorwegen met 1-0 verslagen. Twee jaar later volgde nog een WK-finale, maar sindsdien hebben de ‘Oranje Leeuwinnen’ flink wat van hun glans verloren. Op het EK in Engeland waren ze deze zomer geen schim meer van hun vroegere zelfbewuste zelf. De wedstrijd tegen IJsland was een uitgelezen kans om revanche te nemen en meteen een WK-ticket binnen te slepen. Dat was nog niet zeker omdat Nederland twee keer niet wist te winnen van Tsjechië. Nu moesten de voetbalsters winnen, IJsland had aan een punt genoeg. Dat zijn van die wedstrijden die je liever wil vermijden. De wedstrijd verliep vanaf het begin voorspelbaar: Nederland een tikje nerveus zoekend naar een goal, IJsland een stuk relaxter afwachtend op de eigen helft. Toch was het een klein wonder dat er geen Nederlands doelpunt viel in de eerste helft. Zonder briljant te spelen, kwamen er wel kansen. Vooral via de rechterkant, waar Renate Jansen sterk speelde en bij het meeste gevaar was betrokken. De Twente-aanvaller schoot zelf na een klein half uur op de lat. Daniëlle van de Donk had dat vijf minuten eerder ook al gedaan en tussendoor lukte het de nummer 10 ook niet om een bal over de doellijn te frommelen. Een IJslandse verdediger kon er net tussen komen. Vlak voor rust belandde een kopbal van Stefanie van der Gragt ook nog op de lat. Het goede nieuws was dat Nederland bij de weinige IJslandse speldenprikjes wel wakker was en niet tegen een achterstand aanliep. Jansen, die vrijdag ook al tegen Schotland speelde, was de enige opvallende keuze van de nieuwe bondscoach Andries Jonker. Hij moest het doen zonder Lieke Martens, die nog niet hersteld is van de beenblessure die ze opliep op het EK, en koos verder voor de bekende namen. Dit was ‘niet de week van de experimenten’, zei hij. De oude, vertrouwde kern moest dit klusje klaren. Dat veel van die speelsters op het EK niet thuisgaven, maakte niet uit. Als ze weer in zichzelf gingen geloven en durfden te voetballen, zou het goed moeten komen. ‘Ik voel dat de meiden niet in de war zijn en ik heb zelf ook weleens wat meegemaakt.’ Na dik een uur moest hij toch vers bloed in het veld brengen. Er was nog steeds niet gescoord en kansen waren er nu ook niet. De klok tikte geduldig in het IJslandse voordeel, Nederland werd nerveus, nu zonder tikje. Fenna Kalma, vorig seizoen topscorer van de vrouwen eredivisie, kwam er in voor Van de Donk om het tij te keren. De jonge Esmee Brugts verving de moe gestreden Jansen. Een kwartier voor tijd ging Nederland over op het noodscenario, vooraf Plan B gedoopt. De voetbalsters waren niet lang daarvoor ontsnapt aan een achterstand toen Sveindis Jane Jonsdottir verzuimde een voorzet in te tikken. Nu werd de kopsterke Van der Gragt naar voren gedirigeerd, het signaal dat de ballen in de zestien moesten worden gepompt. Niet Van der Gragt, maar de ingevallen Damaris Egurrola lukte het daarna de bal richting het doel te koppen, maar ze raakte de paal. Het leek het zoveelste signaal dat deze wedstrijd zou aflopen zoals vooraf werd gevreesd. Maar met de van Ajax afgedankte verdediger, nu in dienst van Internazionale, wist Nederland te ontsnappen. Het doelpunt kwam op naam van Brugts, maar het enige dat telt is dat de ploeg naar Australië en Nieuw-Zeeland mag. Om daar goed te presteren, zal er nog veel beter moeten, maar daar heeft Jonker nu een jaar de tijd voor.||https://www.volkskrant.nl/sport/voetbalsters-weten-zich-in-blessuretijd-alsnog-te-plaatsen-voor-wk-2023~b08e158a/
2022-09-06||Pronken met pluizige struisvogelveren uit Zuid-Afrika||Hoe struisvogelveren uitdossingen bij danspartijen en ceremonies verfraaien, weten ze in Afrika al eeuwen, van de Kikuyu en Luo in Kenia tot de Zulu in Zuid-Afrika. In de Folies Bergère in Parijs en in Hollywoodfilms begon het pronken met de pluizige veren eind 19de, begin 20ste eeuw. Het markeerde ook de opkomst van de struisvogelhouderij in de Kaapprovincie, rond de plaats Oudtshoorn in Zuid-Afrika, waar ook nu nog 85 procent van de struisvogelveren op de wereldmarkt vandaan komt. De Britse fotograaf Rip Hopkins legde in drie jaar tijd op allerlei plekken in de wereld de verborgen subcultuur van verenbewerkers vast. Het zijn mensen die verknocht zijn aan hun ambacht en een beetje buiten de tijd leven, zegt hij. ‘Er is in tweeduizend jaar niet veel veranderd aan de manier waarop veren worden gebruikt en verwerkt, zoals in donskussens of aan vishaakjes.’ De mooiste struisvogelveren vinden nog steeds hun weg naar de haute couture, maar verreweg de meeste veren eindigen in een plumeau. De veren van de struisvogel zijn zo pluizig omdat deze grootste vogels op aarde niet kunnen vliegen. De veren dienen vooral als isolatie tegen de hitte. De eerste fokkers in Oudtshoorn waren witte boeren. Zij haalden hun dieren uit de Sahara, omdat de oorspronkelijke Zuid-Afrikaanse struisvogels bijna waren uitgestorven. De bloeitijd is wel voorbij. De fokkers hebben het moeilijk, vertelt Hopkins. De export van struisvogelvlees is jaren geleden stilgevallen door een epidemie van vogelgriep. De toenemende droogte in de Kleine Karoo maakt dat de fokkers veel geld kwijt zijn aan het bijvoederen van hun dieren. In Europa zocht Hopkins de plekken op waar de veren worden verwerkt. In Zuid-Afrika fotografeerde hij op struisvogelhouderijen en de werkplaatsen van hun coöperatie. De kostbaarste veren zijn die van de staart en de vleugels, vertelt Hopkins. En hoe witter hoe beter, want beter te verven. De donkere veren en lichaamsveren worden gebruikt voor het maken van plumeaus. En hoe zit het met die felle kleuren die we vaak zien in mode en vaudeville? Laten struisvogelveren zich zo gemakkelijk verven? ‘Dat is het best bewaarde geheim’, zegt Hopkins. Iedere verenbewerker heeft een eigen geheime methode, strikt afgeschermd. Wim Bossema||https://www.volkskrant.nl/nieuws-achtergrond/pronken-met-pluizige-struisvogelveren-uit-zuid-afrika~b3751f33/
2022-09-06||Lees hier het liveblog over de oorlog in Oekraïne van woensdag 7 september terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-woensdag-7-september-terug~bd6160fd/
2022-09-06||Titel US Open voor het grijpen na de uitschakeling van Rafael Nadal||De wisseling van de wacht in het mannentennis, al vaker aangekondigd, kreeg op de US Open verder gestalte met de uitschakeling van Rafael Nadal, die in New York door de afwezigheid van Roger Federer en Novak Djokovic als enige de Grote Drie vertegenwoordigde. De Spanjaard verloor maandag verrassend van de 24-jarige Amerikaan Frances Tiafoe, een van de mogelijke nieuwe winnaars van het onvoorspelbare grandslamtoernooi. ‘Dit is iets dat ik later aan mijn kinderen, mijn kleinkinderen kan vertellen’, zei Tiafoe nadat hij Nadal in vier sets (6-4, 4-6, 6-4, 6-3) had verslagen. ‘Ik heb van Rafa gewonnen.’ De afgelopen jaren had de Amerikaan, met ouders uit Sierra Leone, zich afgevraagd of hij ooit in staat zou zijn om Nadal, Djokovic of Federer te verslaan. ‘Vandaag besloot ik dat ik het ging doen.’ In New York domineerden de drie veelvraten, met samen 63 grandslamtitels, het afgelopen decennium minder dan bij de Australian Open, Roland Garros en op Wimbledon. Daniil Medvedev (2021), Dominic Thiem (2020), Stan Wawrinka (2016), Marin Cilic (2014) en Andy Murray (2012), ooit lid van de Grote Vier, raapten bij de US Open de kruimels op die Federer, Nadal en Djokovic lieten liggen. Toch is het dit jaar voor het eerst sinds 2003 dat geen van de drie in de kwartfinale speelt, althans, als het coronajaar 2020 buiten beschouwing wordt gelaten. Federer en Nadal deden toen niet mee in de coronavrije bubbel die de organisatie had opgetuigd, topfavoriet Djokovic werd in de vierde ronde weggestuurd nadat hij een bal per ongeluk, maar hard tegen de keel van een lijnrechter sloeg. Dit jaar was de Serviër niet van de partij omdat hij zich niet heeft laten vaccineren tegen het coronavirus, en daarom de Verenigde Staten niet in mag. Ook Federer ontbrak. Nadal gold vooraf als een van de topfavorieten in New York, waar Tiafoe een einde maakte aan een moeizame week van de Spanjaard. ‘Ik moet wat dingen gaan repareren’, zei een terneergeslagen Nadal. ‘Ik weet nog niet wanneer ik terugkom. Als ik klaar ben om te spelen, zal ik er zijn.’ De deelname van Nadal aan de Laver Cup van later deze maand lijkt door zijn uitspraak op de tocht te staan. De Spanjaard zou een droomteam moeten vormen met Federer, Djokovic en Murray. Bij de US Open blijkt domineren een moeilijke opgave. Zeven verschillende spelers tilden in de afgelopen tien jaar aan het einde van de rit de beker de lucht in. Sinds 2008 lukte het niemand om zijn titel te prolongeren. Federer deed het voor het laatst, als slotstuk van een imposante reeks toernooizeges die in 2004 begon. Dat er ook dit jaar een nieuwe winnaar zal komen, stond al vast toen Nick Kyrgios in de vierde ronde afrekende met Medvedev. Door de uitschakeling van Nadal, ligt de weg nu open voor een nieuw gezicht. Een daarvan is Nadals landgenoot Carlos Alcaraz, die maandag tot diep in de nacht worstelde met oud-winnaar Cilic. De partij uit de vierde ronde eindigde om 02:23 uur, een paar minuten eerder dan het record op de US Open. In 2014 speelden Milos Raonic en Kei Nishikori hun laatste punt om 02:26 uur. Alcaraz plaatste zich ook vorig jaar voor de kwartfinale, waarin hij woensdag speelt tegen de Italiaan Jannik Sinner. In New York kan de 19-jarige Spanjaard de jongste grandslamwinnaar worden sinds Rafael Nadal in 2005 zijn eerste van veertien titels op Roland Garros veroverde. Alcaraz kan bij verder succes in New York de nummer één van de wereld worden, net als de Noor Casper Ruud (een andere kanshebber, Nick Kyrgios, komt na dit schrijven in actie in zijn kwartfinale). Alcaraz zou de jongste lijstaanvoerder zijn sinds de introductie van de ATP-ranking in 1973. Momenteel heeft Lleyton Hewitt het record: de Australiër was 20 jaar oud toen hij voor het eerst de beste ter wereld was. Ook Tiafoe kan geschiedenis schrijven door de eerste Amerikaanse toernooiwinnaar te worden sinds Andy Roddick in 2003. De man uit de staat Maryland versloeg Nadal met aanvallend spel (49 winnende slagen) en een hervonden bravoure. De Amerikaan brak in 2019 door maar had daarna moeite om een volgende stap te zetten. ‘Ik was niet volwassen genoeg’, blikte hij terug na zijn overwinning op Nadal. “Waarom ik niet?” staat er nu op zijn polsbandje geschreven. Tiafoe, die woensdag in de kwartfinale speelt tegen de Russische Andrej Roebljov, keek na de uitschakeling van Nadal desgevraagd vooruit naar de toekomst van het mannentennis. ‘Hoe vaak is er al niet gezegd dat dit het einde van die generatie is?’ begon de Amerikaan voorzichtig. ‘Ik denk niet dat er weer een grote drie zal zijn. Het zal eerder een grote twaalf zijn, want veel jongens spelen geweldig tennis. Misschien zal één iemand er bovenuit springen, we zullen zien wie dat zal zijn. Het is cool om een nieuw tijdperk te zien.’||https://www.volkskrant.nl/sport/titel-us-open-voor-het-grijpen-na-de-uitschakeling-van-rafael-nadal~b77b4b19/
2022-09-06||Een moment stilte voor de frikandellenzwaaiers van Nederland Vleesland||Als het even tegenzit, denk ik aan de reportage van Gidi Heesakkers en Corto Blommaert, dit voorjaar in deze krant, over nachtsnackbars. En dan met name aan de anonymus die werd aangeduid als ‘de frikandellenzwaaier’. Juist in de week waarin ik overwoog mijn hoogspringerachtige aanloop op weg naar volledig vegetarisme – steeds sneller klappende fans op de tribune, lat van tofu op 2 meter 50, ikzelf in een groen hempje op het middenterrein – kortstondig te onderbreken toen ik vaststelde dat ik nog nooit een frikandel heb gegeten, bleken de frikandellen op. Met dat overweldigende bericht sloeg De Telegraaf me dinsdag in het gezicht. Onder de kop ‘Cafetaria’s lijden onder een tekort aan frikandellen’ belichtte het artikel alle kanten van deze noodsituatie. Je denkt alle doemscenario’s nu wel zo’n beetje te kennen, en dan is plots de frikandel met uitsterven bedreigd. ‘Ons bereikten al eerder verontrustende berichten van cafetariahouders dat ze nog maar maximaal tien dozen mochten bestellen’, zo werd Frans van Rooij geciteerd, directeur van ProFri, Vereniging voor Professionele Frituurders. De baas van een horecagrossier had al eerder de noodklok geluid in Frituurwereld, de ProFri-nieuwsbrief: ‘Frikandellen zijn de halsslagader van de horeca.’ De oorzaak zou liggen bij een fabrikant te Tilburg. Wat er precies verkeerd is gegaan, bleef schimmig, want de snackknakker in kwestie had het in z’n verklaringen over ‘softwareproblemen, te weinig arbeidskrachten en grondstoffenproblemen’. Exact de excuses die ik aanvoer als de eindredactie belt waar mijn stukje blijft. Op de website van de betreffende fabrikant was er geen vuiltje aan de lucht. Daar ging het nog altijd over een ‘uitgekiend assortiment’ en over bijdrages aan het platform Verantwoord Frituren. Alle ongetwijfeld gestroomlijnde en eendrachtige samenwerking binnen het platform Verantwoord Frituren en de behartigenswaardige activiteiten en doelstellingen van ProFri ten spijt, dreigt er nu dus een frikandellentekort. En als we zo afhankelijk blijven van een enkele vleesverwerker, kun je wachten op krokettenschaarste, smulrolnood en acuut pikantogebrek. Al bij al een fikse dreun voor Nederland Vleesland, de lobbygroep die zich sinds vorige week, tegen de wind van stikstof- en klimaatcrisis en tegen het gezond verstand in, een weg baant richting hart en onderbuik van de verstokte carnivoor. Want dat ontbrak er nog aan: een organisatie met zó weinig vertrouwen in het product dat dient te worden aangeprezen dat het maar ongeïnspireerd over de gezellig-nationalistische wij-zijn-nu-eenmaal-zo-boeg wordt gegooid. Nederland Vleesland (‘Waar smaken verschillen’) wil, betaald door geld van de Nederlandse vleesindustrie, het eerlijke verhaal over het Nederlandse vlees vertellen. Hè, ja, leuk. Niet dat er zo weinig vlees wordt gegeten – in elk geval nog niet zo weinig om een suspecte restvleesstaaf niet de halsslagader van een enorme bedrijfstak te laten zijn – maar wel omdat er een hoop weerstand tegen vlees bestaat. ‘Echt, ik vertel je het eerlijke verhaal: wat ik hier promoot, is dodelijk voor miljoenen dieren per dag, schadelijk voor eenieders leefomgeving en funest voor het klimaat, maar – en corrigeer me als ik verkeerd zit – ik voel toch enige weerstand bij je om er nog meer van te consumeren dan je toch al doet. Wil je er anders een sausje bij? Wacht: ik stel je voor aan onze Hoofd PR Frituursnacks, Bert. Of, zoals wij ’m hier op kantoor noemen: de frikandellenzwaaier.’||https://www.volkskrant.nl/columns-opinie/een-moment-stilte-voor-de-frikandellenzwaaiers-van-nederland-vleesland~b6fceb38/
2022-09-06||In Egypte dreigt een theetekort: ‘Als God het wil, zullen er geen problemen zijn met thee’||Egyptenaren zijn echte theedrinkers: mannen brengen uren door in theehuizen, waterpijp in de ene hand en thee in de andere, een backgammon-spel op tafel. Dat plaatje dreigt echter verleden tijd te worden, want het land kampt met een naderend theetekort. Over een maand zouden de schappen leeg kunnen zijn, zo waarschuwt het bedrijf El-Fath, ’s lands grootste thee-importeur. Er ligt 6 duizend ton thee klaar in de haven, maar de importeur ontbeert de deviezen (dollars) om de lading aan land te brengen. El-Fath heeft de regering om hulp gevraagd. Iedere Egyptenaar kent de theezakjes (‘al-Arousa’) waar het om gaat – geel met een karakteristiek rood randje. ‘Arousa-thee, ik knap er een jaar lang van op’, zong zanger Hakim begin deze eeuw in een populaire tv-commercial. ‘Ik zwoer God dat ik niets anders zou drinken dan Arousa. […] Lang of kort, dik of dun, iedereen houdt van Arousa.’ Wereldwijd is Egypte volgens statistieken uit 2016 de op acht na grootste thee-consument (Turkije gaat aan kop). De problemen voor het land zijn groter dan alleen het naderende theetekort: als gevolg van de oorlog in Oekraïne en de explosief gestegen tarweprijzen kampt de Egyptische regering onder leiding van president Abdel Fattah el-Sisi met een rap slinkende dollarvoorraad. De inkomsten uit toerisme – een belangrijke pijler van de economie – zijn gekelderd. Eerst was er de covid-pandemie, nu de oorlog. Meestal liggen de stranden bij Sharm el-Sheikh en andere badplaatsen vol met Russische toeristen, maar die blijven nu weg. De Egyptische centrale bank heeft de nationale pond voor het eerst in twee jaar moeten devalueren, met als gevolg een inflatie van bijna 15 procent. Qua financiële huishouding dreigt Egypte – na het failliete Libanon – de volgende ‘zieke man’ van de regio te worden: maar liefst de helft van de staatsbegroting gaat op aan het terugbetalen van schulden. Er lopen gesprekken met het Internationaal Monetair Fonds (IMF) voor een miljardenlening, maar daarvoor zal Caïro stevige hervormingen moeten doorvoeren. De tekorten dwongen Sisi’s autocratische regering meerdere grote infrastructurele projecten stil te leggen. De straatverlichting en airconditioning bij pleinen, winkelcentra en ministeries zijn teruggeschroefd, zodat er minder aardgas nodig is voor de eigen consumptie en er meer geëxporteerd kan worden – een aantrekkelijke optie met de huidige gasprijzen. Dat de regering met de handen in het haar zit, mag blijken uit het ontslag, enkele weken geleden, van het hoofd van de centrale bank. De theezakjes zijn van al deze malheur het prangende symbool. ‘Het humeur van Egyptenaren staat op het spel’, kopte een nieuwswebsite in Caïro. Op sociale media volgden tientallen bezorgde berichten. Mohamed Maait, minister van Financiën, haastte zich naar een talkshow om de kijkers gerust te stellen. ‘Als God het wil, zullen er geen problemen zijn met thee. We zullen snel handelen, want het humeur van het land is erg belangrijk voor ons.’||https://www.volkskrant.nl/nieuws-achtergrond/in-egypte-dreigt-een-theetekort-als-god-het-wil-zullen-er-geen-problemen-zijn-met-thee~b3974fc62/
2022-09-06||Oudste eik Nederland staat vermoedelijk in het Brabantse Den Hout||Op een driesprong in het Brabantse kerkdorp Den Hout staat een ogenschijnlijk onbeduidende boom. Met zijn 12 meter hoog en omtrek van 4 meter is de eik een onderkruipertje, vergeleken met zijn soortgenoten. De holle stam is aan één kant opengespleten en lijkt te zwichten onder het gewicht van het bladerdek. Toch is de ‘Heilige Eik’, zoals de boom wordt genoemd, belangrijker dan hij eruitziet. Archiefonderzoek van Joris Hellevoort, boswachter bij Het Utrechts Landschap, duidt er namelijk op dat het ‘miezerige boompje’ veel ouder is dan gedacht. De eik zou niet 300 jaar geleden geplant zijn, maar al 600 tot 800 jaar geleden. Daarmee is de boom waarschijnlijk de oudste eik van Nederland en stoot hij het 600-jarige exemplaar in het Gelderse Doornenburg van de troon. ‘Over mensen worden dikke biografieën geschreven, maar over bomen nooit’, zegt Hellevoort. Niet eerlijk, vond hij. Daarom ploos hij voor zijn boek De wortels van ons land de geschiedenis van 21 beroemde Nederlandse bomen uit. Vier jaar lang reisde hij archieven en musea af op zoek naar ansichtkaarten, schilderijen, straatnaambordjes en ander documentatiemateriaal. De Heilige Eik uit Den Hout dook voor het eerst op in een koopakte uit 1353. ‘Ghelegen Ten Hout aen den heyligen eick’, stond erop. Aan de hand van afbeeldingen op een ambtsketting van de burgemeester, oude landkaarten en schilderijen wist Hellevoort de boom door de eeuwen heen te volgen. Niets wijst erop dat de heilige eik tussendoor doodging en er een nieuw exemplaar werd geplant. Dat betekent dat de boom al meer dan 200 jaar in het veterane stadium verkeert, de laatste levensfase van een eik. ‘In Nederland is het best bijzonder dat een eik zo oud blijkt’, zegt Bas Lerink, bosecoloog aan de Wageningen Universiteit. ‘In tijden van schaarste moesten eikenbomen het ontgelden, vooral in de Middeleeuwen. Eikenhout is van goede kwaliteit en erg geschikt om grote schepen van te bouwen. Het feit dat de boom zo krom en iel is, heeft hem mogelijk gered.’ Er is één periode in de geschiedenis van de boom waar Hellevoort in het duister tast. Begin 17de eeuw valt de Heilige Eik nog te ontwaren op een topografische kaart, maar daarna duikt de boom pas weer op in een 19de-eeuws schilderij. ‘Een behoorlijk gat, waarin een boel met de boom gebeurd zou kunnen zijn’, zegt hij. Doorgaans kan het aantal jaarringen uitsluitsel geven over de precieze leeftijd van een boom, zegt Lerink. ‘Maar deze eik is hol, dus je kunt niet meer bij het oudste stukje. We zullen dus op archiefmateriaal moeten vertrouwen.’ Na zijn ontdekking schreef Hellevoort een brief aan de burgemeester van de gemeente Oosterhout, waar Den Hout toe behoort. Die ondernam meteen actie door compost te storten en boomstronken neer te leggen om het bodemleven beter op gang te brengen. Coen van Hoek, groenbeheerder van de gemeente, overweegt de oeroude boom binnenkort zelfs te stutten. ‘In een storm zou de stam zomaar kunnen afbreken.’||https://www.volkskrant.nl/nieuws-achtergrond/oudste-eik-nederland-staat-vermoedelijk-in-het-brabantse-den-hout~bb0ab2cd/
2022-09-06||Frankrijk houdt de adem in: haalt de in opspraak geraakte sterspeler Paul Pogba ongeschonden het WK? ||De affaire die Frankrijk al dagen in zijn greep houdt, begint op een zomerse zaterdag op TikTok. Profvoetballer zonder club Mathias Pogba publiceert op 27 augustus een serie van vier video’s. Ongewoon saai beeld voor de app waarop doorgaans vooral gedanst en gezongen wordt: zittend voor een witte muur leest Mathias een boodschap voor. Het dynamiet zit ’m in de tekst, achtereenvolgens uitgesproken in het Frans, Italiaans, Engels en Spaans: ‘De hele wereld (...) heeft het recht om bepaalde dingen te weten, om met volledige kennis van zaken te beslissen of hij echt de bewondering, het respect en zijn plaats in het Franse elftal verdient.’ Nog zonder enige onthulling te doen, is de boodschap al explosief: ‘hij’, dat is Paul Pogba, een van de stervoetballers van Frankrijk. Een middenvelder van topkwaliteit, in zowel verdedigend als aanvallend opzicht. Een excentriek personage bovendien, van het kaliber dat zich voor een eigen documentairereeks leent – dit jaar verscheen bij Amazon Prime de vijfdelige serie The Pogmentary: Born Ready. Tot dat moment is Paul Labile Pogba (29) het succesverhaal van de familie, de benjamin in het gezin van drie jongens die samen opgroeiden in de Parijse banlieue Roissy-en-Brie en met liefde voor de sport werden grootgebracht. Hij werd als enige geboren in Frankrijk, de tweeling Mathias en Florentin verhuisde begin jaren negentig met hun ouders uit Guinee naar de Parijse regio. Paul volgt zijn oudere broers in alles wat ze doen – eerst fanatiek in tafeltennis, daarna voetbal. Van jongs af aan is hij een slechte verliezer, geobsedeerd door winnen, met een enorme liefde voor het spel. Zijn jeugd samengevat in drie woorden: school, voetbal, slapen. Alle drie de broers maken carrière in het betaald voetbal, maar alleen Paul stijgt werkelijk tot grote hoogte. Het beslissende moment komt vroeg, zo verklaart hij later zelf: als tiener wordt hij afgewezen voor Clairefontaine, de academie van de Franse voetbalbond. Zijn schoolresultaten zijn te slecht. Vanaf dat moment zet Paul alles op alles om groot te worden. Groot wordt hij: op zijn veertiende komt hij terecht bij profclub Le Havre, waar hij al snel de aandacht trekt van Manchester United, dat hem naar Engeland haalt. Als hij daar in 2016 terugkeert na enkele seizoenen Juventus, is Pogba met een transfersom van zo’n 105 miljoen euro even de duurste voetballer aller tijden. Hij behoort tot de belangrijkste spelers van het elftal dat Frankrijk in 2018 het wereldkampioenschap bezorgt. Maar nu, drie maanden voor het volgende WK, houdt Frankrijk de adem in. Haalt Pogba Qatar wel? Hij kampt niet alleen met een meniscusblessure, maar blijkt ook verwikkeld in een bizarre affaire. In een nieuwe video maakt zijn broer Mathias de aangekondigde ‘onthullingen’ vorige week concreter. Paul zit ‘diep in de hekserij’, beweert Mathias. Volgens hem zou zijn broer Paul een marabout hebben betaald, een spiritueel leider die moslims in met name de Maghreb en West-Afrika magische krachten toedichten. En Pogba zou zo’n type hebben benaderd om Kylian Mbappé te vervloeken – die andere grote sterspeler in het Franse elftal. Zijn uitlatingen komen helaas niet als verrassing, reageerden Paul, zijn zaakwaarnemer en advocaten via een verklaring. ‘Dit komt boven op de bedreigingen en pogingen tot afpersing door een georganiseerde bende tegen Paul Pogba.’ De Italiaanse en Franse autoriteiten zouden daarover al eerder zijn gewaarschuwd. Er loopt intussen een onderzoek. De voetballer is ook gehoord door de Franse recherche. De publieke nieuwszender FranceInfo had inzage in het proces-verbaal van een van Pogba’s gesprekken. Daarin zou de voetballer de vrees hebben uitgesproken dat zijn broer Mathias onder druk staat van afpersers. Een aantal jeugdvrienden zou 13 miljoen euro eisen voor de bescherming die ze Paul aan het begin van zijn carrière zouden hebben geboden. In hetzelfde verhoor erkende Paul volgens FranceInfo dat hij inderdaad een marabout heeft geraadpleegd – echter niet om zijn teamgenoot te vervloeken, maar ten goede voor een ngo die humanitair werk doet voor kinderen in Afrika. Het raadplegen van een marabout gebeurt vaker door voetballers van Afrikaanse origine. Uit vrees voor een slecht optreden op het WK volgt Frankrijk de affaire op de voet. Als kampioen word je blootgesteld aan allerlei invloeden, goede en kwade, reageerde minister van Sport Amélie Oudéa-Castéra in Franse media. Clubs en autoriteiten moeten daar volgens haar zeer alert op zijn. ‘We hebben geluk met Didier Deschamps als bondscoach’, voegde ze eraan toe. ‘Hij heeft alle nodige ervaring om dit soort gevoelige, complexe situaties het hoofd te bieden.’||https://www.volkskrant.nl/nieuws-achtergrond/frankrijk-houdt-de-adem-in-haalt-de-in-opspraak-geraakte-sterspeler-paul-pogba-ongeschonden-het-wk~b0cc8e03/
2022-09-06||Het leed dat de nachtelijke poetsbeurt van Madrid heet, een schoonmaakfanfare||Vroem, tuut tuut tuut, klabam!, boem!, vrroeeem. Zo (ongeveer dan, beter kan ik het niet in woorden vatten) klinkt de kwelling die me deed schreeuwen in mijn bed, naar de huisarts bracht en zelfs bijna uit ons verder fijne appartement dreef. Vóór de grote verhuizing naar Spanje had ik een hoop beren op de weg gezien, maar niet de grizzly die me uiteindelijk op een haar na zou verslinden: de nachtelijke afvalophaaldienst van de gemeente Madrid. Begrijp me niet verkeerd, ik hecht aan hygiëne en properheid als ieder ander. Het gaat me om dat nachtelijke. Net als in andere Spaanse steden begint in Madrid met het vallen van de nacht een klein leger aan vuilbestrijders door de nauwe straten te marcheren. In fluorescerend geel uniform legen deze troepen kliko’s en afvalcontainers, en spuiten ze de klinkers schoon, de stad opfrissend voor weer een dag. Waarom ’s nachts? Omdat er dan minder verkeer is dat de vrachtwagens van de afval- en schoonmaakdienst in de weg zit, zegt de gemeente. Daar lijkt weinig tegenin te brengen. Tot je op je bed ligt in een appartement met gammele, nog-geen-één-decibel-tegenhoudende balkondeuren en de slaap probeert te vatten. Het concert vangt elke (!) nacht rond half 12 aan met het legen van de kliko’s. Vroem, rijdt de vrachtwagen voor. Tuut tuut tuut, klinkt het alarmgeluid voor het parkeren. Klabam!, slaat de klep van de kliko open en dicht. Met een boem! staat de kliko weer voor de deur, en stoomt de vrachtwagen met een vrroeeem door naar de buren. Omdat ons gebouw op een kruising staat, klinkt hetzelfde even later opnieuw, gevolgd door het al even oorverdovende ‘legen van de papier- en plasticcontainers op de hoek’. Het slotakkoord komt van de waterspuiters, die hun taak ernstig opvatten en er zeker tien minuten over doen om voorbij te trekken. Inmiddels is het dan een uurtje of 3. Er zijn mensen die dit rustig naast zich neer kunnen leggen. Én er zijn mensen die zich volledig gek laten maken. Anders dan mijn vriendin val ik niet in de eerste categorie. Met iedere nacht waarin ik pas na uren woelen in slaap viel, groeide de vrees voor de volgende. Regelmatig gaf ik me gewonnen en ging ik op het balkon zitten, de schoonmaakfanfare bekijkend met mijn gedachten op dat duistere plekje tussen woede (‘ze zouden die lui moeten arresteren’) en wanhoop (‘waarom laat ik me in godsnaam zo kennen?’). Hoewel ik ze nooit op hún balkons zag, en Spanjaarden juist lijken te gedijen bij (en uitblinken in het maken van) veel en hard geluid, zijn er wel degelijk buren die rechtop in hun bed zitten. Media voeren eens in de zoveel tijd woedende buurtbewoners met kleine oogjes op. In het laatste jaarverslag van Madrid over alle binnengekomen klachten staat dat inwoners het tijdstip waarop hun afval wordt opgehaald door het lawaai als ‘inadequaat’ zien, vermoedelijk een fraaier woord dan de klagers zelf gebruikten. De huisarts wilde geen verslavende slaappillen voorschrijven, maar raadde me aan met de huisbaas te praten over nieuwe balkondeuren. Dat deed ik, zonder veel te verwachten. Twee dagen later kwam er een mannetje langs om de kozijnen op te meten en na zes weken zaten de nieuwe deuren met dubbel glas erin – voor wie denkt dat Spanje nog steeds door mañana, mañana wordt geregeerd. In mijn geluidsdichte slaapkamer waan ik me nu in een hutje op de hei, één balkondeur verwijderd van die lawaaiige, schone, geweldige stad.||https://www.volkskrant.nl/nieuws-achtergrond/het-leed-dat-de-nachtelijke-poetsbeurt-van-madrid-heet-een-schoonmaakfanfare~be2946c8/
2022-09-06||Gazprom: China bereid om Russisch gas in roebel en yuan te betalen||Voor Rusland zou het een belangrijke stap zijn in de pogingen om minder afhankelijk te zijn van de Amerikaanse dollar. Volgens Gazprom-baas Alexey Miller is het toestaan van betalingen in yuan en roebels in het voordeel van beide landen. ‘Het zal de berekeningen vereenvoudigen, een uitstekend voorbeeld worden voor andere bedrijven en een extra impuls geven aan de ontwikkeling van onze economieën’, zei hij. Wanneer China met de nieuwe munteenheden gaat betalen, meldde Gazprom niet. Eerder dit jaar dwong de Russische president Poetin Europese klanten om roebelbankrekeningen bij de Gazprombank te openen en in Russische valuta te betalen. Volgens Poetin waren zijn betalingseisen noodzakelijk. Daardoor kon hij meer direct beschikken over de euro’s die werden overgemaakt naar de rekening van Gazprom. Verscheidene bedrijven en landen – waaronder Nederland – die niet aan die voorwaarden wilden voldoen, werden afgesneden van gas.||https://www.volkskrant.nl/nieuws-achtergrond/gazprom-china-bereid-om-russisch-gas-in-roebel-en-yuan-te-betalen~b4d578b0/
2022-09-06||Christelijke verzekeraar stopt met basispakket dat euthanasie en abortus niet vergoedt ||De zogenoemde ‘schone polis’ van Pro Life leidde eerder tot veel kritiek. Normaal gesproken worden ingrepen als abortus of euthanasie vergoed uit de basisverzekering, die iedere Nederlander verplicht is af te sluiten. Toen de Zorgverzekeringswet in 2004 werd aangenomen, nam de Tweede Kamer echter ook een amendement aan dat bepaalde uitzonderingen mogelijk maakte. Ingrepen die 'sterk controversieel’ zijn, kunnen via een modelovereenkomst worden uitgesloten van het basispakket. Dat amendement werd destijds ingediend door ChristenUnie en SGP. ‘Verplichte solidariteit’, het fundament van het huidige zorgstelsel, ‘is ongewenst voor prestaties die zo sterk omstreden zijn’, luidde de toevoeging aan de wet. Pro Life Zorgverzekeringen is sinds 2015 een onderdeel van Zilveren Kruis. De partijen kopen onder meer samen zorg in. Er zijn 120.000 klanten verzekerd bij Pro Life, die zich onder meer bezwaard voelen om mee te betalen aan ingrepen die tegen hun christelijke principes ingaan. Toch zal dat ‘wat ons uniek maakt’ vanaf komend jaar verdwijnen. De verzekeraar zegt de ogen niet te kunnen sluiten voor de ophef die is ontstaan over wat zij een ‘schone polis’ noemen. ‘Sommige mensen voelen zich door onze keuzes gekwetst’, zegt directeur Jos Leijenhorst in een video waarin hij het besluit toelicht. GroenLinks stelde in november vorig jaar Kamervragen over de polis van Pro Life Zorgverzekeringen, nadat er op sociale media beroering over was ontstaan. Toenmalig minister van Volksgezondheid Hugo de Jonge (CDA) gaf toen aan geen aanleiding te zien de wet te wijzigen. Ook in 2015 werden er Kamervragen gesteld over de verzekeraar. De PvdA, die in 2004 het amendement nog steunde, eiste opheldering van de minister. Het zijn echter niet alleen Kamervragen en felle tweets waardoor Pro Life Zorgverzekeringen tot dit besluit is gekomen. In het Reformatorisch Dagblad zegt voorzitter Henk Jochemsen van de adviesraad van de verzekeraar dat ook de druk van andere klanten van Zilveren Kruis meespeelde: ‘Men dreigde zelfs met het opzeggen van de collectieve zorgverzekering van de werknemers.’ Volgens woordvoerder Nicole Bolweg van Pro Life Zorgverzekeringen was er niet één reden die de doorslag heeft gegeven om het basispakket aan te passen: ‘Het was een opeenstapeling. Ook onder onze verzekerden kon niet iedereen zich in onze voorwaarden vinden. En het is ook niet goed als je elke keer bezig bent met debatteren als er weer vragen over ons worden gesteld. Dat is tijd die je niet aan je klanten kunt besteden.’ Ook zonder het eigen basispakket denkt de verzekeraar van meerwaarde te kunnen zijn voor de christelijke achterban. Zo wil Pro Life investeren in meer vertrouwensartsen, waar bijvoorbeeld vrouwen terechtkunnen die ongewenst zwanger zijn, of ouders van kinderen die transgenderzorg willen: ‘Het is fijn om over die gevoelens te kunnen spreken met iemand die jou vanuit je christelijke principes begrijpt’, aldus Bolweg. In de praktijk zal er overigens weinig veranderen. Doordat een deel van de zorgpremie niet via de verzekering maar via belastingen wordt afgedragen, dragen ook gelovigen al bij aan ingrepen als abortus en euthanasie. Bolweg: ‘Dat dat niet zo is, kunnen we niet waarmaken.’ Bovendien vindt 90 procenten van de abortussen plaats in klinieken. Die worden via subsidies van de overheid bekostigd en niet via de zorgverzekering. Alleen een abortus in een ziekenhuis wordt betaald via de basisverzekering. Kunstmatige inseminatie wordt slechts vergoed uit het basispakket als er sprake is van een medische indicatie. Daarnaast zullen de klanten van de verzekeraar vanwege hun identiteit ook in de toekomst niet snel kiezen voor een abortus of euthanasie. ‘Dat zal waarschijnlijk niet veranderen’, zegt Bolweg. Maar wellicht voelen anderen zich nu toch meer welkom bij de verzekeraar. Bijvoorbeeld de ongewenst zwangere christelijke vrouw, die een drempel ervaart om hulp te zoeken vanwege het taboe op abortus. Als een gesprek met een vertrouwensarts er uiteindelijk toe leidt dat zo'n vrouw toch kiest voor abortus, dan is dat maar zo, zegt Bolweg: ‘Ook al is dat dan niet iets waar wij zelf achter staan.’||https://www.volkskrant.nl/nieuws-achtergrond/christelijke-verzekeraar-stopt-met-basispakket-dat-euthanasie-en-abortus-niet-vergoedt~b64adcc1/
2022-09-06||Zijn ontroerende foto van een leeuwin met een antilopekalfje ging de hele wereld over||Zijn timing werd geroemd, maar op 17 november 2012 liet die hem in de steek, stelde natuurfotograaf Adri de Visser uit Harderwijk nuchter vast in de Stentor. Die dag werden zijn vrouw Regine en hij overvallen in de Keniaanse hoofdstad Nairobi. De Visser werd getroffen door zes kogels, waarvan er een zijn linkeroog doorboorde en een zijn ruggegraat trof. Doordat hij in zijn jeugd het zicht in zijn rechteroog was verloren (tijdens indiaantje spelen kreeg hij een vlijmscherp bamboe-pijltje in dat oog) was hij na de roofoverval nagenoeg blind. Niet meer dan een vage waas en een enkele glinstering kon hij nog onderscheiden. De Visser kon eindeloos wachten op het juiste moment. Vijf dagen postte hij op de oever van de Mara in Tanzania totdat de duizenden gnoes, op zoek naar regen en het groenste gras, eindelijk besloten over te steken. Soms trok de kudde een kilometer naar links, een dag later liepen ze een paar kilometer de andere kant op. De Visser volgde ze net zo lang totdat ze zich in de rivier stortten. Het leverde een prachtplaat op van wildebeesten die elkaar bijkans verpletteren. Van opspattend water op de voorgrond en opstuivend stof op de achtergrond. Tien winters zwierven De Vissers door Afrika en lag hij dagenlang met zijn telelens in de wildernis. Ze sliepen op het dak van hun terreinauto; hoog genoeg om niet te worden verrast door leeuwen. Op een ochtend zagen ze de afdrukken van leeuwenpoten rondom de Land Rover. In de andere jaargetijden runden ze hun winkel in tuinmeubelen in Bussum. Door een dwarslaesie was hij na de overval aan een rolstoel gekluisterd. Tien jaar lang heeft hij elke seconde pijn gevoeld. Aanvankelijk kon hij ook zijn armen niet bewegen. Intensieve therapie heeft daarin enigszins verlichting gebracht. Het contact met de buitenwereld werd ernstig belemmerd doordat zelfs spraakgestuurd e-mailen niet voor hem was weggelegd. De Vissers zijn na de overval niet meer in Afrika geweest. Dat zou een helse tocht zijn geworden over de hobbelige wegen. Regine: ‘Adri klampte zich vast aan zijn herinneringen. Zijn veerkracht was ongebroken.’ Zijn foto’s kon hij zelf niet meer zien, spreken erover des te beter en dat is hij gaan doen. Hij gaf theatershows, vertelde op scholen spannende verhalen over zijn ervaringen in de natuur en gaf tips voor mooie natuurfoto’s: een goede telelens kopen, geduld hebben en de dieren niet verstoren. Hij richtte enkele tentoonstellingen in en gaf twee boeken uit: het fotoboek Africa Together en Uitzicht over zijn drijfveren. Over zijn jeugd, waarom hij ging fotograferen, hoe zijn leven op zijn kop stond en hoe hij zich uit een depressie knokte. Regine: ‘Veel mensen heeft hij nog geïnspireerd. Wonderbaarlijk dat hij dat heeft klaargespeeld met zijn handicaps.’ De Visser in de Stentor: ‘Gelukkig is mijn vrouw gebleven.’ De eerste foto die De Visser verkocht was die van een leeuwin die net de moeder van een antilopekalf had verslonden. Het kalf zag vervolgens de leeuwin aan voor zijn moeder. Nadat The Guardian de vertederende foto had gepubliceerd, ging die de hele wereld over. Met het kalfje liep het minder goed af. Dat is opgegeten door twee zonen van de leeuwin. Op 12 juli overleed De Visser aan de gevolgen van een dubbele longontsteking. Hij werd 60 jaar. Regine: ‘Adri was op, hij was meer dan twee meter lang en woog nog maar 60 kilo. Mooi dat hij in de rubriek Het eeuwige leven komt. Wij zijn Jehova’s getuigen en geloven in het eeuwige leven. Hij slaapt en zal weer tot leven worden gewekt als de Adri zonder rolstoel die kan zien. Dan rent hij op me af en vallen we in elkaars armen.’ Zie ook: adridevisser.com||https://www.volkskrant.nl/mensen/zijn-ontroerende-foto-van-een-leeuwin-met-een-antilopekalfje-ging-de-hele-wereld-over~bf8797b9/
2022-09-06||‘Onhoudbare situatie’ in kerncentrale Zaporizja, waarschuwt Internationaal Atoomagentschap||Dit weekeinde bracht een delegatie van de IAEA een bezoek aan de kerncentrale. In een eerste rapportage aan de VN Veiligheidsraad uiten de onderzoekers dinsdag hun grote zorgen over de ‘onhoudbare situatie’ ter plaatse. De gevechten rondom de kerncentrale moeten volgens hen zo snel mogelijk stoppen om de faciliteiten te kunnen repareren en verdere schade te voorkomen. De kerncentrale is in Russische handen, maar Oekraïense werknemers zitten er nog steeds aan de knoppen. Het agentschap waarschuwt dat er geen veilige werksfeer is en dat ingenieurs ‘onder continue hoge stress en druk staan’. Daardoor neemt de kans op menselijk falen toe, en dus ook die op een kernramp. Zowel Oekraïne als Rusland moet akkoord gaan met de demilitarisering van het gebied rond de kerncentrale. Op dit moment is het Russische leger alom aanwezig op het terrein van de kerncentrale, meldt de IAEA. In de ruimtes van de turbines zijn soldaten, militaire voertuigen en uitrustingen opgesteld. Ook zijn er militaire wagens geparkeerd onder het viaduct dat de kernreactoren met elkaar verbindt. Op eerdere oproepen van de VN tot demilitarisering ging Moskou niet in. Kort na de start van de invasie bezetten Russische troepen de kerncentrale, de grootste van Europa. Sindsdien vinden er in de directe omgeving steeds vaker beschietingen plaats, waarvan Oekraïne en Rusland elkaar de schuld geven. Ook is de kerncentrale enkele malen afgesloten geweest van het energienet. Experts zeggen dat de reactoren in Zaporizja ontworpen zijn om natuurrampen en vliegtuigcrashes aan te kunnen, maar vrezen dat onvoorspelbare gevechten de cruciale koelsystemen kunnen beschadigen. De inspecteurs van de IAEA onderzochten de schade aan de faciliteiten, gebouwen en wegen op het terrein. In het rapport staat onder meer dat panden zijn geraakt waar nieuwe splijtstof ligt opgeslagen en waar kernafval wordt bewaard. Tijdens het bezoek maakte de delegatie zelf mee hoe de kerncentrale onder vuur werd genomen. In het rapport staat niet welke partij hiervoor verantwoordelijk was. Ook dinsdag gingen de beschietingen rondom de kerncentrale gewoon door. De IAEA wil meteen ‘met alle betrokken partijen’ om tafel gaan zitten om de beschermingszone in te stellen. Rusland verzette zich lange tijd tegen het bezoek van het Internationaal Atoomagentschap, maar ging na tussenkomst van de Franse president Macron toch akkoord. De waarnemingsmissie ging op 1 september van start met een delegatie van veertien experts, waarvan er nu twee permanent bij de centrale verblijven. Oekraïne heeft aanwezigheid van de atoomwaakhond met open armen ontvangen. Tot op de dag van vandaag wordt het land achtervolgd door de enorme nucleaire ramp die in 1986 bij Tsjernobyl plaatsvond. De Oekraïense vice-premier, Iryna Veresjtsjoek, riep dinsdag op om evacuatieroutes in te stellen voor de vele mensen die in de omgeving van Zaporizja wonen en daar weg willen.||https://www.volkskrant.nl/nieuws-achtergrond/onhoudbare-situatie-in-kerncentrale-zaporizja-waarschuwt-internationaal-atoomagentschap~b790d23e/
2022-09-06||Wat ging er mis in de ultrakorte Haagse loopbaan van landbouwminister Staghouwer?||Staghouwer geeft zelf geen duidelijkheid over de redenen voor zijn besluit de handdoek in de ring te gooien. De korte verklaring die hij maandagavond voorlas – op een persconferentie waar journalisten geen vragen mochten stellen – biedt daar geen inzicht in. De 60-jarige zegt alleen dat hij zichzelf dit weekeinde de vraag stelde: ‘Ben ik de juiste persoon om leiding te geven aan de grote opgaven die er liggen?’ Hij concludeerde dat het antwoord nee is. Acht maanden geleden, toen ChristenUnie-leider Gert-Jan Segers hem belde met de vraag of hij minister wilde worden, was het antwoord blijkbaar nog ja. Terwijl ook toen al duidelijk was dat de nieuwe minister van Landbouw, Natuur en Voedselkwaliteit (LNV) een heel zware taak wachtte. Dus wat ging er mis tijdens de ultrakorte Haagse loopbaan van Henk Staghouwer? Waarschijnlijk voelde Staghouwer zich gewoon niet tegen zijn taak opgewassen. Acht jaar ervaring als provinciebestuurder (hij was landbouwgedeputeerde in het Groningse college) maakt iemand niet per definitie geschikt voor een verblijf in de Haagse slangenkuil, waar het vaak publiekelijk hard tegen hard gaat. RTV Noord legde eind vorig jaar al de vinger op de zere plek, nadat Staghouwers promotie tot minister een feit was geworden. ‘Hij is een polderaar die vooral via stille diplomatie iets wil bereiken. Dat wordt straks anders in Den Haag, waar bestuurders vermalen worden door media-aandacht rond de politiek. Nederland gaat daar een degelijke, voor het oog wat saaie bestuurder zien, die zelden écht getest is op zijn vaardigheid als debater.’ De debatvaardigheden van Staghouwer laten inderdaad te wensen over, bleek in juni tijdens een pijnlijk stikstofdebat. De Tweede Kamer ging vol op het orgel omdat Staghouwer op 10 juni een brief van 49 kantjes over ‘perspectieven voor agrarische ondernemers’ had afgeleverd waar niets concreets in stond. Zijn Kamerbrief had de spreekwoordelijke wortel moeten zijn bij de stok van Staghouwers collega op LNV, Christianne van der Wal. Zij legt de landbouw strenge stikstofreductiedoelen op, Staghouwer had die harde boodschap moeten verzachten door de bedrijfstak tegelijkertijd toekomstperspectief te bieden. Doordat Staghouwers Kamerbrief geen geloofwaardig alternatief schetst voor het onhoudbare veeteeltsysteem van milieuvervuilende bulkproductie, kregen de boeren alleen de zure bom van Van der Wal uitgeserveerd. Het gevolg was voorspelbaar: massaal verzet. Niet alleen van veehouders, maar ook van provinciebestuurders die het stikstofbeleid straks moeten uitvoeren. Van der Wal – en zij is in het kabinet niet de enige – was dan ook niet te spreken over de loze Kamerbrief van haar landbouwcollega. De Tweede Kamer gaf Staghouwer er flink van langs in het debat op 23 juni. Het woord ‘broddelwerk’ viel en SGP-woordvoerder Roelof Bisschop kwalificeerde Staghouwers perspectiefbrief als ‘weinig meer dan een nietje door allerlei bestaande subsidieregelingen’. Het parlement droeg de minister op na de zomer met nieuwe, betere voorstellen te komen. Aan de overlegtafel van oud-informateur Johan Remkes hebben vertegenwoordigers van de alternatieve landbouw genoeg ideeën aangedragen. Zo zou de overheid zuivelbedrijven als FrieslandCampina wettelijk kunnen verplichten een minimumpercentage biologische melk bij te mengen in al hun zuivelproducten, net zoals de Europese Unie de bijmenging van 10 procent biobrandstof in benzine en diesel verplicht stelt. Wellicht is het ook mogelijk om supermarkten te verplichten een bepaald percentage biologische landbouwproducten in de schappen te leggen. Zulke maatregelen vergroten de afzetmarkt, waardoor meer boeren kunnen rondkomen van een duurzaam bedrijfsmodel. Het kabinet zou daarnaast kunnen denken aan een hulploket, inclusief subsidieregelingen, voor veehouders die nevenactiviteiten willen ontwikkelen om meer inkomsten te genereren. Te denken valt aan het beginnen van een zorgboerderij, een boerderijwinkel, een zelfplukgaard of een speeltuintje met theetuin. Hogere vergoedingen voor intensief weidevogelbeheer zouden ook onderdeel moeten zijn van het perspectievenpakket. Ideeën genoeg dus, maar de tweede conceptbrief van Staghouwer was naar verluidt nog steeds onder de maat. Donderdagavond is die brief besproken tijdens een bewindsliedenoverleg waarbij acht ministers aanzaten. Staghouwer kreeg daar opnieuw kritiek van zijn collega’s. Iemand zou tijdens of na dat overleg tegen Staghouwer gezegd hebben dat hij maar eens goed bij zichzelf te rade moest gaan. Wellicht was dat de druppel die de emmer bij hem deed overlopen. Maandag, een paar uur voor zijn aftreden, moest hij de Nederlandse boeren ook nog het slechte nieuws vertellen dat ze hun Europese mestprivilege (derogatie) verliezen. Tijdens de ministerraad over de rijksbegroting kwam hij vorige week woensdag in aanvaring met minister Sigrid Kaag van Financiën. Staghouwer wilde extra geld voor een compensatieregeling voor melkveehouders die hun derogatie kwijtraken. Kaag zei tegen hem dat hij zo’n regeling maar uit zijn eigen begroting moest financieren, dus ook dat pleit verloor hij. Premier Rutte bezwoer de Tweede Kamer dinsdag tijdens het Vragenuur dat het vertrek van Staghouwer geen vertraging zal veroorzaken in het stikstofbeleid. Iedereen wacht nu op Remkes. Pas nadat hij zijn aanbevelingen gepubliceerd heeft, kan Staghouwers tijdelijke opvolger Schouten de verbeterde perspectievenbrief naar de Kamer sturen. In een eerdere versie van dit artikel stond dat Carola Schouten degene was die Staghouwer adviseerde bij zichzelf te rade te gaan. Dit wordt nu door sommige ingewijden betwist. Wie Staghouwer die hint gaf, is dus niet duidelijk.||https://www.volkskrant.nl/nieuws-achtergrond/wat-ging-er-mis-in-de-ultrakorte-haagse-loopbaan-van-landbouwminister-staghouwer~bd72d8cf/
2022-09-06||De nieuwe Britse premier Liz Truss schuift haar  principes opzij om de koopkrachtcrisis te bezweren||In de korte toespraak, die bijna in het water was gevallen door een wolkbreuk, uitte de verse Britse premier Liz Truss het verlangen om het kwakkelende Groot-Brittannië weer aan de praat te krijgen. Tevens beloofde Truss, de vierde Conservatieve premier in zeven jaar, haar landgenoten te helpen tijdens de energiecrisis. ‘Het zal niet makkelijk worden’, zo temperde ze de verwachtingen. Een paar uur voordat ze in de ambtswoning arriveerde, had Liz Truss de handen geschud van die andere Elizabeth. Bij de ceremonie in Balmoral Castle hield de Britse koningin, een ruitjesrok dragend, zich staande met een wandelstok, toen ze Truss vroeg of ze haar vijftiende premier wilde worden. Liz meets Liz, zo is de ontmoeting omschreven. Normaal gesproken zou deze beëdiging in Buckingham Palace hebben plaatsgevonden, maar de 96-jarige vorstin was te zwak om naar Londen te reizen. Ze voelde zich wel te goed om deze taak aan haar oudste zoon Charles over te laten. Kort daarvoor had de koningin bezoek gehad van de afscheid nemende Boris Johnson, met wie ze veertig minuten heeft gesproken. De wisseling van de macht was om half acht begonnen, toen Johnson voor het laatst 10 Downing Street verliet. In de stralende ochtendzon gaf hij een korte toespraak, waarin hij de successen van zijn drie jaar durende termijn op een rij zette; van het snelle vaccinatieproces tot de vroegtijdige steun aan het belegerde Oekraïne. Johnson liet nog eens doorschemeren dat hij het volkomen onterecht vindt dat hij door zijn collega’s twee maanden geleden opzij is gezet. Op typerende wijze vergeleek hij zichzelf met een draagraket ‘die na een lancering zijn rol heeft vervuld en zich rustig in de atmosfeer terugtrekt om op onzichtbare wijze te landen in een of andere obscure uithoek van de Stille Oceaan’. Tegelijkertijd zinspeelde de classicus op een terugkeer door te verwijzen naar de Romeinse veldheer Cincinnatus, die na een gewonnen oorlog terugkeerde naar het eenvoudige boerenbestaan. Na een opstand onder de verarmde bevolking keerde hij naar Rome terug, om als een verlichte alleenheerser te gaan regeren. Met een opstand onder de bevolking kan Truss te maken krijgen als ze niets doet aan de energiecrisis die burgers kan veroordelen tot koude armoede en bedrijven tot faillissement. Als ze niets doet, kunnen de kosten van het levensonderhoud uit de hand lopen, met pints die twintig pond kosten. In de komende dagen zal Truss, die het liefst ziet dat de vrije markt haar gang gaat, een reddingspakket bekendmaken. Naar verluidt wil ze een nieuw plafond op energierekeningen, zodat niemand meer dan omgerekend 2.900 euro per jaar gaat betalen voor gas en licht. Door de coronacrisis zag Johnson zich indertijd genoodzaakt zijn vrijheidsideaal (tijdelijk) opzij te zetten, met de energiecrisis wacht Truss eenzelfde breuk met haar ideologische principes.||https://www.volkskrant.nl/nieuws-achtergrond/de-nieuwe-britse-premier-liz-truss-schuift-haar-principes-opzij-om-de-koopkrachtcrisis-te-bezweren~bd977315/
2022-09-06||Supermodel Linda Evangelista is terug op haar troon. Maar wat doen haar collega's van toen eigenlijk?||Linda Evangelista staat op de cover van het septembernummer van de Britse Vogue. Dat is op zichzelf niet opzienbarend: oudere modellen (Linda is 57) sieren wel vaker een cover van een modeblad. Maar Linda Evangelista, ooit de superster der supermodellen, terug op haar oude stek? Dat is nieuws. Want terwijl haar leeftijdgenoten nog regelmatig covers en reclamecampagnes scoorden en op internationale catwalks liepen, viel Evangelista de laatste jaren op door totale afwezigheid. Opmerkelijk, want in de modewereld wordt zij beschouwd als the G.O.A.T. – the greatest of all time. Karl Lagerfeld vond haar de beste, zei hij ooit, ‘omdat ze een écht model is, puur en simpel. Ze pretendeert en ambieert niets anders te zijn dan dat.’ Franca Sozzani, de legendarische, inmiddels overleden hoofdredacteur van de Italiaanse Vogue, zette Evangelista maar liefst 24 keer op de cover, want: ‘Haar gezicht heeft de meeste mogelijkheden.’ Sozzani was niet de enige die geen genoeg kreeg van die vlijmscherpe jukbeenderen en katachtige ogen. Sinds het begin van haar carrière halverwege de jaren tachtig, stond Evangelista op meer dan zevenhonderd covers en figureerde ze in talloze modeseries en reclamecampagnes. In 2016 werd het ineens stil. Niet alleen op werkgebied, Evangelista leek helemaal verdwenen uit het openbare leven. Het duurde vijf jaar voor duidelijk werd waarom. In september 2021 liet ze op Instagram weten dat ze ‘op gruwelijke wijze verminkt was’ na het ondergaan van de ‘coolsculpting procedure’ van het Amerikaanse bedrijf Zeltiq. Daarmee zou, zonder chirurgie, maar door middel van bevriezing van vetcellen, vet in haar buik, rug, dijen en rond haar kaaklijn worden vernietigd. Maar de vetcellen verdwenen niet; ze vermenigvuldigden zich, en manifesteren zich nu als harde, rechthoekige en uitpuilende massa’s op de behandelde plekken. Evangelista is slachtoffer geworden van de zeldzame reactie ‘paradoxal adipose hyperplasia’ die bij slechts 1 procent van de behandelingen voorkomt. Het effect is niet alleen duidelijk zichtbaar, ontsierend en pijnlijk, maar ook nog eens vrijwel onomkeerbaar. Voor iemand die haar geld altijd heeft verdiend met haar uiterlijk en daar naar eigen zeggen ook haar gevoel van eigenwaarde aan ontleende, een extra hard gelag. Na een langdurige depressie besloot Evangelista haar waarheid met de wereld te delen en Zeltiq aan te klagen voor onder meer inkomstenderving. Die zaak is inmiddels is geschikt. Gesteund door alle positieve reacties op haar verhaal, liet Evangelista in februari van dit jaar, bij een interview met People Magazine ook haar ‘verminking’ zien: vreemde uitstulpingen onder haar oksels en aan de binnenkant van haar dijen. Het besluit om zo kwetsbaar in beeld te verschijnen, had positieve gevolgen. Kim Jones van het Italiaanse modehuis Fendi vroeg haar voor een nieuwe campagne. En nu is er het kroonjuweel in het leven van een model: de cover van het septembernummer van Vogue. De koningin der supermodellen is terug op haar troon. Maar wat ís eigenlijk een supermodel? Voor het antwoord op die vraag moeten we terug naar begin jaren negentig. Exacter: naar het moment dat modefotograaf Peter Lindbergh vijf modellen voor de camera heeft voor de cover van de Britse Vogue. Het is januari 1990, en daar staan Linda Evangelista, Christy Turlington, Naomi Campbell, Cindy Crawford en Tatjana Patiz, alle vijf met succesvolle carrières die ná deze foto pas echt in de overdrive zal gaan. De cover is een fashionmoment van het ongrijpbare soort, zo een waarvan iedereen voelt dat er iets bijzonders gebeurt, maar niemand precies kan uitleggen waarom. Op het eerste gezicht is de foto niet eens zo bijzonder: de vijf zijn gefotografeerd in zwartwit, dragen simpele wikkeltops en jeans, natuurlijke make-up en natuurlijk haar. Maar dat blijkt juist de kracht van het beeld: door die casual benadering lijken deze vrouwen, behalve beeldschoon, ook herkenbaar en benaderbaar. Het is precies het vrouwbeeld waarnaar Lindbergh op zoek is. Hij heeft genoeg van de manier waarop modellen tot die tijd zijn afgebeeld: formeel, perfect gestyled en artificieel. Hij wil wel mooie foto’s van mooie vrouwen, maar ze moeten ‘echt’ zijn – of zo echt als mogelijk in een tijdschrift als Vogue. De magie van de foto zit hem ook in wat de foto teweegbrengt: een supermodellengekte. Geïnspireerd door de Vogue-cover vraagt George Michael de vijf modellen om zijn stem te playbacken in de clip die verschijnt bij zijn nummer Freedom! 90. Blijkbaar zag hij al meteen wat vanaf dat moment iedereen ziet: dit zijn niet zo maar een paar fotomodellen, dit zijn modellen met de uitstraling van rocksterren, het zijn súpermodellen. Ook Gianni Versace ziet die potentie: voor de finale van de show van zijn wintercollectie 1991 laat hij de modellen (minus Tatjana Patitz ) van de catwalk denderen tijdens het playbacken van Freedom! ’90 – alsof het ook eigenlijk hún nummer is. De supers waren ineens als geheel meer dan de som der delen. Al snel wordt de club groter: Claudia Schiffer, Karen Mulder, Helena Christensen, Yasmin Le Bon, Stephanie Seymour, Carla Bruni en Kate Moss worden ook tot het gezelschap gerekend. Niet alleen kun je in die tijd geen modeblad openslaan zonder ze aan te treffen, zowel op de modepagina’s als in de advertenties, ze zijn echt overal. Geen feest of gala is compleet zonder een roedel in Versace en Chanel gehulde supermodellen. Ze verschijnen in nog meer videoclips (November Rain van Guns ’n Roses, Too Funky van George Michael, Wicked Games van Chris Isaac), ze spelen in films (Cindy in Fair Game) en hebben relaties met acteurs (Linda Evangelista & Kyle MacLachlan, Cindy Crawford & Richard Gere, Kate Moss & Johnny Depp), popsterren (Helena Christensen & Michael Hutchence, Stephanie Seymour & Axl Rose), tycoons (Naomi Campbell & Flavio Briatore) en zelfs goochelaars (Claudia Shiffer & David Copperfield). Nog een teken van hun belang voor de popcultuur in die tijd is het nummer Supermodel (you better work) van dragqueen RuPaul uit 1992, waarin alleen het noemen van hun voornamen (Linda, Naomi, Christy, Cindy, Claudia, Niki) voldoende is om te weten om wie het hier gaat. De supermodellen hebben ook een betekenis die verder gaat: de emancipatie van het beroep model. Met het poseren voor foto’s in tijdschriften en het lopen van modeshows werd tot dan toe relatief weinig geld verdiend, modellen moesten het vaak doen met gratis kleren en de eer. Maar de supers weten wat ze waard zijn en komen alleen nog opdagen als er behoorlijk wordt betaald. In een berucht geworden interview met de Amerikaanse Vogue zegt Linda Evangelista: ‘Christy en ik zeggen altijd tegen elkaar: wij staan niet op voor minder dan 10.000 dollar per dag.’ Arrogant? Ja, maar ook baanbrekend en verfrissend en waarschijnlijk precies wat Lindbergh bedoelde toen hij zei in zijn foto’s een beeld neer te willen zetten van vrouwen ‘die uitgesproken en avontuurlijk zijn en de controle hebben over hun eigen leven.’ Wie wilde dat zijn merk werd geassocieerd met de meest begeerlijke vrouwen met de meest begerenswaardige levens, moest lappen. Al deze vrouwen zijn dan ook miljonair geworden. Ze zijn ook nog lang niet vergeten door de mode-industrie. Kon een fotomodel vroeger rond haar dertigste wel met pensioen (want: te oud), de inmiddels 50plus supermodellen zijn nog steeds veelgevraagd. Hoewel het modellenwerk voor de meesten geen fulltime job meer is, en velen van hen zich hebben gestort op andere carrières (ondernemer, zangeres, fotograaf), zien we ze nog regelmatig opduiken in prestigieuze modebladen en op de catwalks van grote modemerken. Van de vijf ‘supers’ op de Vogue-cover van januari 1990 heeft Naomi Campbell (52) waarschijnlijk de drukste agenda. Naast haar modellenwerk ontplooit zij sinds de jaren negentig de meeste nevenactiviteiten: ze neemt een album op, ze schrijft meerdere boeken, ze opent samen met Christy Turlington, Claudia Schiffer en Elle MacPherson het Fashion Café (met vestigingen in de VS, Engeland, Zuid-Afrika, Mexico en Spanje), lanceert 25 parfums en dat is slechts een kleine greep uit haar bijbanen. Vooral de laatste jaren zet Campbell zich ook steeds meer in voor goede doelen. In 2005 richt ze de organisatie Fashion for Relief op, waarmee ze evenementen met een hoge sterrendichtheid organiseert. het geld dat daarmee wordt opgehaald gaat naar Unicef, en naar de slachtoffers van orkaan Katrina, ebola en Covid-19. Samen met oud-modellen Bethan Holt en Iman begint ze in 2013 met de ‘Diversity Coalition’ die zich actief inzet om de mode-industrie inclusiever te maken. Op haar 51ste wordt ze moeder van een dochter. En zoals in haar Instagrambio te lezen is moeten we haar voortaan aanspreken als Dr. Naomi Campbell. Sinds deze zomer heeft ze een eredoctoraat van de Engelse University for the Creative Arts voor haar ‘bijdragen aan de mode-industrie.’ Ondertussen modelt ze gestaag door – in maart van dit jaar nog voor de cover van de Britse Vogue. Christy Turlington (53), ook nog steeds veelgevraagd model, doet het iets rustiger aan dan Campbell. Op haar 31ste wordt het beginstadium van longemfyseem vastgesteld. Sindsdien is zij het toonbeeld van ‘clean living’, waarover zij als yoga-expert meerdere schrijft. Naast zakelijke projecten, zoals een deelneming in het ayurvedische schoonheidsmerk Sundari en het ontwerpen van yogacollecties voor Puma, is Turlington vooral bezig met filantropisch werk voor organisaties als CARE en Product Red. Haar specialisatie: alles wat te maken heeft met gezondheidzorg rondom zwangerschap en bevalling. In 2010 maakt ze een documentaire over dit onderwerp en richt naar aanleiding daarvan haar eigen stichting Every Mother Counts op. Die streeft ernaar om zwangerschap en moederschap veilig te maken voor alle vrouwen, met name in ontwikkelingslanden. Als ze nog verschijnt in tijdschriften is dat om hiervoor aandacht te vragen. Daarnaast valt op dat Turlington het ‘natuurlijk’ ouder worden heeft omarmd, in tegenstelling tot veel van haar leeftijdsgenoten. ‘Nooit!’, antwoordt ze op de vraag van het tijdschrift Town & Country of ze ooit cosmetische ingrepen zou overwegen. ‘Jarenlang bestonden deze dingen niet eens: collageen, vetcellen, alle gekke dingen die mensen doen. Ten eerste heb ik er geen tijd voor, en ten tweede vind ik het resultaat niet mooi.’ Cindy Crawford (56) heeft wel een heel bijzondere verjongingsstrategie ingezet; zij heeft gewoon haar eigen jongere dubbelganger gecreëerd in de persoon van dochter Kaia Gerber (21), ook al jaren succesvol als model. Modebladen doen niets liever dan het moeder-dochterduo fotograferen, al is Crawford in haar eentje ook nog steeds geliefd. Hoewel sinds 2000 met 'modellenpensioen’ siert ze nog steeds de pagina's van modebladen, vorig jaar zelfs de cover van de Braziliaanse Vogue. Maar ze heeft ook al meer dan vijftien jaar haar eigen beautymerk, Meaningful Beauty. Dan is er nog Tatjana Patitz (56), het vaak als ‘mysterieus’ omschreven Duitse model. Zo geheimzinnig is zij trouwens niet, alleen houdt ze zich op haar ranch in Californië liever bezig met paarden en honden. Op haar Instagramaccount omschrijft ze zichzelf als moeder, model, klimaatactivist, dierenliefhebber en natuurliefhebber. Af en toe doet ze nog eens een modellenklusje of komt (betaald) opdagen op een feestje – of ze moet het écht gewoon heel leuk vinden om helemaal naar München af te reizen voor een partijtje van de Duitse keukengigant WMF, zoals in april van dit jaar. Dat ze commercieel nog steeds interessant is, bewijst de campagne voor modemerk Comma, waarvan zij dit jaar het gezicht is. En Linda Evangelista? Gaan we haar na haar glorieuze comeback op de cover van Vogue weer vaker zien? Zelf denkt ze van niet. Zoals meteen opvalt bij het bekijken van zowel de cover als de rest van de shoot in het blad, zijn haar hoofd en hals op elke foto ingepakt met sjaals en hoeden. Haar gezicht lijkt niet alleen strakgetrokken, het ís dat ook. Make-upartiest Pat McGrath heeft de huid van haar gezicht naar achteren getrokken met behulp van tape en elastiekjes. ‘Zo zien mijn nek en kaaklijn er in het echt niet uit’, zegt Evangelista in het begeleidende interview, ‘en ik kan niet altijd rondlopen met plakband en elastiek. Maar op foto’s creëren we een fantasiebeeld, we maken dromen, ik vind dat dat mág.’ Afgaande op de reacties op de cover vinden veel mensen niet alleen dat dat mag, maar zelfs dat het móet. Want met of zonder tape en andere hulpmiddelen, er is in de hele modellenwereld niemand met zo’n prachtig hautaine side-eye als Linda Evangelista op de cover van deze Vogue. In de woorden van Anna Wintour, hoofdredacteur van de Amerikaanse Vogue: ‘Er is niemand zo super als Linda.’||https://www.volkskrant.nl/cultuur-media/supermodel-linda-evangelista-is-terug-op-haar-troon-maar-wat-doen-haar-collega-s-van-toen-eigenlijk~bbe23233/
2022-09-06||Waarom is het zo moeilijk iedereen rijk te laten zijn?||In een tijd dat de crises zich opstapelen en politici zo vaak door de wringer worden gehaald dat ze zoals Henk Staghouwer het bijltje erbij neergooien, is het voor het eigen gemoed beter om naar utopisten te luisteren dan naar misantropen. Vandaag verscheen het boek Slouching towards Utopia (Slingerend op weg naar Utopia) van Bradford DeLong, hoogleraar aan de UCL in Berkeley en onderminister onder Bill Clinton. Hij denkt dat de mensheid het slingerende pad kan inslaan naar een samenleving waar niemand iets tekort komt. Dankzij wat hij de ‘verlengde 20ste eeuw noemt’ – de tijdsperiode tussen 1870 en 2010 – is de economie daar groot genoeg voor. Nu is het zaak die eerlijk over 8 miljard mensen te verdelen. Dat is wat hem betreft het minste probleem, hetgeen bizar klinkt op een moment dat zelfs in een rijk land als Nederland mensen niet eens de energierekening kunnen betalen. DeLong is een economisch historicus van naam en faam. Vanaf 1870 – honderd jaar na het begin van de industriële revolutie – nam de productiviteit sneller toe dan de wereldbevolking, zo constateert hij. Dankzij het samenvallen van de oprichting van de moderne vennootschap en mondialisering kwam technologische vooruitgang in een ongekende versnelling. ‘De duivel van Malthus kon worden verbannen. Niet langer zou de bevolkingsgroei de productiviteitswinsten tenietdoen om de wereld arm te houden. Innovaties in technologie, methode en organisatie maakten het mogelijk de economische taart zo te vergroten dat iedereen genoeg kon hebben.’ Sinds 1870 verdubbelde de omvang van de taart of het bbp bij elke nieuwe generatie. Alleen lukte het in deze lange eeuw maar niet deze taart eerlijk aan te snijden en om te zetten in een gelukkig, gezond, veilig en zeker leven voor iedereen. De rijken grijpen een steeds groter deel van de taart, hoewel ze allang verzadigd zijn. ‘De groei van de economische taart heeft ons in verwarring gebracht’, aldus Bradford DeLong. Hij zoekt de oorzaak niet in de psychologie – de menselijke hebzucht – maar in de economie. Zo speelt de door Joseph Schumpeter beschreven creatieve destructie een rol, de vernietiging van oude bedrijfstakken, waardoor er telkens nieuwe winnaars en verliezers zijn. Ook hebben de sociologische patronen en politieke instellingen zich niet aan de technologische vooruitgang aangepast, zoals Karl Marx en Friedrich Engels al voorspelden. Maar de belangrijkste reden is dat Friedrich Hayeks ode op de markt centraal is komen te staan. ‘En van de markt kan niet worden verwacht dat hij enige vorm van sociale rechtvaardigheid biedt. De markt geeft, de markt neemt: gezegend zij de naam van de markt.’ De diagnose is hiermee gesteld. Dat is het halve werk. ‘De taak van toekomstige generaties is om uit te zoeken hoe ze net zo goed kunnen worden in het snijden en proeven van de economische taart als vorige generaties in het groter maken’, stelt DeLong vast. Nu moet nog een politieke utopist worden gevonden die dit aan het electoraat weet te verkopen.||https://www.volkskrant.nl/economie/waarom-is-het-zo-moeilijk-iedereen-rijk-te-laten-zijn~b73d77a7/
2022-09-06||Twaalf jaar cel en tbs geëist tegen vrachtwagenchauffeur die agent doodreed||De 47-jarige verdachte beweert dat De Korte hem zijn remweg ontnam, maar het OM spreekt dat tegen. De motoragent zou 160 meter voor het begin van de uitvoegstrook al een volgteken hebben gegeven en reed volgens ooggetuigen op gepaste afstand van de vrachtwagen. M. besloot naar eigen zeggen rechtdoor te rijden, omdat het verkeerslicht op die rijbaan, naast de uitvoegstrook, op groen stond. Hij wilde De Korte ontwijken, zei hij. Ook dat klopt niet, betoogde een van de officieren van justitie, want M. week pas op het allerlaatste moment uit. Daaruit trekt ze de conclusie dat hij ‘nooit heeft willen remmen, stoppen of uitwijken, maar Arno opzettelijk heeft aangereden’. Vier nabestaanden van De Korte maakten dinsdag gebruik van hun spreekrecht. Zij namen het woord ‘moord’ in de mond. ‘Over hem heen rijden, doorrijden en gewoon je lading lossen: onmenselijk’, zei de vriendin van het slachtoffer. Volgens het OM koesterde M. een ‘diepgeworteld wantrouwen’ in de overheid, in het bijzonder de politie. Na een aanrijding met een motoragent in 2015, waarvoor de verdachte een taakstraf kreeg, had M. het gevoel dat hij erin was geluisd. Daarna zou hij extra vaak zijn gecontroleerd en beboet, omdat de staat hem en het familiebedrijf waarvoor hij werkte kapot wilde maken. Het OM is na ‘uitgebreid onderzoek’ tot de conclusie gekomen dat M. en zijn werkgever niet meer zijn gecontroleerd dan anderen: in vijf jaar tijd kreeg de verdachte vijfmaal een proces-verbaal, vier keer wegens overbelading van zijn truck, eenmaal voor belediging. Dat M. zou hebben geroepen dat hij bij een volgende verkeerscontrole een agent dood zou rijden, is uiteindelijk slechts een onbevestigd gerucht. Om die reden kan justitie niet vaststellen dat er sprake was van een vooropgezet plan, oftewel moord. Uit onderzoek in het Pieter Baan Centrum blijkt dat M. De Korte in ‘overspannen toestand’ aanreed en verminderd toerekeningsvatbaar was. De chauffeur zou langdurige behandeling nodig hebben om te voorkomen dat hij in herhaling vervalt. Daaruit volgt de eis van tbs met dwangverpleging. Een langdurige celstraf is op zijn plaats, zei een van de aanklagers. Volgens haar gebeurt het zelden dat een agent tijdens zijn werk met opzet wordt gedood. ‘Het is Arno op 7 juli 2021 overkomen. Dit keer was een vrachtwagen het wapen.’ Ze wil dat de rechtbank de verdachte ook een rijverbod voor de maximale duur van tien jaar oplegt, en daarna een beroepsverbod van tien jaar als vrachtwagenchauffeur. Maandag is het woord aan M.’s advocaat, die dan zijn pleidooi houdt.||https://www.volkskrant.nl/nieuws-achtergrond/twaalf-jaar-cel-en-tbs-geeist-tegen-vrachtwagenchauffeur-die-agent-doodreed~ba80b118/
2022-09-06||Het weerbericht voor woensdag 7 september: zon en een bui||Na een nacht met bewolking en enkele stevige buien, klaart het vanochtend snel op. De zon breekt vanuit het zuiden op steeds meer plaatsen door en de temperatuur loopt op naar maximaal 22 graden aan zee tot plaatselijk 27 graden in het zuiden van ons land. Nog altijd is dat flink te warm voor deze tijd van het jaar. De wind waait uit een zuidelijke richting en is zwak of matig, rond windkracht 3. In de nacht naar donderdag neemt de bewolking toe, later vanuit het zuiden gevolgd door nieuwe buien. Die buien zorgen voor een wisselvallige donderdag. Met name in het midden en oosten kan het dan soms flink doorregenen en lokaal is ook onweer mogelijk. In sommige regio’s kan tussen de 10 en 20 millimeter neerslag vallen. Daarbij wordt het hooguit nog 20 graden en de wind draait naar een zuidwestelijke richting. Ook vrijdag en het weekend verlopen wisselvallig met enkele buien, vooral op vrijdag her en der nog met onweer. Tussendoor komt ook zeker de zon af en toe tevoorschijn en tijdens die momenten wordt het 20 tot 22 graden. In de nacht en vroege ochtend zijn verspreid over het land mistbanken mogelijk. Na het weekend neemt de kans op buien af en krijgt de zon meer ruimte. Later wordt het ook weer warmer.||https://www.volkskrant.nl/nieuws-achtergrond/het-weerbericht-voor-woensdag-7-september-zon-en-een-bui~b829cd91/
2022-09-06||Kunstenaar Eva Spierenburg legde met tekeningen de pijn in haar lichaam minutieus vast||‘Ga rustig zitten. Ogen dicht. Adem diep in. Adem rustig uit. Ga dan in gedachten elk lichaamsdeel af.’ Komt dit u bekend voor? Zo beginnen de meeste meditatie- of mindfulnessoefeningen, met een zogenaamde ‘bodyscan’. Ook kunstenaar Eva Spierenburg (35) waagde zich eraan. In de herfst van 2020 was ze vastgelopen, overspannen. Ze ging alleen nog naar haar atelier. ‘Om de dag te door te komen, om het te proberen.’ Maar er kwam niets. Dat was nieuw voor haar. Spierenburg valt al jaren op met haar mooie persoonlijke installaties, sculpturen en schilderijen. Na haar afstuderen aan de Hogeschool voor de Kunsten Utrecht verbleef ze aan de Rijksakademie in Amsterdam. Daar verfde ze de muren van haar atelier roze en maakte ze abstracte sculpturen die deden denken aan lichaamsvormen. Haar vleselijke atelier leek tegelijkertijd een grot en een baarmoeder. Ook na de Rijksakademie zat ze niet stil: in 2019 had ze een solotentoonstelling in het Centraal Museum Utrecht, een jaar later bij kunstruimte Cinnnamon in Rotterdam. Vier keer was ze al genomineerd geweest voor de Koninklijke Prijs voor Vrije Schilderkunst: in 2012, 2013, 2014 en 2015. Ze won ook prijzen, zoals een K.F. Hein Stipendium in 2018. Van het geld maakte ze een onderzoeksreis naar China. Maar in 2020 zat ze vast. Haar hele lichaam deed pijn. Ze wist hoe dat kwam. Het overlijden van haar vader had haar diep geraakt en ook verward, ze had geen goede band met hem. Ze werd overvallen door de stress en de pijn van een onveilige jeugd. ‘Ik zat voortdurend in een soort verstijving, een overlevingsmodus, dat gaat heel moeilijk weg.’ Ze had elke dag hoofdpijn, maar ook pijn in haar nek, haar schouders en haar buik. Ze wist dus hoe het kwam, maar ze wist niet hoe ze verder moest. Vandaar dat ze mindfulnessoefeningen wilde gaan doen. Maar zelfs een geleide meditatie van 3 minuten lukte niet: ‘Ik voelde alleen maar pijn en onrust.’ Na een paar vruchteloze pogingen pakte ze er pen en papier bij. Misschien kon ze als ze erbij tekende haar aandacht bij de meditatie houden? Links schreef ze de datum, daarnaast kwamen schematische kleine tekeningetjes, met eronder tekst: ‘Kaak, gezicht, geheel, borst, borst+rug.’ Zonder die woorden zou het moeilijk te raden zijn wat die penkriebels betekenen. Boven het woord ‘gezicht’ staat iets dat een wiebelige hoofdletter i zou kunnen zijn, of een zeer smalle zandloper. Boven ‘borst+rug’ kronkelt een streep met een kort stomp vormpje ernaast. Door het te tekenen, dwong Spierenburg zichzelf haar aandacht erbij te houden, hoe moeilijk ze het ook vond: ‘Ik wilde gewoon dat het weg was.’ Ze deed het een paar dagen later weer, en toen weer. Ze was verrast door wat ze tekende. ‘De pijn werd een ding buiten mijn lichaam, met een vorm die interessant kan zijn.’ Al gauw werden de tekeningen uitgebreider. Er kwam ook meer tekst bij: ‘zwaar gezicht’ schreef ze dan, of ‘tintelende voeten’. Maar ook, bij een tekeningetje dat aan nekwervels doet denken: ‘Mijn sterfelijkheid kan muziek maken als mijn vinger er overheen strijkt.’ Het is niet Spierenburgs gewoonte om te schetsen. Ze heeft niet eens een schetsboek. Haar sculpturen van piepschuim overtrokken met beschilderd kaasdoek ontstaan al doende. Misschien zien ze er daarom zo organisch uit. Meer alsof ze zijn gevonden dan gemaakt. Ze had ook niet verwacht dat dit tekendagboek haar tot nieuwe kunstwerken zou brengen. Ze was blij dat er iets uit haar handen kwam, al was het dan in dagboekvorm. ‘Ik heb tijdens het maken nooit gedacht: ik ga dit laten zien. Juist daardoor sloeg ik nog wat zelfcensuur over.’ Zelfcensuur? Dat woord had ik niet verwacht bij Spierenburg. Vroeger misschien. De eerste jaren na haar afstuderen maakte ze schilderijen waarin ze haar dromen en ervaringen verpakte in mythologische verhalen. Toen ze toelating deed voor de prestigieuze Rijksakademie, liet ze de selectiecommissie weten dat ze zich niet meer achter grote verhalen wilde verschuilen en kwetsbaarder wilde te zijn. In de eerste maand dat ze aan de Rijksakademie werkte, overleed haar moeder. Als vanzelf ging haar kunst vervolgens daarover: ‘Die kwetsbaarheid kwam in sneltreinvaart.’ ‘Ik vond het sterfproces een fundamentele ervaring. Dat het leven wegzakt en het lichaam alleen een koud omhulsel wordt.’ Van epoxyhars maakte ze toen bijvoorbeeld iets dat op gestold bloed leek. Nu zegt ze: ‘Het is echt niet zo dat ik toen huilend kunst aan het maken was. Ik kan terwijl ik werk afstand nemen van het onderwerp, er speels mee omgaan.’ Na de dood van haar vader was die afstand er kennelijk niet. Ze kan aanwijzen in haar dagboek wanneer de tekeningen luchtiger werden, de pijn minder fel. ‘Ik werd me bijvoorbeeld bewust van mijn tong, ik voelde dat die elke dag anders was. Ik ging die tong beschouwen als een wezen met een eigen leven, dat in een grot woonde.’ En geleidelijk begon ze vanuit haar tekendagboek sculpturen en schilderijen te maken. Ze is blijven tekenen, die meditatie hoeft ze er niet meer bij te luisteren. Het blijft ingewikkeld, vindt ze, om kunst te maken die zo persoonlijk is. Steeds vraagt ze zich af: wanneer wordt dit relevant voor een ander? Toch besloot ze om haar persoonlijke tekendagboek te laten zien. Eerst een-op-een, in haar atelier. En uiteindelijk vorig jaar in expositieruimte Kunstenlab in Deventer op een lap stof van 14 meter lang. Die opgeblazen tekeningetjes zien er samen spectaculair uit. Het is alsof Spierenburg een geheel nieuw alfabet heeft geschreven. Kennelijk raakt die nieuwe taal anderen ook. Vorige week werd bekend dat Spierenburg dit jaar opnieuw (dus voor de vijfde keer) is genomineerd voor de Koninklijke Prijs voor Vrije Schilderkunst die op 21 september wordt uitgereikt. Straks is in het Koninklijk Paleis op de Dam een driedimensionaal schilderij van Spierenburg te zien dat zij baseerde op een dagboektekening van haar ‘bovenbeenkramp’. ‘Onderbeen stroomt, bovenbeen bevroren – geen connectie’, schreef ze erbij in haar tekendagboek. Aankomend weekend toont Spierenburg in Utrecht, als onderdeel van kunstmanifestatie CareFull, een nieuwe installatie. In Tracing the Body zijn vormen uit haar tekeningen te herkennen. Ze wil daarbij bezoekers vragen om zelf te tekenen over hoe zij hun lichaam ervaren. Met drie andere kunstenaars zal ze aan de hand van die tekeningen nieuwe kunstwerken maken, die in oktober worden tentoongesteld. Dat is een nieuw experiment waar ze zich op verheugt: ‘Ik reik uit naar anderen: kijk zo werkt het bij mij, misschien werkt het zo ongeveer ook voor jou?’||https://www.volkskrant.nl/cultuur-media/kunstenaar-eva-spierenburg-legde-met-tekeningen-de-pijn-in-haar-lichaam-minutieus-vast~b438f13e/
2022-09-06||Ajax-spits Brobbey aan vooravond van duel tegen Rangers: ‘We hebben een gezellig teampje’ ||Scoren? ‘Scoren is alles voor een spits’, zegt Brian Ebenezer Adjei Brobbey (20), spits van Ajax, voor de start van de Champions League. ‘Als je niet scoort, ben je niet blij. Als ik een kans mis en thuis aan die wedstrijd denk, kan ik niet slapen.’ Onlangs tegen FC Groningen speelde hij goed; 6-1 gewonnen, maar geen doelpunt. ‘Ik draaide een keer weg, schoot ik op de keeper. Dat maalt een dagje in mijn hoofd. Een nachtje. Dan zie ik de boys weer. Zeggen ze: ‘niet te lang mee zitten, Brian’. Maar ik ben spits, een nummer 9. Ik wil scoren, anders word ik chagrijnig.’ Het internationale podium voor doelpunten is de komende maanden een ‘mooie poule. Napoli, Rangers, Liverpool.’ Brobbey heeft alles voor een spits. Hij kan de bal afschermen. Hij is snel en vrij technisch. Sterk. Hij heeft gevoel voor positie. Maar ho, stop de loftuiting. ‘Er zijn altijd verbeterpuntjes. Koppen. Mijn linkerbeen. Rustiger zijn voor de goal.’ Op de tribune van het stadionnetje op de Toekomst, kort voordat hij wordt opgeroepen voor de voorselectie van Oranje, straalt Brobbey tevredenheid en blijdschap uit. Hij drukt een inkomend gesprek van linksback Owen Wijndal weg, die zich even later in hoogsteigen persoon meldt. ‘Ik zit in een interview, man.’ Ze lachen schaterend. Ajax is gezellig, ondanks verhalen tijdens de transferperiode over muitende spelers. Gewoon een beetje lollig doen met de jongens. Hij gebruikt graag verkleinwoorden. ‘We hebben een heel gezellig teampje, maar als we serieus moeten zijn, zijn we echt serieus.’ Ajax is zijn thuis sinds zijn achtste, met als onderbreking een half seizoen bij Leipzig, waarvoor hij tekende omdat hij even geen vertrouwen voelde, omdat hij ergens eerste spits wilde zijn. Hij vertrok transfervrij en kwam, na een half seizoen huur door Ajax, terug voor ongeveer 17 miljoen euro. Wat zo mooi is aan Ajax? ‘De club, de mensen. Altijd positief. Een goede vibe. Na de training even lekker de stad in. Naar de Bijenkorf. Even naar binnen. Kijken, niet altijd kopen. Of naar de Cornelis Schuytstraat, om fruit te halen. Gewoon, met vrienden. Iets eten. Gezellig met de familie.’ En hij kijkt veel voetbal. ‘Ik ga straks voor de tv zitten voor Erik’, zegt hij, als de vorige trainer Ten Hag een wedstrijd heeft met Manchester United. ‘Ik kijk niet speciaal naar de spitsen. Ik kijk voor Erik ten Hag.’ Hij is opgegroeid vlakbij de Johan Cruijff Arena in de Bijlmer, met drie broers en zijn ouders van Ghanese afkomst. Waarom zijn voetballende oudere broers Derrick en Kevin de achternaam Luckassen gebruiken? Dat is een lang verhaal. ‘Kijk maar op YouTube, met Andy van der Meijde in de auto.’ In dat programma zegt hij: ‘Mijn moeder was eerst met een witte man, voor de papieren. Die man heette Luckassen.’ Hij woont op zichzelf, maar na de training gaat hij eerst naar zijn ouders. ‘Lekker zitten, chillen, mijn broers zijn daar ook. Eten bij mijn moeder. Pas in de avond ga ik naar huis.’ Brobbey staat onbevangen in het leven. ‘Heel lief van ze’, noemt hij de actie van FC Utrecht om hem een bos bloemen te geven, nadat supporters hem racistisch bejegenden. ‘Een mevrouw kwam ze speciaal brengen. Een mooi gebaar.’ Hij gaf de bloemen aan zijn moeder en bleef rustig, ook vlak na het duel. ‘Ik zei dat het me niets boeide. Het boeit me nog steeds niet. Ik laat me niet gek maken. Het zijn aparte mensen die zoiets roepen. Als het andere mensen wel boeit, begrijp ik dat ook. Het is ook niet fijn om te horen. Je hoort het vaker, dus het is niet echt gek. Stadionverbod, boete, blabla, dat zou kunnen helpen, denk ik.’ Hij was zes maanden bij Leipzig, zonder veel speeltijd. ‘Die periode heeft me tot een betere voetballer gemaakt. Ook daar voetbalde ik met geweldige spelers. Nkunku. Kijken hoe hij iets doet op de training. Zijn eerste aanname is fantastisch. Hij is dodelijk in het strafschopgebied. Yussuf Poulsen, hoe hij zijn lichaam gebruikt. André Silva, hoe hij ballen afmaakt.’ Spijt had hij nooit. ‘Het was ook een les, in het buitenland.’ Hij kopte vorige week tegen Utrecht een voorzet van Steven Berghuis in, voor 0-2. Verdediger Hidde ter Avest was kansloos. ‘Ik had mijn hand voor hem gezet, zodat hij er niet meer langs kon komen. En het was een hele goede bal van Berghuis. Je moet kracht goed gebruiken, en niet alleen daarop spelen. Ook kaatsen, in de bal komen. Slim zijn, achter de verdediging de diepte in. Ik ben één van de snelsten. Blessures zijn mijn probleem. Ik ben hard voor mezelf aan het trainen, om minder geblesseerd te raken.’ Zijn droomdoelpunt? ‘Een omhaaltje of zo. In een finale, ergens. Nee, het hoeft niet als die omhaal van Van Basten. Toen was ik niet eens geboren. Gewoon, mijn eigen type omhaal.’||https://www.volkskrant.nl/sport/ajax-spits-brobbey-aan-vooravond-van-duel-tegen-rangers-we-hebben-een-gezellig-teampje~b5f44366/
2022-09-06||Wapentekort Russisch leger wordt alsmaar groter: nu ook gebrek aan ‘simpele’ granaten||De ‘as van het kwaad’, zo bestempelde de Amerikaanse oud-president George W. Bush in 2002 de groep ‘pariastaten’ die volgens de VS internationale terreur zouden steunen en massavernietigingswapens probeerden te krijgen. Precies twintig jaar later probeert Rusland de vuurkracht in Oekraïne op peil te houden met wapens van twee landen die ooit door Bush in de beklaagdenbank werden gezet: Iran en Noord-Korea. Nadat de VS de afgelopen maanden al naar buiten hadden gebracht dat het Russische leger aan Iraanse gevechts- en verkenningsdrones probeerde te komen, koopt het Kremlin nu ook Noord-Koreaanse wapens in. Miljoenen granaten en raketten schaft Rusland aan in Pyongyang, zo blijkt uit informatie van de Amerikaanse spionagediensten die dinsdag naar buiten werd gebracht door The New York Times. De aankopen in Noord-Korea zijn nogal pikant. Want ze geven aan dat Rusland, ’s werelds tweede wapenexporteur, zelfs een tekort heeft aan wapens die niet hightech zijn. In de zes maanden dat de oorlog in Oekraïne nu duurt, was al pijnlijk duidelijk geworden dat de Russische voorraad geavanceerde wapens, zoals Kalibr-kruisraketten, flink was uitgeput. Vooral door de internationale sancties kunnen Russische wapenfabrikanten niet meer aan elektronische onderdelen komen voor de hightechwapens. Maar in eenvoudige, ‘domme’ wapens, zoals granaten voor de houwitsers en raketten voor het Grad-lanceersysteem, zitten geen geavanceerde onderdelen die getroffen worden door de sancties. Dat de Russische wapenindustrie niet in staat is om ook deze munitie snel aan te vullen, moet voor de VS en Europa een verrassing zijn. Het tekort is funest, omdat Rusland, ondanks de militaire modernisering van de afgelopen tien jaar, nog altijd sterk leunt op artillerie om de vijand te verslaan. Sinds de invasie heeft het Russische leger honderdduizenden granaten, mortieren en raketten voor de korte afstand, zoals de Katjoesja, afgevuurd op het Oekraïense leger en op steden. Hoeveel precies is niet duidelijk. Maar Oekraïne, dat minder zwaar was bewapend, kreeg alleen al van de VS 914 duizend granaten om de Russen te bestoken met de geleverde Amerikaanse houwitsers. Of de Noord-Koreaanse munitie al is aangekomen op het Oekraïense slagveld, willen de VS niet zeggen. Volgens Amerikaanse functionarissen zou het Kremlin ook andere Noord-Koreaanse wapens willen aanschaffen. Het tekort aan artilleriemunitie komt op een ongelukkig moment voor het Russische leger. Oekraïne is in het zuiden, bij Cherson, in de tegenaanval gegaan. Ook hebben de Russen nog geen antwoord gevonden op de vernietigende aanvallen van de Oekraïense artillerie op hun munitie- en benzinedepots, commandocentra en de bevoorradingsroutes ver achter het front. Hiervoor worden de zestien Amerikaanse Himars-raketsystemen ingezet die met grote precisie door gps geleide granaten laten neerdalen op Russische doelwitten. Beetje bij beetje proberen de Oekraïners, met zichtbaar succes, de gevechtskracht van de Russen te vernietigen. De aanvallen op de munitiedepots moeten voorkomen dat Russische eenheden kunnen terugslaan bij het offensief in Cherson. Ook moet zo de oorlogsmachine in de Donbas worden gedwarsboomd. Dat Moskou op grote schaal artilleriegranaten inkoopt in Pyongyang, is de zoveelste aanwijzing dat de Himars-aanvallen zeer effectief zijn. ‘Het systematisch vermalen van Poetins leger’, zo noemde Oleksi Arestovytsj, adviseur van president Volodymyr Zelensky, zaterdag de Oekraïense oorlogsstrategie. ‘Wij leggen hun operationele, logistieke bevoorradingssysteem bloot en vernietigen het met artillerie en Himars’, aldus Arestovytsj tegen de Wall Street Journal. Want een leger dat geen wapens, benzine en eten heeft, kan immers moeilijk terugvechten. Hij waarschuwde dat het een langzaam proces is dat nog enige tijd kan duren. Snelle overwinningen op het strijdtoneel moet de wereld niet verwachten. ‘Er is geen haast’, benadrukte Arestovytsj. ‘Rusland is veroordeeld tot een uitputtingsoorlog, een langzame slijtageslag’, zegt hoogleraar oorlogsstudies Frans Osinga van de Universiteit Leiden. ‘De effectiviteit van de houwitzers en de Himars manifesteert zich nu in de stelselmatige onderscheppingscampagne tegen het toch al kwetsbare Russische logistieke systeem en de commandocentra ver achter het front.’ Volgens hem wordt het voortzettingsvermogen van Rusland daardoor verder aangetast, en is er licht aan het einde van de tunnel voor de Oekraïense bevolking. Aan het Westen is de boodschap, aldus Osinga, dat de wapens goed worden benut en dat succes wordt geboekt, zolang de steun maar doorgaat. Met verkenningsdrones zouden de Russen nog jacht kunnen maken op de Himars-systemen. Rusland zette onder andere de Orlan-10 in om Oekraïense eenheden te bespieden, waarna de artillerie tot de aanval overging. Maar ook aan die veelgebruikte Orlan-10 zou nu een groot tekort zijn. Op maandag meldde de Odessa Journal dat de Russen slechts 27 dronevluchten hadden uitgevoerd in het zuiden op de rechteroever van de Dnjepr-rivier. In augustus waren dat er gemiddeld nog zo’n vijftig per dag. Volgens het Britse ministerie van Defensie is dit opnieuw een bewijs dat het Russische leger moeite heeft om de dronevoorraden aan te vullen. ‘De beperkte beschikbaarheid van verkenningsdrones verslechtert waarschijnlijk het tactische overzicht van commandanten’, aldus het ministerie op basis van informatie van de Britse spionagediensten. Kortom, ze hebben geen goed beeld van wat er gebeurt op de grond. ‘Het belemmert in toenemende mate de Russische operaties’, aldus de Britten.||https://www.volkskrant.nl/nieuws-achtergrond/wapentekort-russisch-leger-wordt-alsmaar-groter-nu-ook-gebrek-aan-simpele-granaten~b3c78a1f/
2022-09-06||Sterke inflatie stuwt voedselprijzen omhoog: koffie, zuivel en vlees al bijna 20 procent duurder||De prijsstijgingen voor gas en stroom slaan over op de voedselprijzen. Koffie, thee, melk, eieren en vlees zijn 17 tot 19 procent duurder op jaarbasis, zo blijkt uit de cijfers van het Centraal Bureau voor de Statistiek (CBS) van dinsdag. De totale prijsstijging kwam in augustus uit op 12 procent, het hoogste niveau sinds de jaren zeventig. Vooral energie is met een sprong van 150 procent in een jaar tijd fors duurder geworden. De helft van de inflatie – 6 van de 12 procentpunten – is daardoor te herleiden tot energie. Door deze prijsexplosie voelen producenten zich genoodzaakt hun hogere kosten door te berekenen in de voedselprijzen. De voedselprijzen stijgen daardoor al enige maanden meer dan gemiddeld. Het voedsel samen is 13 procent in prijs gestegen. De prijzen van oliën en vetten (zoals zonnebloemolie) zijn met 33 procent het meest gestegen. Brood en granen zijn gemiddeld 10 procent duurder geworden. Alleen de prijzen van dranken blijven achter. De prijs van een liter diesel ligt sinds enkele dagen hoger dan die van een liter Euro95. In de recente geschiedenis betaalden automobilisten nooit meer voor diesel dan voor benzine. De prijs van diesel is vooral de laatste twee weken flink gestegen. Diesel wordt vaak gemaakt met Russische olie. Door de aanstaande Russische boycot zal de diesel uit andere landen moeten komen. Diesel wordt door sommige fabrieken ook wel gebruikt als substituut voor gas. Vlak na de vakantieperiode is de vraag naar benzine vaak wat lager, terwijl de vraag van vrachtwagens naar diesel onverminderd groot blijft. De dieselprijs is nog wel lager dan in maart, toen na het uitbreken van de oorlog de prijs boven de 2,20 euro per liter uitkwam.||https://www.volkskrant.nl/nieuws-achtergrond/sterke-inflatie-stuwt-voedselprijzen-omhoog-koffie-zuivel-en-vlees-al-bijna-20-procent-duurder~b520ed0e/
2022-09-06||Op de puinbergen van een station in Dresden toont kunstcollectief Ipihan de schoonheid van verval||In een sjofele ruimte zonder dak, met een vloer bezaaid met spuitbussen en de muren bedekt met graffiti, staat een maagdelijk witte sokkel die je eerder in een museum verwacht dan op een stuk niemandsland in Dresden. Er staan drie witte spuitbussen op, maar dan gemaakt van gips. Beeldend kunstenaar Ties Ten Bosch gaf zijn werk de titel Could I be part of your party? Geen overbodige vraag, want vrijwel direct zette een van de plaatselijke graffitispuiters een tag dwars over de sokkel heen. ‘Het was nog een lelijke tag ook, anders had ik hem misschien wel laten zitten’, vertelt Ten Bosch aan een groepje inwoners van Dresden. Ze laten zich rondleiden over een terrein van 18 hectare in hun stad waar kunstenaarscollectief Ipihan (If Paradise Is Half As Nice) vier weken heeft gewerkt. De twaalf kunstenaars komen uit Rotterdam, Berlijn en Oslo. In 1839 werd hier het Leipziger Bahnhof gebouwd, het station waar de treinen van Dresden naar Leipzig vertrokken. In 1856 volgde een porseleinfabriek van Villeroy & Boch, inclusief directeursvilla met oranjerie. Een jaar of dertig geleden werden de meeste gebouwen halfslachtig gesloopt. Op puinbergen van baksteen, beton en spoorbielzen is een bos gegroeid met robinia’s, berken, boswilgen en lijsterbessen. De twaalf Ipihan-leden voelen zich aangetrokken door bakstenen fabrieken en stedelijke rafelranden, door de schoonheid van verval. Zo raakten ze in eerdere edities verzeild in een leegstaande jutespinnerij, een warenhuis annex bakkerij, een noedelfabriek en een shampoofabriek. Stuk voor stuk complexen in het oosten van Duitsland, aan hun lot overgelaten sinds de faillissementsgolf na het einde van de DDR. In die weken verlaten ze hun ateliers en experimenteren ze met nieuwe artistieke concepten en kunstwerken om uiteindelijk een tentoonstelling te bedenken die slechts één weekend voor het publiek te bezoeken is. ‘Het mooie en tegelijk tragische van deze plekken is dat er nog altijd zo veel materiaal en geschiedenis te vinden is’, legt Ties Ten Bosch uit. ‘In eerdere jaren troffen we duizenden shampooflessen en complete personeelsdossiers aan.’ Hoewel op dit terrein in Dresden vrijwel alles is gesloopt, biedt de ‘wildernis op ruïnes’ genoeg aanknopingspunten. Zo verzamelde Willem Besselink 1.500 oude bakstenen om een ronde muur te bouwen van anderhalve meter hoog. Mauerwerk Steinofen heeft dezelfde omtrek als de originele oven van Villeroy & Boch en staat op dezelfde plek. Anders dan bij eerdere edities van Ipihan, hebben de kunstenaars in Dresden niet het rijk voor zich alleen. Het voormalige treinstation heeft zijn vaste gebruikers met eigen ongeschreven regels. Skaters en boksers delen een overdekt perron in de groene wildernis, graffitispuiters delen de weinige muren die nog overeind staan – elke paar dagen zijn ze weer compleet overgespoten. Naast een ander overgroeid perron is op betonnen dwarsliggers een woonkampje opgetrokken. ‘Is het legaal of moedig wat jullie doen?’, vraagt een van de Dresdenaren tijdens de rondleiding. Een beetje van beide, zo blijkt uit het antwoord. De eerste vijf jaar kraakte Ipihan de verlaten fabrieken, sindsdien leggen ze contacten met de projectontwikkelaars die de gebouwen hebben gekocht met het oog op een nieuwe bestemming. In Dresden is het complexer. Ipihan is hier op uitnodiging van Geh8, maar deze culturele instelling is geen eigenaar van het terrein. Al jaren zijn er plannen voor een Globus-bouwmarkt en een Kaufland-supermarkt met gigantische parkeerterreinen. Of die er komen, is de vraag. In de stad aan de Elbe loopt een discussie over de vraag of een bouwmarkt en een warenhuis de beste herbestemming zijn. Wat de Ipihan-kunstenaars betreft blijft de Alter Leipziger Bahnhof Dresden nog minstens honderd jaar een rafelrand. Michiel Jansen maakte in krap vier weken zelfs een aanzet voor wat een permanent landschapskunstwerk zou kunnen worden. Hij gebruikte het landschap als schetsboek. Verspreid op het terrein bracht hij zeven ‘markeringen’ aan. Zo legde hij een raster van takken en twijgen op de grond en effende hij een pad over een van de dichtbegroeide puinbergen. De jonge landschapsarchitect Linde Keip, dit jaar gastkunstenaar bij Ipihan, wil nieuwsgierige inwoners van Dresden de merkwaardige schoonheid van deze plek laten ontdekken. Tijdens haar studie in Wageningen verdiepte ze zich in het gebruik van braakliggende stedelijke terreinen. In Dresden maakte ze een wandelpad over betonblokken die schots en scheef liggen. Ze plaatste handgrepen aan boomstammen, alsof het een wandelpad in de Alpen is. Zelfs een enkele bezoeker van boven de tachtig waagt zich aan de klauterpartij. Of hun kunstwerken hier een lang leven beschoren zijn, daarover maken de Ipihan-kunstenaars zich geen illusies. Feit is wel dat hun benadering school begint te maken. In de zomer van 2023 zijn ze uitgenodigd als curatoren van de Salangen Biënnale, in en om een leegstaand fabriekscomplex 1.500 kilometer ten noorden van Oslo.||https://www.volkskrant.nl/cultuur-media/op-de-puinbergen-van-een-station-in-dresden-toont-kunstcollectief-ipihan-de-schoonheid-van-verval~b852da05/
2022-09-06||Nederlandse wetenschappers ontwikkelen game waarmee huishoudens tot een derde energie besparen||Het afgelopen jaar stegen de energieprijzen flink, waardoor veel huishoudens in de financiële problemen zijn geraakt. Bovendien besloot de Europese Unie onlangs dat landen dit najaar 15 procent moeten besparen om zonder Russisch gas de winter door te komen. Zelden stond energiebesparing zo hoog op de agenda. ‘Een doel van ons videospel is om energiebesparing minder saai maken’, zegt Jan Dirk Fijnheer, die woensdag promoveert aan de Universiteit Utrecht. In de door Fijnheer ontwikkelde Powersaver Game beginnen de spelers in een verlaten landhuis, waar allerlei apparaten in de problemen zijn door een mislukt experiment van een verstrooide professor. Onder begeleiding van huiskat Kyoto kan het huishouden drie weken lang missies voltooien om het huis weer in goede staat te brengen. Elke kamer heeft zijn eigen missie. In totaal zijn er vijftig verschillende opdrachten om energie te besparen. In tegenstelling tot bij veel andere games blijft het spel niet beperkt tot de digitale wereld. In deze zogeheten reality-enhanced serious game worden energiebesparende acties in het echte leven vertaald naar de digitale omgeving. Fijnheer: ‘Zo kun je bijvoorbeeld in de online wereld een kamer binnengaan waar de wasmachine ‘ziek’ is. De missie is om de wasmachine weer ‘beter te maken’ door in de echte wereld op lagere temperatuur te wassen.’ Een slimme energiemeter vertaalt vervolgens de bespaarde stroom in de echte wereld naar beloningen in de game. Fijnheer vergeleek het energiegebruik van huishoudens die spelenderwijs bespaarden met gezinnen die gebruikmaakten van een simpel energiedashboard, waarbij huishoudens precies dezelfde informatie ontvangen zonder spelelementen. Van beide groepen werd het energieverbruik bijgehouden van vóór, tijdens en drie weken na gebruik van het spel of dashboard. In een tweede onderzoek voegde Fijnheer een wedstrijdelement toe aan de game. Hierbij vergeleken onderzoekers huishoudens die inzicht kregen in het verbruik van andere gezinnen met huishoudens zonder deze kennis. Het competitiegevoel zorgde ervoor dat mensen nog beter energie bespaarden. Hoogleraar Alexandru Iosup van de Vrije Universiteit Amsterdam – niet betrokken bij de nieuwe studie – reageert enthousiast. ‘Met verder onderzoek en professionalisering van de game kan deze in de toekomst mogelijk opgeschaald worden naar gebruik in alle huishoudens van Nederland.’ Verveling ligt wel op de loer, waarschuwt de hoogleraar grootschalige computersystemen, bijvoorbeeld wanneer potentiële spelers via sociale media al op de hoogte zijn van beelden en informatie over de opdrachten. ‘Mensen willen snel nieuwe uitdagingen.’ Daarnaast zal de game mee moeten liften op snelle ontwikkelingen in de energiewereld. Zonnepanelen op het dak, elektrische auto’s voor de deur, warmtepompen in plaats van cv-installaties. ‘Het zal een uitdaging worden het spel up-to-date te houden.’||https://www.volkskrant.nl/nieuws-achtergrond/nederlandse-wetenschappers-ontwikkelen-game-waarmee-huishoudens-tot-een-derde-energie-besparen~b0765ef2/
2022-09-06||Arno Adams werkt in Joke toe naar een climax: de moord op een jonge streekgenote||Joke, dit hoes, is zo stil zónder dich Zo stil zónder dich Joke, Arno Adams (2017) Op dinsdag 10 mei 1960, het was al in de avond, wandelde de 16-jarige Joke van Groenendaal vanaf hotel-restaurant De Bovenste Molen aan de rand van Venlo naar kasteel de Holtmühle in Tegelen. Het was haar laatste wandeling, ze kwam niet meer terug. Ze was in gezelschap van een 24-jarige man die zich voordeed als fotograaf. Karel Muys was ‘ne vraemde man, gèn jungske mieër’ en ook nog eens ‘duuster in de kop’, zoals Arno Adams het in het indringende Joke onder woorden brengt. Muys, een tbs’er, was vijf dagen eerder ontsnapt uit de Willibrordusinrichting in Heiloo en op zijn vlucht teruggekeerd naar Venlo, de stad van zijn jeugd. In de murderballad vertelt Adams het dramatische verhaal van zijn onfortuinlijke streekgenoot nauwkeurig na, zoals altijd in zijn eigen dialect en toewerkend naar een climax: de moord op het goedlachse, engelachtige oudste kind in een gezin van zeven. Haar verdwijning en haar dood trokken destijds landelijk aandacht. Een uitvergrote pasfoto in een etalage aan de Parade in Venlo was Joke fataal geworden. Muys informeerde in een ijssalon wie het meisje op de foto was, trof daar een kennis van Joke, kwam met haar in contact en wist haar zover te krijgen om zich de volgende dag te laten fotograferen. Al snel werd hij herkend als de dader. Tegen de serveerster van de ijssalon had hij verteld dat hij een rolletje naar een fotozaak had gebracht. ‘Eigenaar Sjaak Linders werd door de politie uit bed gebeld en verzocht het rolletje te ontwikkelen’, schreef Sef Derkx in 2010 in een omvangrijke reconstructie in Dagblad de Limburger/ Limburgs Dagblad. ‘Een van de opnamen was bijzonder: Muys had zichzelf in een spiegel op zijn hotelkamer gefotografeerd.’ Derkx sprak onder meer met Jokes moeder Anny en een broer, Jan, die zijn zus als beeldschoon omschreef. ‘Een combinatie van Brigitte Bardot en Catherine Deneuve. Het was net alsof ze uit een Amerikaanse film in ons gezin was gestapt.’ Het verdriet van de getroffen familie was onverwerkt. Arno Adams was zich ervan bewust en ging niet aan het werk voordat de familie toestemming had gegeven. De tragische geschiedenis wordt met waardigheid en respect verteld. Joke is een overtuigende proeve van bekwaamheid van een ongrijpbare en eigenzinnige Limburgse muzikant, een solist die zich de geneugten van seks, drugs en rock ’n roll altijd goed liet smaken en buiten zijn eigen provincie nooit een vuist kon maken – dat dialect, waarschijnlijk. De documentaire die Hans Heijnen in 2014 over hem maakte, Belfeld Blues, kon daar niks aan veranderen. Vergeten is ‘de treurwilg van Belfeld’ niet. Het verschijnen van een dubbelelpee, Ut is wie ut is, was eerder dit jaar voor de VPRO Gids aanleiding om hem te portretteren. Adams spookt tegenwoordig niet zo veel meer uit, zegt hij in het stuk van Machiel Coehorst. De tijd brengt hij door met wat wandelen langs de Maas, gokken in Duitse Spielhallen en sport kijken op tv. John & Paul||https://www.volkskrant.nl/cultuur-media/arno-adams-werkt-in-joke-toe-naar-een-climax-de-moord-op-een-jonge-streekgenote~b415ae18/
2022-09-06||Tienduizenden Groningers kunnen 5.000 euro vergoeding krijgen voor aardbevingsschade||Het IMG hoopt met de tegemoetkoming de ‘gevoelens van ongelijke behandeling’ te verminderen. In het geval van bevingsschade hebben Groningers tegenwoordig de keuze tussen een vaste compensatievergoeding van vijfduizend euro en maatwerk, waarbij een inspecteur langskomt en bewoners maandenlang moeten wachten op het resultaat van hun aanvraag. Maar die ‘vaste vergoeding’ bestaat pas sinds november vorig jaar. Sommige bewoners hebben in de afgelopen jaren een aanvraag gedaan voor maatwerk, terwijl ze achteraf liever zonder gedoe vijfduizend euro hadden willen ontvangen. Met deze regeling komt het IMG hen tegemoet. Groningers die in het verleden een (afgewezen) schadeclaim bij de instantie hebben gedaan, mogen nu een nieuwe aanvraag voor de compensatieregeling doen. Door de laagdrempeligheid van de ‘vaste vergoeding’ is de kans op succes nu groter: bij een klein scheurtje krijgt een bewoner vaak de vijfduizend euro al toegekend. Het IMG schakelt geen schade-expert in. Ook een andere groep wordt geholpen. Groningers die in het verleden een gering bedrag kregen uitgekeerd voor bevingsschade, krijgen die schadevergoeding met terugwerkende kracht aangevuld tot vijfduizend euro. Een woningeigenaar die bijvoorbeeld drie jaar geleden drieduizend euro kreeg vergoed, kan dus nog tweeduizend euro krijgen van het IMG. De nieuwe regeling van het IMG is geen generaal pardon. Niet iedereen in het aardbevingsgebied heeft met terugwerkende kracht recht op vijfduizend euro. In sommige huizen is bij een eerder bezoek van een inspecteur geen schade vastgesteld. Die groep bewoners kan alleen na een nieuwe aardbeving opnieuw een aanvraag doen. Belangenvereniging Groninger Bodem Beweging ziet de geste van het IMG vooral als een ‘lokkertje’ om mensen genoegen te laten nemen met een eenmalige compensatie van vijfduizend euro. Een tweede schadeclaim doen is immers onmogelijk na het accepteren van dat bedrag. Volgens het IMG kunnen tot veertigduizend Groningers geholpen worden door de aanpassingen. Potentieel kost de verruiming de instantie 100 miljoen euro, al zou dan iedereen uit de betrokken groepen in de toekomst een nieuwe aanvraag moeten doen. De Nederlandse staat richtte het IMG pas in 2019 op om als onafhankelijk orgaan te fungeren voor schadeafhandeling. Daarvoor namen de NAM zelf (tot 2014) en het aan de gasexploitant gelieerde Centrum Veilig Wonen (tot 2018) die taak op zich. Het IMG blijkt gewilliger tot compenseren dan zijn voorgangers. Tegenwoordig wordt 91 procent van de schades erkend, waar dat percentage in de NAM-tijd op 70 procent lag. Dat verschil komt voornamelijk doordat de bewijslast is omgekeerd, nu de slager zijn eigen vlees niet meer keurt: in principe komt een scheur in Groningen wél door een beving, is nu het uitgangspunt. Er zijn bovendien regelingen gekomen voor waardedaling en mentale schade. De schade-afhandeling is een thema in de parlementaire enquête die op dit moment naar de gaswinning in Groningen loopt. Deze week belooft spannend te worden. Voormalig minister van Economische Zaken Henk Kamp moet vrijdag uitleggen waarom hij in 2013 de gaswinning opschroefde, het jaar nadat de zware aardbeving in Huizinge (3,6 op de schaal van Richter) plaatsvond.||https://www.volkskrant.nl/nieuws-achtergrond/tienduizenden-groningers-kunnen-5-000-euro-vergoeding-krijgen-voor-aardbevingsschade~bf958029/
2022-09-06||In de Parijse speeltuin zorgen de ‘nounous’ van Afrikaanse afkomst collectief voor de witte peuters||De Parijse buurtspeeltuin heeft als het ware twee seizoenen. Allereerst is er het doordeweeks-seizoen, met dit als alledaags tafereel: groepjes zwarte vrouwen, zij aan zij op houten bankjes, omringd door een haag van wandelwagens vol kinderspeelgoed, uitkijkend op een schare witte peuters die zich in hun midden beurtelings in zandbak dan wel van glijbaan storten. Het seizoen duurt van maandag tot vrijdag, van grofweg negen uur ’s ochtends tot zeven uur ’s avonds. Het weekendseizoen dat daarop volgt kent andere gebruiken. Dezelfde witte peuters vormen het middelpunt rond diezelfde zandbak. Maar de volwassenen om hen heen zijn overwegend wit, geregeld man, en doorgaans opgesteld op maximaal één armlengte van bijbehorend kind (dat soms ook nog een helmpje draagt). Het weekend is voor de ouders, op doordeweekse dagen zijn de speeltuinen van Parijs de ontmoetingsplek voor ‘nounous’, zoals de oppashulp of babysitter in de Franse volksmond heet. Meestal vrouwen, vaak met een migratie-achtergrond, die met werkdagen van gemiddeld tien uur lang het gezinsleven van werkende tweeverdieners in Parijs draaiend houden. Maar denk vooral niet dat de nounous er zijn om de ouders onder werktijd te vervangen. Vervangen is, net als opvoeden, een verboden woord. Natuurlijk, er wordt gevoed, verschoond, gebadderd, voorgelezen, geknuffeld, geluisterd naar zorgen, gekust op wondjes, getroost bij tranen, gezorgd bij koorts en zachtjes gecorrigeerd als ergens een stuk speelgoed wordt afgepakt. Soms meer dan tien jaar lang in hetzelfde gezin. Assisteren heet dat –een delicaat verschil dat de nounous in de Parijse wijk Montmartre onmiddellijk duidelijk maken. ‘Opvoeden is voor ouders een frustrerende term’, legt Yvonne, een energieke vrouw met Ivoriaanse wortels, uit. ‘Uiteindelijk bepalen zij de regels.’ Samen met een tiental andere vrouwen (die net als zij alleen hun voornaam delen) heeft ze zich geïnstalleerd onder de bomen achter in Square Léon Serpollet, een kleine groene oase met speeltoestellen aan de rand van Montmartre. Iedere Parijse buurt heeft wel zo’n square – een erfenis van de grootschalige stadsvernieuwing onder Napoléon III en zijn architect Baron Haussmann, naar verluidt geïnspireerd door de vele Londense parken. Alle vrouwen in de kring, veelal veertigers en vijftigers, hebben Afrikaanse wortels. ‘80 procent van de vrouwen die dit werk doen komt uit Ivoorkust’, zegt Yvonne, anderen komen uit Togo of Kameroen. ‘Het moederinstinct is ons aangeboren. We weten hoe je de zorg voor kinderen aanpakt.’ Behalve instinct is dat ook ervaring, zo blijkt. De meeste vrouwen zitten al jaren, soms decennia, in het vak. Zoals de eveneens Ivoriaanse Mathilde, die een peuter van 2 en zijn zusje van 7 maanden onder haar hoede heeft. Ze begon in 2000 met haar werk in Parijs, vertelt ze terwijl ze haar oppasbaby zachtjes in haar armen wiegt. ‘Zelf kreeg ik mijn oudste zoon toen ik 14 was, twee jaar later werd mijn dochter geboren. Mijn kinderen bleven achter in Ivoorkust toen ik hiernaartoe kwam. Ik miste ze erg, maar dankzij mijn werk kon ik me toch met kinderen omringen.’ In de speeltuin van Square Léon Serpollet kent iedereen iedereen, inclusief de kinderen. Zowel het spelen als het oppassen gebeurt hier collectief, elkaar ontmoeten gaat vanzelf voor wie in het vak zit. ‘Hier zijn we onder collega’s’, legt Mathilde uit. ‘Het grootbrengen van een kind doe je samen, dat is Afrikaanse cultuur. Zolang het kind in de buik van een moeder zit, is het van haar alleen. Vanaf de geboorte is de zorg aan een hele gemeenschap.’ Die solidariteit is heel belangrijk voor ons, valt Nathalie haar vanaf een bankje verder bij. ‘Jonge ouders zijn vaak gestrest en hebben de neiging overbeschermend te zijn. Maar die angst draag je over op kinderen.’ Het delen van ervaring stelt gerust en helpt om kinderen vrijer te laten. En voor haarzelf zijn de ontmoetingen ook goed, zegt de eveneens Ivoriaanse. ‘Toen ik nog niet zo lang in Frankrijk was, had ik last van depressieve klachten. Mensen houden hier de deuren voor elkaar gesloten.’ De Franse socioloog Caroline Ibos deed jarenlang onderzoek naar de relaties tussen Parijse moeders en de vaak Afrikaanse vrouwen die op hun kinderen passen. Een fenomeen dat groeide in de jaren negentig, toen arbeidsmigratie voor vrouwen op gang kwam en gezinnen aanspraak konden maken op belastingvoordeel en toeslagen bij inhuur van oppas aan huis. Terwijl Franse vrouwen meer buitenshuis gingen werken, groeide bovendien de vraag naar oppas aan huis. Het werk van Ibos is kritisch: het sociale succes van welgestelde, goed opgeleide vrouwen wordt volgens haar mogelijk gemaakt door vrouwen met een migratieachtergrond die mager betaald werk doen, soms geen legale verblijfsstatus in Frankrijk hebben en vaak te maken krijgen met racistische vooroordelen. Ibos zet het Parijse huishouden neer als een plek waar globalisering, klasse- en raciale verschillen in een zeldzaam intieme sfeer samenkomen. Voor de vrouwen in Square Léon Serpollet geldt dat ze allemaal onder contract werken, zij het onder uiteenlopende voorwaarden afhankelijk van hun precieze status. De term ‘nounou’ wordt in de eerste plaats gebruikt voor het werk dat officieel ‘auxiliaire parentale’ heet, wat zoiets als assistent bij ouderschap betekent. Ze komen bij ouders thuis, hebben vaak een of maximaal twee gezinnen onder hun hoede, en voor hen geldt ongeveer het minimumloon van rond de 11 euro per uur. Daartegenover staat een grote verantwoordelijkheid. ‘Als er iets gebeurt met de kinderen, riskeren wij een proces’, zegt Nathalie. De dienst is vooral aantrekkelijk voor goedbetaalde tweeverdieners met lange werkdagen; kinderen hoeven niet naar de opvang gebracht te worden, zijn aan het eind van de dag fris gebadderd en gevoed, en mogen ook bij koorts gewoon naar de oppas. Opvallend in de speeltuin van Léon Serpollet is vooral de rust. Tientallen kinderen kruipen er rond, maar schreeuwen doet niemand. Het is het opvoedcliché over Franse kinderen – altijd onberispelijk gekleed en keurig gemanierd – maar vermoedelijk evengoed het overwicht van decennia aan ervaring. ‘Het is de trots van ons werk als de kinderen blij zijn’, zegt Nassira, een Algerijnse vrouw met geblondeerde krullen die even later met haar collega Chahrezed aanschuift in het park. Het is de laatste werkdag voor de vakantie. ‘Vorige week hebben we met z’n allen hier een picknick gehouden in het park om dag te zeggen’, vertelt Nassira. ‘Dat is het mooie van dit werk. Hier ontmoeten verschillende culturen elkaar, we leren van elkaar. Dat is een rijkdom – voor ons, en voor de kinderen.’||https://www.volkskrant.nl/nieuws-achtergrond/in-de-parijse-speeltuin-zorgen-de-nounous-van-afrikaanse-afkomst-collectief-voor-de-witte-peuters~b3ac45fd3/
2022-09-06||Shell en Exxonmobil hopen 1 miljard op te halen met verkoop van kleinere NAM-velden||Het door de NAM uitgebate Groningenveld blijft buiten de verkoop, evenals de ondergrondse gasopslagen in Norg en Grijpskerk. Van een verkoop van de hele NAM is geen sprake, laten Shell en ExxonMobil, elk voor de helft eigenaar van de NAM, in een reactie weten. Wel staan de overige ‘kleine’ gas- en olievelden in de etalage, zoals de buitengaatse gasvelden, en infrastructuur zoals de gasbehandelingsinstallatie in Den Helder, waar het aardgas vanaf de booreilanden in drie pijpleidingen naartoe stroomt om geschikt te worden gemaakt voor de fornuizen en cv-ketels van de consument. Shell en ExxonMobil zouden van de onderdelen af willen omdat ze ‘niet meer bij de kernactiviteiten horen’. De NAM kondigde de verkoop van de kleinere olie- en gasvelden eind oktober al aan. Die verkoop is nu daadwerkelijk in gang gezet. Hoewel de huidige gasgekte, met sinds eind oktober vervijfvoudigde gasprijzen, destijds geen rol speelde in de beslissing om de velden van de hand te doen, hopen Shell en ExxonMobil met de verkoop wel van de exorbitante prijzen te kunnen profiteren, vertelden ingewijden aan Reuters. Zij denken dat de twee olie- en gasbedrijven tussen de 1 en de 1,5 miljard dollar zullen verdienen met het afstoten van de activa. Tot de afgestoten onderdelen behoren verder onder meer het in 1943 ontdekte olieveld in Schoonebeek. Deze Drentse olievondst gaf de aanzet tot de oprichting van de Nederlandse Aardolie Maatschappij op 19 september 1947, de combine tussen wat toen nog de Bataafse Petroleum Maatschappij (een dochter van Shell) heette en Standard Oil of New Jersey (nu ExxonMobil). Andere te koop aangeboden NAM-onderdelen zijn gas- en olievelden in Noord- en Zuid-Holland en gasvelden in Friesland en de Waddenzee. De verkoop van de kleinere velden moet de NAM naar eigen zeggen ‘meer robuust’ maken voor de afwikkeling van de sluiting van het Groningenveld, ook met het oog op het uitkeren van schadevergoedingen aan aardbevingsslachtoffers. De NAM heeft de afgestoten onderdelen ondergebracht in vier losse bv’s. Shell liet eerder aan het FD weten dat de beslissing om afscheid te nemen van de olie- en gasvelden het resultaat was van ‘een wereldwijde evaluatie’ van het fossiele brandstofgebruik. Niet alleen economische redenen spelen een rol om de gaswinning terug te schroeven, ook klimaatverandering en de maatschappelijke druk op Shell om het over een groenere boeg te gooien, speelden mee bij het besluit, aldus het bedrijf. De NAM wint al sinds 1963 aardgas uit het Groningenveld en is reeds decennialang een belangrijke gasbron voor Nederland en Europa. Sinds 2014 is de productie flink gedaald. Door aardbevingsschade aan Groningse woningen besloot het kabinet het aardgasveld van Slochteren te sluiten. Het veld zal naar verwachting in 2023 of 2024 worden stilgelegd, alhoewel de oorlog in Oekraïne heeft geleid tot discussie over langer openhouden. Politiek lijkt dat besluit echter nauwelijks te verkopen aan de vele gedupeerde Groningers. Met de Groningse gaswinning is in bijna zestig jaar tijd 428 miljard euro winst gemaakt, blijkt uit een voor inflatie gecorrigeerde berekening van Shell waarover het FD dinsdag berichtte. Van dat bedrag streek de Nederlandse staat het leeuwendeel op: bijna 364 miljard euro. De rest van het geld ging naar de NAM, en belandde uitgekeerd als dividend bij ‘de olies’, zoals het ministerie van Economische Zaken ze in een reactie noemt, oftewel de twee aandeelhouders Shell en ExxonMobil. Tot nu toe was het altijd geheim hoeveel geld er met het ‘Groningse goud’ verdiend werd. Shell maakte de berekeningen met het oog op de parlementaire enquête naar de gaswinning in Groningen. De in de etalage gezette onderdelen van de NAM, waartoe het Groningenveld dus niet behoort, produceerden in 2021 ongeveer 2,4 miljoen kubieke meter aardgas per dag. Volgens de documenten in handen van Reuters kan die productie in potentie nog omhoog tot 2,8 miljoen kubieke meter per dag, mocht een nieuwe eigenaar hierin willen investeren. De gasbehandelingsinstallatie in Den Helder zou daarbovenop nog eens goed zijn voor 53 procent van al het aardgas dat op Nederlandse boorplatforms wordt opgediept.||https://www.volkskrant.nl/nieuws-achtergrond/shell-en-exxonmobil-hopen-1-miljard-op-te-halen-met-verkoop-van-kleinere-nam-velden~baa737bf/
2022-09-06||‘We zijn geneigd ons succes volledig aan eigen beslissingen toe te schrijven. Dat is gevaarlijk’||In december 1991, tijdens de onderhandelingen over het Verdrag van Maastricht, wandelde de destijds 15-jarige Mathieu Segers van zijn huis in de Maastrichtse wijk Wyck naar Hotel Maastricht. Reden: dat was de plek waar de Duitse bondskanselier Helmut Kohl overnachtte. ‘Ik wilde hem zien’, zegt Segers, nu hoogleraar hedendaagse Europese geschiedenis en Europese integratie aan de Universiteit van Maastricht. ‘In die tijd begon ik de krant te lezen. Ik was me ervan bewust dat de val van de Berlijnse Muur in 1989 een omwenteling op het Risk-bord betekende. En nu werd bij ons om de hoek onderhandeld over de nieuwe wereldorde. Ik vroeg me af wie de nieuwe leiders waren. Wat hebben ze te verkondigen? Ik vond dat spannend, als de eindfase van de Champions League.’ Segers, gekleed in een wit overhemd met korte mouwen en met witte Nike-gympen, ontvangt op een zomerse dag begin september in het gebouw van Studio Europa, het EU-expertisecentrum waaraan hij verbonden is. Voor het interview begint, leidt hij kort rond door de op een steenworp afstand gelegen Onze-Lieve-Vrouwebasiliek. In het pand van Studio Europa wordt verbouwd. Segers’ kantoor is kaal, er staan een tafel, een nog niet opgehangen replica van de aquarel Europa van Paul Klee en een flinke boekenkast. Naast de driedelige Franse biografie van Charles de Gaulle staan daarin de tweedelige Duitstalige Erinnerungen van Helmut Kohl. Hoge hekken voorkwamen begin jaren negentig een ontmoeting met de ‘kanselier van de eenheid’, vertelt Segers. Daarop stapte hij op zijn fiets en reed richting het Limburgse gouvernement, het provinciehuis, waar elf regeringsleiders en een president onderhandelden over onder meer de invoering van een gezamenlijke munt. Toen hij ook daar geen glimp opving van de hoofdrolspelers, concludeerde Segers dat hij de top het best via de televisie kon volgen. Het gekibbel en gekonkel bij EU-onderhandelingen is Segers altijd blijven fascineren. Nu, ruim dertig jaar na ondertekening van het Verdrag van Maastricht, is hij een van de invloedrijkste stemmen in het Nederlandse Europa-debat. Met journalist Annette van Soest maakt hij tweewekelijks de podcast Café Europa, die volgens de intro gaat over ‘macht, intriges en het schaakspel tussen de Europese kopstukken’. Hij schrijft ook boeken. Voor Reis naar het continent – Nederland en de Europese integratie, 1950 tot heden kreeg hij in 2013 de Prinsjesboekenprijs voor het beste politieke boek van het jaar. Vorig jaar schreef hij drie veelbesproken essays: De tragiek van een land dat alles al weet in NRC en De val van Nederland en Kroniek van een jeune premier in De Groene Amsterdammer. In datzelfde weekblad schrijft hij buitenlandcolumns die zijn doorspekt met verwijzingen naar Europese schrijvers als Jaan Kross, Nino Haratischwili en Roger Martin du Gard. Als de Nederlandse minister van Financiën zich tijdens de coronacrisis tegenover zuidelijke lidstaten bot opstelt, luidt de columnkop: ‘Het wordt hoog tijd dat Wopke Hoekstra Thomas Manns De toverberg gaat lezen.’ Segers, een meeslepend verteller, is regelmatig te gast bij programma’s als Buitenhof en Nieuwsuur. Eind 2021 was hij drie uur lang te gast op NPO Radio 1 bij het Marathoninterview. Daar vertelde hij dat een jaar eerder dikkedarmkanker bij hem was geconstateerd, in een zeer vergevorderd stadium. De levensverwachting was kort, ‘eigenlijk maar een paar jaar’, zei hij tegen interviewer Sophie Derkzen. Er was ‘weinig meer mogelijk, behalve de allerzwaarste chemokuur’. Die sloeg goed aan, waardoor de situatie stabiliseerde en het zwarte scenario ietwat naar de achtergrond werd gedrukt. Desalniettemin bleef de diagnose, zo vertelde Segers destijds, ‘heel ernstig’. ‘Het is onverminderd heel ernstig. Deze zomer leek er kans op verbetering. Ik heb toen een operatie ondergaan, maar het resultaat daarvan viel tegen: er bleken veel te veel uitzaaiingen te zijn die niet op een eerdere scan te zien waren. Het is nu allemaal ongewis. Morgen begint weer een zware serie chemokuren.’ ‘Ondanks de chemo’s ben ik blijven sporten: vooral hardlopen, maar ook krachttraining en fietsen. Dat helpt bij het opvangen van de chemo’s. Wat ook bijdraagt, is dat ik niet het gevoel heb dat ik er alleen voor sta. Je hoort vaak dat dit een eenzaam proces is. Zo voel ik dat niet. Mijn gezin is een bron van kracht, maar ook de mensen eromheen.’ ‘Net zoals staten dat zijn, ben ook ik natuurlijk een speelbal van de geschiedenis en kan ik me ergens wel aan dat gegeven overgeven. Dan blijft het leven eigenlijk normaal, als je begrijpt wat ik bedoel. Ik heb niet ineens een bucketlist opgesteld, voel weinig behoefte aan grote veranderingen. Die constatering vind ik comfortabel, ik kom erachter hoe bevoordeeld ik ben. Daardoor beleef ik meer rijkdom in het normale leven.’ ‘De diagnose heeft me geleerd hoofd- en bijzaken beter te scheiden.’ ‘De grote Europese romans. Ik heb nu bijna Dokter Zjivago uit, van Pasternak. Eigenlijk is dat niet van deze tijd: het duurt tweehonderd pagina’s voordat je in het verhaal zit en dat geduld hebben we tegenwoordig niet meer. Maar als je volhoudt, krijg je ongelooflijk veel terug. Op elke pagina staan vijf originele ideeën.’ ‘Opnieuw een kwestie van hoofd- en bijzaken. Net als mijn andere academische werk is die Cambridge History zo’n onderdeel van mezelf, die hoort bij mijn eerste levensbehoefte. Met het essay in NRC over de multiculturele samenleving liep ik al tien jaar rond. De Nederlandse politiek heeft sinds 2010 gevaarlijke afslagen genomen, die niet zonder gevolgen zijn gebleven. Het is niet betekenisloos als een premier in een brief aan alle Nederlanders schrijft: ‘Doe normaal of ga weg.’ Met de titel van Jesse Frederiks boek over de toeslagenaffaire, Zo hebben we het niet bedoeld, ben ik het ook niet eens. Zo hebben we het wél bedoeld. Toen ik als rijkstrainee bij het ministerie van Sociale Zaken werkte, hoorde ik al hoe racistisch sommige hoge ambtenaren over bevolkingsgroepen spraken.’ ‘Nederland is door de geschiedenis een instrumentalistisch land, gericht op het oplossen van problemen: we leggen dijken aan, pompen polders droog. Dit brengt brengt veel – watermanagement en architectuur zijn hier top of the bill – en zorgt ervoor dat we pragmatisch zijn, snel kunnen inspelen op trends. Nederland wordt vaak omschreven als een gematigd land, maar kijk eens hoe snel de arbeidsmarkt is geflexibiliseerd, dat ging tamelijk radicaal. Als de kosten-batenanalyse positief uitvalt, weerhoudt weinig Nederland ervan om daar flink aan te verdienen. ‘Maar zo’n apolitieke mentaliteit leidt ook tot dedain voor ideologie en geschiedenis. We leven in het nu. Daardoor zijn we geneigd onze successen en mislukkingen – de afgelopen decennia waren dat vooral successen – volledig aan eigen beslissingen toe te schrijven. ‘Wilt u van mij leren? Dan moet u dat zo en zo doen.’ Dit is gevaarlijk, want zeker een klein land als Nederland is altijd een speelbal van de brute feiten van geografie en geschiedenis. Kijk naar de welvaart die we ontlenen aan de gasbel van Slochteren, of de handelsvoordelen die we danken aan de EU-markt. Als we ons bewuster waren van die afhankelijkheden, zouden we minder stellig neerbuigende posities innemen ten opzichte van anderen. ‘Dit gebrek aan zelfkritisch vermogen is ook terug te zien in de instituties. Landen als Italië en Duitsland hebben een president die de grondwet beschermt tegen de beukende krachten van de waan van de dag. Die taak wordt bij ons door niemand uitgevoerd. Zoiets wreekt zich in de toeslagenaffaire.’ Ook op individueel niveau hamert Segers op het belang van zelfreflectie, zeggen vrienden. Segers: ‘Ik denk dat je moet proberen om jezelf zo goed mogelijk te leren kennen, maar dat is moeilijk. Bovendien is het ongemakkelijk, omdat het altijd ook gaat over onvolkomenheden. Maar als je onvoldoende oog hebt voor het menselijk tekort, leef je onverschillig en doorgrond je situaties minder goed. Je ziet jezelf niet in de wereld, maar je ziet de wereld vanuit jezelf.’ ‘Ik heb al met al best een linkse opvoeding gehad. Een van mijn eerste werkervaringen op de universiteit was met een groep vrouwen die opkwam voor vrouwenrechten. Ik voelde daar verwantschap mee en vertelde dat ik tijdens de komende verkiezingen op een linkse partij wilde stemmen. Maar zij dachten dat ik provoceerde, dat ik ze in de maling nam.’ ‘Misschien door mijn verschijning, misschien omdat ik van voetbal hield. Ik gaf mezelf bloot, en dat was op zichzelf al spannend. Maar die stripact werd niet gezien als oprecht, maar als grap. Zoiets kan een spiraal inzetten van verslechterende relaties, maar je kunt ook kiezen voor de louterende optie en jezelf afvragen: in hoeverre heb ik dit over mezelf afgeroepen? Wie ben ik in the eye of the beholder? Hoe ga ik daarmee om? In ons leven en in de politiek zijn deze vragen constant van belang.’ ‘Daar probeer ik zo veel mogelijk tegenwicht tegen te organiseren. Mijn bron van kracht is mijn wetenschappelijke kennis en niet mijn populariteit, zeg ik regelmatig tegen mezelf. Je bent een hoeder van je kennis en populariteit is daar een natuurlijke tegenstander van. Hoewel, en dat is een paradox, je die populariteit wel nodig hebt om wetenschappelijke kennis te verspreiden.’ ‘Populariseren is versimpelen, het afvlakken van nuances. Tot op zekere hoogte is dat nodig, want anders luistert alleen je eigen bastion. Maar het is een glijdende schaal: als je te veel populariseert, gaan mensen aan de haal met je ideeën. Het keynesiaanse model heeft weinig meer met de ideeën van Keynes te maken.’ De volgende dag wil Segers zijn ideeën via WhatsApp verhelderen. ‘Ik zie mijzelf meer als ‘doorgever’, denk ik, om die kunst/ideeën-keten die over de generaties gaat te hoeden zover ik dat kan’, schrijft hij. ‘Dat vind ik ook de maatschappelijke verantwoordelijkheid van de wetenschapper en de geesteswetenschapper in het bijzonder. Wij hebben het privilege om als het ware een beetje in die keten te komen (via wat wel de Republiek der Letteren genoemd wordt, Res publica litteraria – een plek waar ik me enorm thuis voel). Dat privilege moet je delen met de samenleving zo goed je kan vind ik; daarbij de bovengenoemde balans bewakend. Dat neem ik uitermate serieus.’ Een minuut later volgt een nieuw bericht: ‘Je merkt: ik krijg als hulp bij opvangen chemo ook een pepmiddel 😅’ Discussiëren leerde Segers, de oudste van drie broers, op jonge leeftijd. Zijn ouders – vader was econoom en ondernemer, moeder onderwijzer – waren verbonden aan de Politieke Partij Radikalen (PPR), die in 1991 opging in GroenLinks. Onderweg naar school liep hij langs junks en zag hij heroïnespuiten op straat. Dat leidde aan de keukentafel tot gesprekken over eigen verantwoordelijkheid en medemenselijkheid. Die onderwerpen kwamen ook terug als het ging over het geloof: Segers is gedoopt en deed de heilige communie, maar kerkbezoek bleef beperkt tot katholieke feestdagen. Na een studie politicologie volgde zijn wetenschappelijke doorbraak in 2006, toen hij promoveerde met een proefschrift over de Frans-Duitse as tijdens de Europese integratie in de jaren vijftig, dat in het Duits is vertaald. In 2010 ging hij een jaar als Fulbright-Schuman Fellow naar Harvard en in 2013 naar Oxford als Senior Research Fellow. Op 1 januari 2023 begint hij als lid van de Wetenschappelijke Raad voor het Regeringsbeleid (WRR). De verhoudingen tussen Berlijn en Parijs zijn hem altijd blijven boeien. Of het nu de omhelzing is van Konrad Adenauer en Charles de Gaulle in 1963, de handdruk van Helmut Kohl en François Mitterrand bij de slagvelden van Verdun in 1984, of de ongemakkelijke omhelzing in 2021 tussen Emmanuel Macron en Angela Merkel: beelden van toenadering tussen Franse en Duitse leiders ontroeren hem. ‘De instructies die politiek leiders meekrijgen zijn gebaseerd op empirische analyses. Maar uiteindelijk komen ze allemaal voor onvoorzienbare dilemma’s te staan, waardoor ze moeten terugvallen op hun persoonlijke waarden en op sensus communis, gezond verstand. In de politiek is dat riskant: leiders behartigen staatsbelangen. De kunst van het politiek bedrijven – ik vind het echte kunst – is om met al die beperkingen, al die geheimen die je niet mag delen, tot oprechte onderhandelingen te komen. ‘In de vijfde eeuw voor Christus beschreef ​​Thucydides de logica van het veiligheidsdilemma: mijn veiligheid is jouw onveiligheid. De menselijke reflex is om aan het eigen hachje te denken. Ik bescherm mezelf tegen jou. Maar dan gaat de ander zich ook verdedigen, waardoor je in een wapenwedloop terechtkomt die uiteindelijk leidt tot grotere onveiligheid, ook voor jezelf. Het is ongelooflijk belangrijk om te bewijzen dat die andere werkelijkheid ook bestaat, de werkelijkheid van vreedzaam samenleven, van gemeenschappelijke belangen. Daarom is die omhelzing van Merkel en Macron zo symbolisch. Zij zijn als het ware staten op dat moment. En ondanks alles wat die staten elkaar in het verleden hebben aangedaan, stellen ze zich kwetsbaar op door te kiezen voor samenwerking.’ ‘In de Europese beschaving zitten twee polen: die van de Verlichting, die uitgaat van maakbaarheidsidealen en universalistische ambities zoals mensenrechten. En die van de Romantiek, die uitgaat van tradities, gemeenschappen. Ook die is essentieel, want behalve eten, drinken en een dak boven je hoofd, is onderdeel zijn van een gemeenschap eveneens een eerste levensbehoefte. De twee polen zijn onverenigbaar, in het ideale geval beweegt de slinger in het middengebied. ‘Dit vraagstuk is een constante worsteling in de Europese beschaving. Tijdens en vlak na de Koude Oorlog verkeerde het Westen in een overwinningsroes en is de slinger doorgeslagen richting de Verlichtingspool. Maar als mensen het idee krijgen dat ze geen onderdeel van een gemeenschap meer zijn, gaan ze zich inwisselbaar voelen, bijvoorbeeld op de flexibele arbeidsmarkt, zoals in de film Sorry We Missed You. Daarom vliegt de slinger nu de andere kant op. De wereld en het leven blijken geen markt. Als tegenreactie identificeren mensen zich meer en meer aan de hand van hun stad, dorp of beroepsgroep. ‘Toch denk ik dat de EU er nu niet zwak voor staat. Met de oorlog in Oekraïne is er grote externe druk en dat leidt altijd tot het tellen van je knopen. De overgrote meerderheid van de Europeanen beseft dat Europese samenwerking de beste verdediging is tegen de horror die door het Rusland van Poetin ontketend is en de bedreigingen die daarmee gepaard gaan.’ ‘Ik hou enorm van Maastricht, maar vond het ook fijn om hier op mijn 18de te vertrekken. Ik weet ook niet of ik het als vooruitgang had gezien als ik hier voor mijn 40ste naar was teruggekeerd. Ik was het niet van plan, maar werd benaderd voor posities aan de universiteit – hoogleraar en decaan – die dermate interessant waren dat ik daar geen nee tegen kon zeggen. ‘In deze fase van mijn leven, met mijn omstandigheden, ben ik blij dat ik hier ben. Ik heb een seizoenskaart bij MVV, waar mijn zoon voetbalt bij de jongens onder 16. Ik ben formateur geweest bij de vorming van het college van B en W. Ik ken veel mensen, dat zorgt voor een extra dimensie aan geborgenheid. Weten dat je op je plek bent, dat is toch een privilege?’||https://www.volkskrant.nl/cultuur-media/we-zijn-geneigd-ons-succes-volledig-aan-eigen-beslissingen-toe-te-schrijven-dat-is-gevaarlijk~bef96cba/
2022-09-06||Wat is het geheim achter het grote succes van de Voedselbank?||Volgens analist Juergen Brenning is het erg bijzonder hoe snel de organisatie groeit. ‘Ze krijgen er in rap tempo tienduizenden klanten bij. Welke partij of bedrijf groeit er tegenwoordig nog zo snel? We denken dat hier grote lessen uit te trekken vallen voor moderne organisaties.’ Ook steeds meer jongeren weten de Voedselbank te vinden, terwijl deze doelgroep notoir moeilijk is om te bereiken. Hoe doet de Voedselbank dat toch? Ze zetten geen influencers in om reclame te maken en werken ook niet met gerichte reclames op YouTube of Spotify. ‘Supermarkten moeten misschien wel op hun tellen gaan letten, als dit zo doorgaat’, zegt Brenning. ‘De Voedselbank is in ieder geval ‘here to stay’ en drukt een duidelijke stempel op de samenleving als merk en als begrip onder grote delen van de bevolking.’ In een tijd waarin veel bedrijven en organisaties moeite hebben om te groeien of zelfs last hebben van krimp, is de populariteit van de Voedselbank aanleiding voor een feestje. Ze bereiken steeds meer mensen uit onverwachte hoeken van de samenleving. Knap, want veel andere partijen breken maar moeilijk uit hun niche. Toch is de rappe groei van de Voedselbank niet alleen maar feestelijk. Brenning: ‘We kunnen er de vinger nog niet precies op leggen, maar zo’n ontwikkeling heeft soms iets ‘unheimisch’. Kijk bijvoorbeeld naar Facebook of naar het bedrijf van Elon Musk. Snelle groei is natuurlijk geweldig, maar heeft vaak ook een schaduwkant.’||https://www.volkskrant.nl/columns-opinie/wat-is-het-geheim-achter-het-grote-succes-van-de-voedselbank~bf77d1cf/
2022-09-06||Een middag op de Urban Arrow: zelden heb ik iets zo graag gewild en het tegelijkertijd zo graag niet gewild||Afgelopen maandag schreef ik op deze plek over een e-bike, waarbij ik de zinsnede ‘80 procent statussymbool en 20 procent middelvinger’ gebruikte. Welnu. Ahum. Enkele uren nadat ik die column inleverde vond ik mezelf terug op een elektrische bakfiets. Het was weliswaar niet die strak vormgegeven stadsfiets met fascistoïde geluidjes waartegen ik in mijn column ageerde, maar toch. Het was zo’n zwarte met een bak van piepschuim. Misschien wel precies zo een waarover ik roep dat ze te duur zijn, dat ze – net als voornoemde stadsfiets – een statussymbool zijn en voorzien in een overbodige luxe. Het is in zekere zin de maatschappelijke kloof op wielen. En hij rijdt heerlijk. Zo heerlijk dat het pijn doet. Hij is niet van mij hoor. Eens per week brengen wij ook de kinderen van vrienden naar school, die dat door omstandigheden niet zelf kunnen. Om dat enigszins hanteerbaar te maken krijgen wij hun bakfiets mee. Aangezien ik er nog nooit mee had gereden, moest ik een dagje oefenen. Ik zette mijn twee dochters in de bak en gingen een stuk fietsen. We zweefden over de fietspaden en haalden zwoegende fietsers in. Hoog op de troon van mijn zwarte slagschip was ik de koning van het fietspad. ‘Hij is niet van mij hoor’, zei ik tegen een vriendin, toen ik de fiets voor haar huis had geparkeerd. ‘Heb je hier niet eens over geschreven?’, vroeg ze. Dat had ik. ‘Nou, hopen dat mensen je er niet mee zien.’ Dat lukte slecht. ‘Heb jij een Urban Arrow?’, zou een vader later luidkeels over het schoolplein roepen.’ ‘Hij is niet van mij hoor!’, antwoordde ik, schreeuwend. Nadat ik de kinderen naar school had gebracht fietste ik naar de andere kant van de stad. Een rit die me normaal ruim een half uur ploeteren had gekost, legde ik nu af in vijftien gerieflijke minuutjes. Zelden heb ik iets zo graag gewild en het tegelijkertijd zo graag niet gewild. In mijn hoofd ontspon zich een dialoog tussen mijzelf en de Urban Arrow die zich daar had gemanifesteerd. UA: ‘Lekker he?’ Ik: ‘Ja, maar dit kan ik niet betalen.’ UA: ‘Ah joh, paar honderd columns.’ Ik: ‘En bovendien, ik verbrand er ook nauwelijks nog calorieën mee.’ UA: ‘Fuck je calorieën.’ ’S avonds bracht ik mijn dochters naar bed. Toen ik de gordijnen dichtdeed, zag ik hem staan, geketend aan een lantaarnpaal voor ons huis. Vlinders in mijn buik. Ik moest denken aan een schitterende foto die ik ooit zag, van een man die trots naar zijn nieuwe auto staat te kijken terwijl hij een zak chips leeg eet. Nu begreep ik die man. Ik was die man. Toen klonk een stem. ‘Hij is niet van mij hoor.’||https://www.volkskrant.nl/mensen/een-middag-op-de-urban-arrow-zelden-heb-ik-iets-zo-graag-gewild-en-het-tegelijkertijd-zo-graag-niet-gewild~bc3a305c/
2022-09-06||Logisch dat een gezond iemand denkt: waar betaal ik anders 130 euro per maand voor?||Huisarts Rinske van de Goor schreef in haar column hoe frustrerend het is dat we de zorg steeds vaker als product zien. De kerngezonde, veganistische jongedame die tegenover haar zat wilde haar bloedwaarden laten controleren, al had ze geen klachten. Ze betaalt immers toch een premie? Ik loop dit jaar mijn laatste stage van de opleiding Verpleegkunde. Thema van deze stage is ondernemerschap in de zorg, waarbij een van mijn opdrachten gaat over klanttevredenheid en het behouden van patiënten door middel van innovatie en vernieuwing. We moeten manieren bedenken om te zorgen dat patiënten hun nazorg niet bij een ander ziekenhuis laten doen, omdat het ziekenhuis zo opbrengst misloopt. Precies het punt van Van de Goor wordt mij op de opleiding gedoceerd: zorg is een product, en wij zijn de leveranciers ervan. Patiënten en cliënten zijn de consument. De overheid besloot marktwerking in de zorg te introduceren; als ziekenhuizen met elkaar in competitie zijn, bevordert dat de kwaliteit en houdt dat de kosten laag. Dat specialisten betaald krijgen per verrichting, zorgverzekeraars zich bemoeien met behandelopties, en er geen financiële drijfveer meer is preventieve zorg te ontwikkelen – daar hebben we het niet over. Logisch dat een gezond iemand denkt: waar betaal ik anders 130 euro per maand voor, als ik niet eens een simpele bloedtest kan laten afnemen? Als we de zorg willen verduurzamen, moeten we we preventieve zorg leveren, en de marktwerking weer terugdraaien. Zorg is een recht, geen product. Ik ben het met je eens Rinske, maar de consumentistische houding van onze patiënten is een symptoom van hoe we het zelf hebben ingericht.Nora Vos, 25 jaar, 4e jaars student verpleegkunde Nijmegen Idee: wat als het personeel van NS haar wensen/eisen op een andere manier onder de aandacht zou brengen? Zonder dat zij ongelooflijk veel reizigers duperen, irriteren en de wegen indirect overbelasten. Dat kunnen ze zo doen: alle incheckpoortjes in het land wagenwijd openzetten (huur een hacker in of koop degene achter de knoppen om). Resultaat: alle reizigers worden vervoerd – gratis nog wel! – het kost de NS alsnog klauwenvol geld en daarmee is het punt gemaakt. Mét de verdiende sympathie van de treinreizende burger.Paulien Hijman, Haarlem Sterrenkundige Frank Drake (1930-2022) kan nu zelf controleren of buitenaards leven bestaat. Maar ook van hem zullen we nooit meer iets horen. Dat we nog steeds niets horen van buitenaardse wezens zou ook juist een bewijs kunnen zijn van hun bestaan: ze mijden angstvallig elk contact met onze ‘beschaving’. Ze kijken wel uit. Gerard Herbers, Arnhem Het advies van het RIVM geen groenten uit eigen moestuin meer te eten zal voor de omwonenden van chemiebedrijf Chemours niet als een verrassing zijn gekomen. Ik vraag me af hoe Cora van Nieuwenhuizen en het toenmalige kabinet kijken naar dit advies, in de wetenschap dat ze in 2019 een vergunning verleenden om jaarlijks 5 kilo GenX en 2 kilo PFOA te lozen op het oppervlaktewater.Casper Lubbers, Utrecht Sylvia Witteman vraagt zich af hoe Fred Emmer zijn boektitel ‘Het mooiste van verleiding ... is eraan toegeven’ kon verzinnen. Een bekend citaat van Oscar Wilde is: The only way to get rid of a temptation is to yield to it. Vertaling: De enige manier om je te ontdoen van een verleiding is eraan toegeven. Het lijkt mij dat Fred zich door dit citaat heeft laten inspireren.Frans de Graaf, Brussel Als het echt zo belangrijk is dat we zo snel mogelijk afstappen van fossiele brandstoffen heb ik een idee: auto’s die rijden op benzine, diesel en gas mogen nog maar 80 kilometer per uur op de snelweg. Elektrisch auto’s mogen 120 kilometer per uur rijden.Theo Maassen, Eindhoven In het nieuws: mensen die op kosten worden gejaagd en in onzekerheid zitten omdat hun bouwkavel leeg blijft. Vanwege stikstofnormen mag er niet worden gebouwd. Dinsdag op de voorpagina: Schiphol, dat vanwege dezelfde stikstofnormen moet krimpen, gaat een nieuwe terminal bouwen.Decennialang zijn er in Nederland twee maatstelsels: een die voor ons geldt en een voor Schiphol. Het is nu wel mooi geweest. Huizen eerst.A. Jacobsen, Dordrecht De Nederlandse boeren mogen volgend jaar minder dierlijke mest over hun land uitrijden. Ze rijden sinds 2006 bijna 50 procent meer mest uit dan agrariërs in een aantal andere Europese landen. Het mestvoordeel voor de rundveehouders vervalt. ‘Dus’ komt het kabinet met een compensatieregeling. Geeft het vervallen van een voordeel recht op compensatie, of zijn we bang dat de boeren straks hun mest over de snelwegen gaan uitrijden? Welke andere beroepsgroep kan zich erop beroepen compensatie te hebben gekregen voor een verloren voordeel?Rudolf Dierick, Baarn Aleid Truijens slaat in haar column de spijker op de kop met: ‘Je kunt vrijwel elk kind leren lezen, maar het gaat niet vanzelf.’ Ze schrijft dit naar aanleiding van de ‘leeschallenge’ op een school in Zoetermeer. Elke dag, op een vaste tijd, zijn 1.500 leerlingen verplicht om twintig minuten een boek te lezen. De school realiseert zich dat ‘papieren lezen’ beter werkt dan filmpjes en iPad-lezen. En dat je dankzij het ‘gewone boek’ digitale informatie beter kunt verwerken. Dus gewoon niet zeuren, maar lezen! En het leesplezier dan? Als je kinderen dwingt om te lezen, is de lol er toch snel af? En toch zal het moeten. De school moet wel zorgen voor de juiste omstandigheden: een goede en dagelijks toegankelijke bieb en juffen en meesters die zelf ook lezen, regelmatig over boeken vertellen en hun leerlingen helpen om een boek te vinden dat hen aanspreekt. En iedere dag wordt er minstens twintig minuten in alle rust gelezen. Daarbij wordt niet gezeurd over Avi; mag een zevende-groeper gerust een paar prentenboeken uit de bieb halen, of informatie over treinen. Door bij te houden wat kinderen lezen en er in de kring over te praten, kunnen leerkrachten kinderen ook stimuleren boeken te kiezen die niet zo voor de hand liggen. Kortom, als de school er alles aan doet om kinderen te laten ontdekken hoe leuk lezen is, dan mag je ook van ze ‘eisen’ dat ze lezen!Jacques Vriens, kinderboekenschrijver en oud-basisschooldirecteur.||https://www.volkskrant.nl/columns-opinie/logisch-dat-een-gezond-iemand-denkt-waar-betaal-ik-anders-130-euro-per-maand-voor~b771a390/
2022-09-06||Is het erg om tegen je kind te liegen over de tandenfee?||‘Komt de tandenfee als mijn tand er straks uitgaat?’ Een vriendin werd onlangs overvallen door deze vraag van haar zoon. In een paar seconden moest ze beslissen of ze zou beamen dat hij inderdaad een muntje voor zijn tand zou krijgen, hoewel ze eigenlijk geen zin had om, naast het sinterklaasverhaal, nog meer onwaarheden te vertellen. Maar ja, ze wilde ook niet dat hij in de klas zou rondbazuinen dat de tandenfee niet bestaat. Is het erg om tegen je kind te liegen over zoiets als de tandenfee? De figuur van de tandenfee is zo’n honderd jaar geleden overgewaaid uit de Verenigde Staten. Daar is de ‘tooth fairy’ populairder dan hier. Uit onderzoek blijkt zelfs dat bij kinderen van 7 jaar het geloof in de tandenfee er sterker is dan in de paashaas en de kerstman. ‘In meerdere culturen vind je rituelen rondom het verliezen en wisselen van melktanden’, zegt Irene Stengs, antropoloog aan de VU en het Meertens Instituut en gespecialiseerd in rituelen. In Frankrijk geloven kinderen bijvoorbeeld dat een muis (la bonne petite souris) hun melktanden meeneemt in ruil voor een cadeautje of snoep. ‘Voor kinderen is vooral het wisselen van de voortanden een grote gebeurtenis. Het geeft een raar gevoel, is voor iedereen zichtbaar en staat ook nog eens symbool voor het groter worden’, zegt Stengs. Dat zo’n rite de passage wordt gemarkeerd op een feestelijke manier, is dus niet vreemd. Om dit vervolgens liegen te noemen gaat haar te ver. ‘Dan heb je als ouder nog veel meer om je zorgen over te maken. In tal van boeken praten de dieren, dat kan ook niet.’ Er is geen wetenschappelijk bewijs dat liegen over zoiets als Sinterklaas of de tandenfee schadelijk is voor het kind of dat dit de band met de ouders schaadt, zegt universitair hoofddocent Rianne Kok, die aan de Erasmus Universiteit Rotterdam onderzoek doet naar liegen binnen gezinnen. ‘Er is kinderen gevraagd: denk nog eens terug aan het moment waarop je erachter kwam dat Sinterklaas niet bestaat, voelde je je voorgelogen? Ben je het vertrouwen in volwassenen verloren? De overgrote meerderheid heeft hier geen last van.’ Er is een middenweg tussen actief meegaan in het verhaal (‘ze draagt een jurkje en komt via het raam naar binnengevlogen’) en plompverloren verkondigen dat het allemaal een grote hoax is. ‘Stel vragen aan je kind: hoe denk jij dat de tandenfee dat aanpakt?’ adviseert Rianne Kok. ‘Kinderen geloven vaak toch wel wat ze willen. Misschien antwoordt je dochter: ik denk dat ze voorzichtig het kussen optilt en het muntje eronder legt.’ Zo stimuleer je het eigen denkproces en vul je niet te veel in.’ Mooie bijkomstigheid: op deze manier doe je mee zonder ‘leugens’ te vertellen. Antropoloog Irene Stengs kan zich indenken dat sommige ouders moeite hebben met het materialistische element van de traditie. ‘Waarom weer een cadeau of geld? Maar dat heb je als ouder zelf in de hand. Een mooi doosje neerleggen voor de tand kan ook.’ De Amerikaanse sterrenkundige Neil deGrasse Tyson vertelde in The Late Late Show hoe hij zijn dochter stimuleerde om zelf onderzoek te doen naar het bestaan van de tandenfee. ‘Naast haar bed legde ze knisperend folie om de fee te betrappen.’ Toen dat niet werkte, bekokstoofde ze met haar vriendinnen een plan: het eerste meisje dat een tand verloor, zou niets vertellen aan haar ouders. En ja hoor, de volgende ochtend lag de tand nog onder het kussen. Zo zie je maar weer: zo’n fantasiefiguur kan zowel de verbeeldingskracht stimuleren als het kritisch denkvermogen.||https://www.volkskrant.nl/beter-leven/is-het-erg-om-tegen-je-kind-te-liegen-over-de-tandenfee~b055e5bb/
2022-09-06||Loont oefenen op online platform? ‘Leerlingen scoren gemiddeld 1,1 punt hoger’||Op het online platform WRTS oefen je op een leuke manier de lesstof met behulp van verschillende overhoormethodes, oefenvragen en oefentoetsen, uitlegvideo’s en door te chatten met tutoren. Dat heeft grote impact op de cijfers van leerlingen. “We zien dat kinderen die op het platform oefenen, de filmpjes bekijken en toetsen maken gemiddeld 1,1 hoger scoren op hun cijfers”, zegt Tijntje Louwers, CCO van WRTS. Het platform werkt in combinatie met de schoolboeken en is volledig aangesloten op de lesmethodes van middelbare scholen. Dat betekent dat de woorden- en begrippenlijsten, oefenvragen, oefentoetsen en uitlegvideo’s zijn aangesloten op bestaande en bekende leerboeken die vrijwel alle scholen in hun boekenpakket hebben. Leerlingen kunnen op WRTS extra oefenen met de stof, of nog een van de ruim 5.000 uitlegvideo’s bekijken. Heeft je kind bijvoorbeeld moeite met de stelling van Pythagoras? De bekende Youtuber Menno, van Math with Menno, legt het met speels gemak uit in een ijzersterke video. WRTS onderscheidt zich van Youtube doordat de dienst vrij is van reclames, geen afleidende video’s aanbiedt en haar content aansluit op de lesmethoden van scholen. Duits, Frans of Engels leren? Het is dan belangrijk om over een groot vocabulaire te beschikken. Daarvoor is woordjes stampen een noodzakelijk kwaad. Op WRTS vind je zeven verschillende overhooropties, zoals een dictee, meerkeuzetoets of flashcards. Hierdoor kun je zelf kiezen welke methode het best bij je past. Bovendien maakt het platform gebruik van officiële woordenlijsten. Leerlingen hoeven alleen maar het lesboek in te voeren in het systeem om de juiste woordenlijsten op te roepen. WRTS biedt vier verschillende pakketten aan. Er is keuze uit een gratis optie, die vooral handig is bij het leren van woordjes in het Engels, Frans en Duits, en voor vakken waar je begrippen en jaartallen voor moet leren, zoals aardrijkskunde, geschiedenis en economie. Daarnaast zijn er nog drie betaalde pakketten, Plus, Premium en Pro, die bij elke stap meer leeropties geven en ook geschikt zijn voor het leren van wiskunde, biologie, NaSk, Frans, Engels, Nederlands en economie. Bij Plus kun je oefenvragen maken, Premium geeft de mogelijkheid om uitlegvideo’s te bekijken en met het Pro-pakket wordt het zelfs mogelijk om met gescreende tutors te chatten over de lesstof. Wil je jouw kind de juiste ondersteuning geven bij het voorbereiden van toetsen en leren van lesstof? Bekijk dan de verschillende (gratis) pakketten van WRTS. Zowel docenten, als leerlingen en ouders bevelen WRTS aan. Zo vertelt een lerares in een review op de website dat ze het platform jaren heeft ingezet bij de vakken Duits, Engels en Frans om woorden te leren. Een leerling bejubelt juist de mogelijkheid om WRTS in te richten, zoals je dat zelf wilt. “Geheel afgestemd op wat je nodig hebt. Bovendien is de service ook goed en snel.” Benieuwd? Probeer dan alle mogelijkheden bij WRTS.||https://www.volkskrant.nl/nieuws-achtergrond/loont-oefenen-op-online-platform-leerlingen-scoren-gemiddeld-1-1-punt-hoger~b2096042/
2022-09-06||Uit ‘Idris Elba’s fight school’ blijkt weer hoe serieus de acteur zijn rolmodellenstatus neemt ||Voor wie zich naar een succesvolle positie opwerkt, luidt de ongeschreven regel dat je niet moet vergeten waar je vandaan komt. En geen woorden, maar daden. Het weerhoudt talloze beroemdheden en influencers er niet van om op sociale media geregeld statements maken die moeten doorgaan voor engagement. Zo kregen verschillende cisgender hetero-artiesten en -influencers die deze zomer meevoeren met de botenoptocht van de Canal Parade de kritiek mee te liften op de aandacht voor Gay Pride zonder iets voor de lhbti-gemeenschap te betekenen. Wie zijn rolmodellenstatus wel serieus neemt is de Britse acteur Idris Elba (The Wire, Luther), zag ik toen ik maandagavond een rondje googlede tijdens het bekijken van zijn programma Idris Elba’s fight school (Omroep Zwart). De lijst met goede doelen waarvoor hij zich inzet is omvangrijk. Hij steunt onder meer kankeronderzoek, zet zich in voor de strijd tegen aids en armoede en is samen met zijn vrouw VN-ambassadeur voor het Internationaal Fonds voor Landbouwontwikkeling. In 2019, toen Groot-Brittannië te maken had met een golf van steekincidenten onder jongeren, riep hij in een Instagramvideo op tot actie. Met Idris Elba’s fight school is het niet bij een oproep gebleven. In de door Elba opgerichte boksschool krijgen acht jongeren uit achterstandswijken bokstraining, drie maanden lang, inclusief pension. Het doel: de jongeren discipline bijbrengen, een doel geven en zelfvertrouwen. Boksen gaf hemzelf als kind, opgroeiend in het Londense Hackney, ook de broodnodige structuur en houvast. Allemaal dingen die ontbreken in het moeilijke leven van de jongeren. De jonge Britten maakten veel geweld mee. De 24-jarige Zeb was zelfs getuige van de moord op zijn beste vriend. Hij heeft er nog altijd nachtmerries van. De jongeren zeggen niets liever te willen dan meer rust en grip op hun leven. Maar hun worstelingen met slapeloosheid, depressieve gevoelens en algehele lamlendigheid zorgen ervoor dat alleen al op tijd komen voor sommigen een uitdaging is – tot grote irritatie van de rest van de groep, de trainers en Elba zelf. Het zal vast goed komen, dat moet haast wel, getuige de feelgoodsfeer die in het programma nooit ver weg is. Elba’s jongeren deden denken aan het interview met Tim ’s Jongers afgelopen zondag in Buitenhof. Hij is directeur van de Wiardi Beckman Stichting en ervaringsdeskundige en maakt zich grote zorgen over de groeiende armoede in Nederland. ‘Zes Johan Cruyff Arena’s vol kinderen die in armoede zullen opgroeien’, om precies te zijn. Kinderen, aldus ’s Jongers, die voorbestemd zijn om nooit de coolste van de klas te zijn, die een lager schooladvies krijgen, in een minder goed betaalde baan terechtkomen en opgroeien in gezinnen met veel stress en problemen. Die kinderen verdienen volgens hem geschiktere ambtenaren, beter beleid en eerlijke politici. Onderwijsminister Robbert Dijkgraaf zat op de achtergrond en knikte.||https://www.volkskrant.nl/columns-opinie/uit-idris-elba-s-fight-school-blijkt-weer-hoe-serieus-de-acteur-zijn-rolmodellenstatus-neemt~bbc27397/
2022-09-06||NS-directie probeert staking af te wenden met nieuw cao-voorstel aan vakbonden||De directie van de Nederlandse Spoorwegen (NS) en de spoorvakbonden toonden zich wekenlang onverzoenlijk. Sinds de cao-onderhandelingen in juli stukliepen, vonden beide partijen dat de ander aan zet was. De bonden wilden dat de directie een beter cao-voorstel deed, de directie wilde dat de bonden opnieuw aan tafel kwamen. Om de druk op de NS-directie te verhogen, organiseerden de vakbonden de afgelopen twee weken al vijf stakingsdagen. Nu de bonden opnieuw drie nieuwe stakingsdagen hebben aangekondigd, komt de NS toch in beweging. In een nieuw voorstel biedt de NS met terugwerkende kracht een loonsverhoging van 5 procent. Daarbovenop komt een eenmalige uitkering van 650 euro. Vanaf 1 januari 2023 stijgen de lonen opnieuw, ditmaal met 2,5 procent. De NS is daarnaast bereid zich te committeren aan een minimumloon van 14 euro per uur. Bovendien schaft de NS jeugdschalen af, waardoor jonge werknemers evenveel zullen verdienen als oudere collega’s met dezelfde functie. De vakbonden eisen ook een automatische prijscompensatie, waardoor de lonen meestijgen met de inflatie en de koopkracht gelijk blijft. Daarmee stemt de NS voorlopig niet in, maar de directie laat wel weten verder te willen praten over ‘hoe om te gaan met de onzekerheid van inflatieontwikkeling’. Ook wat betreft de werkdruk komt de directie de bonden tegemoet. Het biedt twee dagen snipperverlof aan. Tevens zegt de directie afspraken te willen maken om de ‘werk-privébalans van collega’s te verbeteren en functies voor nieuwe collega’s aantrekkelijker te maken’. Dat zou gaan om afspraken over het aantal onregelmatige diensten, specifiek in de nacht en in het weekend. FNV, dat de voorbereidingen voor de staking voortzet, overlegt woensdagochtend met vakbonden CNV en VVMC gezamenlijk over het bod van de NS. Achter de schermen is er tussen de bonden nog onenigheid over de vraag of de stakingen ondertussen opgeschort moeten worden, of alsnog doorgang moeten vinden. Woensdag overleggen de drie vakbonden weer met elkaar.||https://www.volkskrant.nl/nieuws-achtergrond/ns-directie-probeert-staking-af-te-wenden-met-nieuw-cao-voorstel-aan-vakbonden~b9f1afd6/
2022-09-06||Opinie: Een klimaatcode in de culturele sector is onnodig en vertragend||Traditiegetrouw barst bij de mogelijke invoering van een nieuwe code een langjarige discussie los over de inhoud en het gebruik ervan. Dat leren de ervaringen bij de totstandkoming van bijvoorbeeld de Fair Practise Code of de Code Diversiteit & Inclusie. Mede daarom is er een zekere codemoeheid ontstaan in de kunst & cultuurwereld. Het gevaar bestaat zelfs dat beleidsmakers en organisaties achterover gaan leunen in afwachting van de totstandkoming van de code. Die tijd is er niet meer. De klimaatcrisis wacht niet op een code. Seleky, Julien en Bul pleiten in de Volkskrant hartstochtelijk voor een grotere bijdrage van de culturele sector aan de klimaattransitie. Gedreven door bezorgdheid over de klimaatcrisis en idealisme pleiten zij voor een collectief gedragen code met klimaateisen. Ik ben het van harte eens met hun intenties, maar de gekozen vorm zal ons niet sneller maar juist trager bij een klimaatpositieve sector brengen. Het klimaatbeleid wordt in de sector nog te vaak verdrongen door kortetermijnprioriteiten. Het vierjaarlijks subsidiecircus, de coronacrisis, een bezuinigingsronde of de stijgende inflatie zijn enkele argumenten waarmee noodzakelijke klimaatstappen op de lange baan worden geschoven. De goede voorbeelden in het opiniestuk zijn prachtig, maar ook erg gedateerd. Ik constateer dat het gros van de instellingen in de sector nog geen antwoord heeft op de vraag: welk ambitieus klimaatbeleid heeft u geïmplementeerd in uw organisatie? Begrijp me niet verkeerd, er zijn koplopers. Podia, musea, producenten en festivals die hun nek uitsteken en al verschillende jaren grote stappen maken om hun footprint te verkleinen. Sommige werken zelfstandig aan verduurzaming, waar anderen weer door grote adviesbureaus zoals Royal HaskoningDHV of kleinere, zoals Bureau 8080, worden begeleid. Zo is het Wilminktheater en Muziekcentrum Enschede al jaren consciëntieus aan het werk om zijn gebouwen en het beheer en gebruik ervan te verduurzamen. Dat doen ze onder andere op het vlak van energie, afval, horeca-inkoop en door het stimuleren van bezoekers om duurzame keuzes te maken. In Amsterdam scoorde het Rijksmuseum de hoogste BREEAM-score (duurzaamheidscertificaat) voor het beheer van zijn bijzondere gebouw, liet Nationale Opera & Ballet de footprint uitrekenen van enkele van zijn producties en werkt het Scheepvaartmuseum aan zijn ambitie om in 2030 ecopositief te zijn. Ook zijn koplopers bereid die opgedane kennis te delen met collega-instellingen, zodat die sneller verduurzamingsmaatregelen kunnen nemen zonder dat iedereen telkens opnieuw het wiel moet uitvinden. Maar het is helaas (nog) maar een kleine voorhoede. Daarentegen hebben kunstenaars en artiesten al stevig bijgedragen aan het maatschappelijk debat en bewustwording over de klimaatcrisis. Het zijn juist zij die de kracht van de verbeelding kennen en meer en meer gebruiken. ‘It’s Our F**ing Backyard’ in het Stedelijk Museum in Amsterdam en ‘Arcadia’ in Friesland zijn zomaar enkele voorbeelden van een groeiende lijst artistieke producties die klimaatverandering belichten. Bij met name jonge makers is het klimaat, naast diversiteit, het belangrijkste thema. De roep om een klimaatcode in het opiniestuk van Seleky, Julien en Bul is begrijpelijk, maar het is niet de juiste vorm. Het zal zelfs de transitie naar een sectorbreed klimaatbeleid vertragen. Helemaal als je, zoals de drie betogen, ook afspraken wil maken over de mate waarin het gesubsidieerde deel van de sector zich artistiek dient te verhouden tot het klimaat. Nooit doen. De autonomie over de inhoud is aan de makers. Ik heb er geen twijfel over dat het klimaat, zoals we dat nu al zien, de boventoon gaat voeren in de meeste uitingen van kunstenaars, ontwerpers en artiesten. Ik deel het gevoel van urgentie van de schrijvers van het opiniestuk dát de sector haast moet maken met klimaatbeleid. Daar kan en moet iedere organisatie, kunstenaar en beleidsmaker morgen aan beginnen. De kaders zijn duidelijk: wet- en regelgeving op Europees, landelijk en lokaal niveau vragen steeds meer van organisaties in Nederland, dus ook van de culturele sector. Wat mij betreft beginnen we vandaag met ambitieus klimaatbeleid. We maken géén gebruik van eventuele dispensaties voor kleinere organisaties en gaan zeker niet pleiten voor ontheffingen. Iedereen die lijdt onder de gevolgen van klimaatverandering – oftewel wij allen – heeft daar direct baat bij, maar ook de betrokken organisatie zal profiteren. Bezoekers, personeel, makers, financiers en stakeholders zullen geneigd zijn meer en beter samen te werken met deze op de toekomst gerichte organisaties.||https://www.volkskrant.nl/columns-opinie/opinie-een-klimaatcode-in-de-culturele-sector-is-onnodig-en-vertragend~bda389f2/
2022-09-06||‘Ik vraag me af of de CU een geschikte opvolger voor Staghouwer kan vinden, ze vroegen hem niet voor niets’ ||‘Het kwam als een grote verrassing, maar toen ik het hoorde, dacht ik wel: als er één bewindspersoon zou aftreden, dan hij. Het was al enige tijd duidelijk dat hij het moeilijk had. Hij kreeg veel kritiek, zowel van Kamerleden als van andere kabinetsleden. Het stikstofbeleid van zijn collega Christianne van der Wal komt bij boeren hard aan. Hij had het zoet bij het zuur moeten leveren door in een Kamerbrief plannen te presenteren die de boeren ondanks krimp van de veestapel toekomstperspectief bieden. Nu de veestapel moet krimpen, moeten de boeren die doorgaan ook een goede boterham kunnen verdienen met een ander, duurzaam verdienmodel. In die opdracht is hij niet geslaagd.’ ‘De brief telde 49 kantjes, maar er stond eigenlijk niks concreets in. Het kabinet wil bijvoorbeeld graag afspraken met supermarkten maken over een minimumpercentage biologische producten in de schappen. Hierover stonden echter geen concrete plannen in de brief. Staghouwer was vriendelijk en aardig, maar ook erg afwachtend en weinig doortastend. Van der Wal is een veel steviger persoonlijkheid. Zij slaat soms met haar vuist op tafel als er iets moet gebeuren. Staghouwer kon dat niet. Hij had bijvoorbeeld een betere regeling voor agrarisch natuurbeheer kunnen voorstellen, waardoor boeren geld krijgen om weidevogels te huisvesten. Of een hulploket voor boeren die een zorgboerderij of boerderijwinkel willen beginnen als ze door krimp van hun veestapel niet meer rond kunnen komen.’ ‘De druk opvoeren doen ze sowieso. De landbouwlobby stopt nooit, daar verandert dit aftreden niks aan. Te hopen valt dat zijn opvolger betere plannen maakt, waardoor de boeren tevredener zijn met de voorgestelde veranderingen. Het beeld dat Mark van den Oever van Farmers Defence Force schetst, van boze boeren die radicaal tegen het beleid zijn, klopt niet. Het merendeel van de boeren is ontevreden omdat ze na de door het kabinet afgedwongen landbouwtransitie geen verdienmodel voor zich zien, terwijl ze een enorme schuld bij de bank hebben die ze dan niet meer kunnen aflossen. Zij gooien hun kont tegen de krib zolang ze geen pijnstiller krijgen tegen de gevolgen van de harde stikstofmaatregelen.’ ‘Dat lijkt me niet. De Kamerbrief, waarin herziene toekomstplannen voor de landbouwsector staan, zou deze week gepresenteerd worden. Maar bij zijn aftreden maakte Staghouwer bekend dat die brief pas eind deze maand zal komen. Hij wilde de aanbevelingen van Remkes afwachten, die zich ook uitspreekt over het toekomstperspectief voor de boeren. Daarnaast kan het benoemen van een opvolger vrij snel gaan. Bij de kabinetsformatie krijgen ministerskandidaten vaak maar 24 uur de tijd om te beslissen en staan ze een week later al op het bordes.’ ‘De ChristenUnie mag zelf een opvolger voor Staghouwer aandragen. Dat zou een regionale bestuurder kunnen zijn. Wie daar precies rondlopen, weet ik niet. Het zou ook kunnen dat ze Carola Schouten, die tijdelijk de landbouwportefeuille overneemt, terugvragen. Al vraag ik me af of zij dat wil. Bovendien heeft zij ook veel kritiek gekregen op haar functioneren als minister van Landbouw, omdat ze weinig daadkracht toonde en er amper in slaagde stikstofmaatregelen door te voeren. De boeren zijn altijd wel blij met haar geweest, juist omdat ze zo soft was. Je kunt je dus afvragen of zij wel de juiste persoon voor deze plek is, maar nood breekt wetten.’ ‘Ik denk dat Gert-Jan Segers eerst de kans krijgt zelf iemand voor te dragen. Van Rijn was een speciaal geval omdat het aftreden van Bruins midden in de coronacrisis viel. De ziekenhuizen stroomden over, er moest direct iemand met ervaring inspringen. Daarom is Schouten nu natuurlijk ook gevraagd als tijdelijk waarnemer. Maar dit kabinet moet nog 2,5 jaar voort, die termijn wil je niet met een invaller volmaken. ‘In eerste instantie zal de nieuwe kandidaat vanuit de ChristenUnie komen, tenzij Segers zelf zegt niemand te kunnen vinden. Hij vroeg Staghouwer natuurlijk niet voor niets; blijkbaar was hij binnen de partij de meest gekwalificeerde kandidaat. Ik vraag me daarom af of de CU makkelijk een geschikte opvolger kan vinden. Maar hij zal daar zeker een week of twee de tijd voor krijgen.’||https://www.volkskrant.nl/nieuws-achtergrond/ik-vraag-me-af-of-de-cu-een-geschikte-opvolger-voor-staghouwer-kan-vinden-ze-vroegen-hem-niet-voor-niets~b150380f/
2022-09-06||De inflatie was nog nooit zo hoog: zes vragen over het record van 12 procent||Zeker, het betreft hier een record. Het Centraal Bureau voor de Statistiek (CBS) houdt sinds 1963 de zogeheten consumentenprijsindex (cpi) bij. De statistici van het CBS bekijken hoe de prijs van een selectie producten en diensten zich ontwikkelt en berekenen daaruit een gemiddelde. Elke maand stelt het CBS vast hoe dat gemiddelde prijspeil zich verhoudt tot dezelfde maand een jaar eerder – het inflatiecijfer van augustus betekent dus niet dat de prijzen gemiddeld 12 procent hoger zijn dan in juli. Sinds 1963 is de inflatie wel vaker hoog geweest, maar voor vergelijkbare cijfers moeten we terug naar medio jaren zeventig en de oliecrisis. In januari 1975 bedroeg de inflatie 11,1 procent. Dat was tot nu toe het record. Na september 1975 is de inflatie altijd onder de 10 procent gebleven, tot juli van dit jaar. En een maand later constateerde het CBS dus een verdere stijging. Volgens een prognose van de Organisatie voor Economische Samenwerking en Ontwikkeling (OESO) zou de inflatie in het derde kwartaal van dit jaar lager moeten liggen dan in het tweede kwartaal, maar gezien de cijfers in juli en augustus, is het zeer de vraag of dat het geval zal zijn. Daarna verwacht de OESO een daling van de inflatie tot en met medio 2023. Er worden maandelijks twee inflatiecijfers gepubliceerd. Het ene cijfer, die 13,6 procent van vorige week, is een Europese berekening. De 12 procent van vandaag betreft de berekening van het CBS. Het verschil tussen het Nederlandse cijfer en het Europese zit met name in de kosten van een eigen woning. In de Nederlandse inflatiecijfers tellen die kosten mee, maar in de Europese cijfers niet, omdat er geen overeenstemming is over hoe je die kosten moet meten. Het CBS bekijkt hoeveel een woningbezitter kwijt zou zijn aan een vergelijkbare huurwoning. Maar niet in alle landen is er een even sterk ontwikkelde huurmarkt, waardoor zo’n vergelijking soms slecht te maken is. Vanwege het verschil in meetmethode zijn de Nederlandse inflatiecijfers daarom bijna altijd lager dan de Europese. De energieprijzen veroorzaken het grootste deel van de inflatie. De prijs van energie was in augustus 151 procent gestegen ten opzichte van een jaar eerder. Daarbij kijkt het CBS naar de prijs van nieuwe energiecontracten. Voor mensen met een doorlopend energiecontract, 44 procent van alle gebruikers, ligt de inflatie lager. Ook mensen met een gasloze woning en bijvoorbeeld zonnepanelen hebben minder last van de stijgende prijzen. Toch raakt de inflatie iedereen. Met een gemiddelde stijging van 13,1 procent zijn voedingsmiddelen flink duurder dan een jaar eerder. Dan gaat het onder meer om graanproducten als pasta. Door de oorlog in Oekraïne is de prijs van graan op de internationale markt fors gestegen. Zowel Rusland als Oekraïne is een belangrijke graanexporteur. De coalitiepartijen bereikten vorige week een akkoord over lastenverlichting. Het gaat bijvoorbeeld om een verhoging van 10 procent van het minimumloon, de bijstand en de AOW, een verhoging van de huur- en zorgtoeslag en een verlaging van de eerste schijf van de inkomstenbelasting. Op Prinsjesdag worden de definitieve plannen aangekondigd. Eerder dit jaar werden er al verschillende maatregelen genomen, zoals belastingenverlagingen en een toeslag voor lage inkomens. Dit jaar zegt het kabinet niet nóg meer maatregelen te kunnen nemen om de koopkracht te repareren. Dat willen de vakbonden graag. Zo probeert FNV in cao-onderhandelingen af te spreken dat de loonstijging gekoppeld wordt aan de inflatie. Sinds de jaren tachtig is dat in Nederland niet meer gebruikelijk. Weinig sectoren zijn bereid tot zo’n afspraak, omdat ze vrezen voor een loon-prijsspiraal: als de lonen stijgen, stijgen de kosten voor een bedrijf, dat die kosten weer doorberekent in een hogere prijs, waardoor de lonen weer stijgen, en de kosten weer omhoog gaan. In de schildersbranche staat zo’n automatische compensatie bijvoorbeeld in de cao, maar de sector hoopt die afspraak aan te kunnen passen. Een van belangrijkste instrumenten daarvoor heeft de Europese Centrale Bank (ECB) in handen. Door de zogeheten depositorente te verhogen, kan de ECB de economie laten ‘afkoelen’. Als de rente omhooggaat, wordt geld lenen duurder en neemt de vraag naar producten af. En neemt de vraag af, dan dalen de prijzen. Dat zou ook gebeuren als het aanbod toeneemt, maar vanwege tekorten aan grondstoffen en ook personeel is het lastig de productie op dit moment sterk te verhogen. De depositorente is het rentepercentage waarvoor commerciële banken korte tijd geld onder kunnen brengen bij de ECB. Dat rentepercentage werkt door in de rentepercentages die commerciële banken hun klanten berekenen. Tot juli was de depositorente negatief. Voor het eerst sinds 2011 ging toen de ECB-rente omhoog, naar 0 procent. Deze week wordt waarschijnlijk besloten tot een verdere renteverhoging, naar 0,5 of zelfs 0,75 procent. President Klaas Knot van De Nederlandsche Bank hoopt dat daarmee de inflatie teruggebracht kan worden tot 2 procent. Zonder gevaar is de renteverhoging niet. Zwakkere EU-economieën als Italië met veel schulden kunnen erdoor in de problemen komen. Ook vrezen sommige economen een recessie: minstens twee kwartalen van economische krimp vanwege afname van de vraag.||https://www.volkskrant.nl/nieuws-achtergrond/de-inflatie-was-nog-nooit-zo-hoog-zes-vragen-over-het-record-van-12-procent~bd929a0d/
2022-09-06||Fries Museum wekt verdwenen wereld van het middeleeuwse noorden tot leven||Vrouwen behangen met blinkende juwelen, krijgers met polsstoksperen en opgeschoren haar. Gewelddadige vetes tussen clans. Een landschap waarin talloze kastelen, kerken en kloosters stonden. Dit is niet de fantasiewereld van een kersverse televisieserie, maar een tot nu toe onderbelicht hoofdstuk uit onze middeleeuwse geschiedenis. Het Fries Museum brengt deze bijzondere periode tot leven aan de hand van blinkende muntschatten, fonkelende juwelen, prachtige geschriften en eeuwenoude relieken. In de late middeleeuwen strekt Friesland zich uit van de huidige provincie tot aan de Wezer in Noord-Duitsland. De Friezen werden niet bestuurd door een graaf of hertog, maar regelden hun zaakjes zelf. Dit werkte door in alles: van de rechtspraak en het bestuur, tot de taal, vechtstijl en mode. Friese vrijheid, noemen ze dat. ‘In deze overzichtstentoonstelling brengen we de verdwenen wereld van Friesland tussen 1067 en 1567 tot leven’, zegt Diana Spiekhout, expert en conservator terpencultuur en middeleeuwen. ‘Uit onze eigen collectie zie je middeleeuwse voorwerpen, aangevuld met bijzondere en eigenzinnige stukken die we in bruikleen hebben.’ In zes zalen zijn voorwerpen uit Noord-Nederland en Noord-Duitsland te zien, waaronder heel wat topstukken die lange tijd niet te zien waren. Zoals een rijkgedecoreerde kroonluchter en kandelaars die in de 16e eeuw door nonnen in de grond waren verstopt tegen plunderaars. Een onbetwist topstuk vindt Spiekhout het Manninga-huisboek uit ongeveer 1570, met onder andere illustraties van vrouwen in traditionele dracht. ‘In het boek dragen zij juwelen waarvan we weten dat ze al uit de 13e eeuw komen’, zegt Spiekhout. ‘Het is het enige exemplaar waarin ze zo gedetailleerd zijn beschreven en weergegeven. Het boek wordt zelden tentoongesteld, dus dit is een unieke kans.’ Hoe zwaar is een maliënkolder? En hoe leerden monniken schrijven? Kinderen van acht tot twaalf jaar kunnen zelf met een schatkaart op ontdekkingstocht door de tentoonstelling. Achter luikjes, in laadjes en op verborgen plekken ontdekken zij de verdwenen wereld van de middeleeuwen. Ook is er een reconstructie van een enorme middeleeuwse katapult te bewonderen. Bij de tentoonstelling verschijnt een rijk geïllustreerde publicatie waarin aan de hand van nieuwe wetenschappelijke inzichten de boeiende wereld van het middeleeuwse Friesland wordt gereconstrueerd. Ook de illustraties uit het Manninga-huisboek zijn hierin afgebeeld (uitgeverij Noordboek/HL Books). De tentoonstelling Vrijheid, Vetes, Vagevuur: de middeleeuwen in het Noorden is t/m 7 mei 2023 te zien in het Fries Museum.||https://www.volkskrant.nl/nieuws-achtergrond/fries-museum-wekt-verdwenen-wereld-van-het-middeleeuwse-noorden-tot-leven~b38b699f/
2022-09-06||De vraag is wie het langste de rug rechthoudt, Poetin of de Europese Unie||Afgelopen weekend gingen tienduizenden Tsjechen en Napolitanen de straat op om te protesteren tegen de sterk gestegen kosten van levensonderhoud. Analist Rob de Wijk twitterde dat Poetin die protesten wel leuk zou vinden. Poetin hoopt dat het draagvlak voor de sancties tegen Rusland en de steun voor Oekraïne verdwijnt als de rekeningen onbetaalbaar worden. De oorlog in Oekraïne voltrekt zich op drie fronten. Het eerste front is het slagveld. Daar heeft het Oekraïense leger volgens het Amerikaanse Institute for the Study of War (ISW) vooruitgang geboekt met het tegenoffensief bij Cherson en in het oosten. Nu het momentum in de oorlog is verschoven naar Oekraïne, staat president Zelensky minder onder druk om een vredesakkoord te sluiten waarbij Oekraïne een groot deel van zijn grondgebied moet opgeven. Het tweede front is het economische front. Daar staat Oekraïne flink op achterstand. De Oekraïense economie zal naar verwachting dit jaar met ruim eenderde krimpen en de inflatie zal oplopen tot 30 procent. De Russische economie daarentegen zal dit jaar volgens het Internationale Monetaire Fonds (IMF) met slechts 6 procent krimpen, alle westerse sancties ten spijt. Het derde front is de wilskracht. Daar heeft Oekraïne duidelijk de overhand op zijn agressor. Met elke verwoesting die het Russische leger aanricht, neemt de vastberadenheid van de Oekraïners alleen maar toe. Terwijl president Zelensky aanvankelijk zei dat hij vrede wilde, zegt hij tegenwoordig dat het doel is om alle Russische troepen uit Oekraïne te verdrijven, inclusief de Krim. Terwijl de Russische bevolking stoïcijns de westerse sancties ondergaat, wordt de vastberadenheid van westerse politici op de proef gesteld nu het Kremlin de gasleveranties niet zal hervatten totdat alle sancties zijn opgeheven. De economische angst is in heel Europa voelbaar. In Nederland is de hashtag #energieprijzen, waar mensen hun hart luchten over de oplopende energierekening, al meer dan een week trending op Twitter. De westerse leiders moeten niettemin voet bij stuk houden. Het is een illusie dat Poetin het gas ongehinderd zal laten stromen als de sancties zijn opgeheven. Een half jaar voor de Russische inval kneep Poetin de gastoevoer immers al af. Als het Westen toegeeft en de sancties opheft, dan zijn de wapenleveranties aan Oekraïne vervolgens aan de beurt. Zonder Russisch gas kan het een barre winter worden. Ook als er geen acute gastekorten zijn, zal de gasprijs voor sommige huishoudens en ondernemers prohibitief hoog zijn. President Macron heeft de Fransen opgeroepen om zich voor te bereiden op een nieuw tijdperk van energiesoberheid en sluit niet uit dat energie de komende winter op rantsoen gaat. Elk bedrijf in Frankrijk moet een soberheidsambassadeur aanstellen en 10 procent energie besparen. Datzelfde gevoel van urgentie ontbreekt in Nederland. Dit kabinet stelt besluiten uit tot er een acute crisis is, zoals met de vluchtelingenopvang in Ter Apel waar op een gegeven moment 700 asielzoekers buiten sliepen. In plaats van met open vizier de eis in te voeren dat erkende vluchtelingen twee jaar in Nederland moeten zijn voor ze aanspraak kunnen maken op gezinshereniging, heeft het kabinet een halfhartig compromis gesloten dat de gezinshereniging met een paar maanden vertraagt, maar waar de coalitiepartners nu al afstand van nemen. Zo zal het deze winter ook gaan met de gaswinning in Groningen. Daar zit nog bijna 500 miljard kuub gas in de grond die niet kan worden gewonnen omdat het Staatstoezicht op de Mijnen (SodM) niet alleen naar het seismische risico kijkt maar ook de gezondheidsschade als gevolg van stress meerekent. Maar als je met dat laatste rekening houdt, kan de overheid geen enkel besluit meer nemen dat tot stress bij omwonenden leidt, of het nou om de winning van aardgas, de opvang van vluchtelingen of het bouwen van windmolenparken gaat. De financiële druk op Poetin zal snel toenemen als Gazprom geen gas meer aan de Europese Unie levert en de EU Russische olie boycot. Rusland heeft niet voldoende aan de pijpleidingen om het gas aan China te leveren en kan de olie alleen met een fikse korting aan landen als India verkopen. Het is een kwestie van tijd voordat het Russische leger geen deugdelijk materieel en het Kremlin geen geld meer heeft om de soldij te betalen. De vraag is wie het langste de rug rechthoudt, Poetin of de EU. Heleen Mees is econoom. Ze schrijft om de week een wisselcolumn met Arnout Brouwers.||https://www.volkskrant.nl/columns-opinie/de-vraag-is-wie-het-langste-de-rug-rechthoudt-poetin-of-de-europese-unie~bc0e6628/
2022-09-06||Allesoverhoofdpijn.nl, thuisarts.nl: van dat digitale onderzoek was hij niet minder bezorgd geworden||Op een mooie nazomeravond ging ik naar de sauna. U weet: dat is een van die schaarse plekken waar mensen onder de veertig nog zonder smartphones acte de présence geven. Ik was amper binnen of ik luisterde al naar een analoog gesprek tussen twee mannen van rond de dertig. Allebei een dun baardje, allebei opgeschoren haar, echter: zo opgewekt als de ene opgeschoren man was, zo zorgelijk was de andere. Die was net door zijn energieleverancier geïnformeerd over zijn nieuwe maandelijkse voorschot. Hij had nog niet verklapt hoe hoog dat was of de opgewekte man begon aan een exposé hoe het hem juist was gelukt geld terug te krijgen. Kwestie van extra slimme zonnepanelen en extra slimme energiecontracten. Kwestie van heel goed online uitzoeken hoe je het beste af bent. In de vijf minuten die volgden passeerden zoveel trucjes van handige energiesites de revue dat ik besefte dat ik zonder slim energiecontract zou blijven. De zorgelijke man had ook niet terug van zo veel handigheid. Hij vertelde dat hij de laatste tijd last had van plotseling opkomende hoofdpijn en rugklachten. Hij was ermee naar de huisarts gegaan, maar die had gezegd: niets aan de hand, beetje stress misschien. Omdat zijn zorgen daarmee niet waren weggenomen, was hij online gaan uitzoeken wat het zou kunnen zijn. Allesoverhoofdpijn.nl, hierhebikpijn.nl, thuisarts.nl: het wemelt van de sites die je bij zelfdiagnose kunnen helpen. Van dat digitale onderzoek was hij niet minder bezorgd geworden. Toen zei de opgewekte man die net nog het nut van onlineresearch had bepleit: ‘Dat moet je dus nooit doen hè: op internet gaan zoeken wat voor kwaal je hebt. Als je linkerpink zeer doet lees je online dat je kanker is uitgezaaid.’ De zorgelijke man was even stil. Toen zei hij: ‘Ik ga naar het koude bad.’ Ik besloot dat ook te doen.||https://www.volkskrant.nl/mensen/allesoverhoofdpijn-nl-thuisarts-nl-van-dat-digitale-onderzoek-was-hij-niet-minder-bezorgd-geworden~bdd6feff/
2022-09-06||Dit initiatief voorkomt 4,5 miljoen kilo extra voedselverspilling per jaar||“De laatste jaren zijn veel initiatieven in gang gezet om de voedselverspilling voor 2030 te halveren”, zegt Anita Scholte op Reimer, hoofd Kwaliteit en Duurzaamheid bij Albert Heijn. “Die beweging wil Albert Heijn versnellen.” Vanaf deze week start de supermarktketen met de AH Overblijvers. Dit zijn producten die aan het eind van de dag overblijven en samen in pakketten te koop zijn. AH Overblijvers worden verkocht voor een derde van de normale prijs. Naar verwachting kan met dit initiatief elk jaar 4,5 miljoen kilo extra voedselverspilling worden voorkomen. “Daardoor kunnen we de aarde beter achterlaten voor volgende generaties en tegelijk onze klanten voordeel bieden met flinke kortingen”, aldus Scholte op Reimer. Het is cruciaal dat op het juiste moment de juiste hoeveelheid producten in de winkels ligt. “Het doel is zo min mogelijk verspillen, maar we willen ook dat onze klanten niet misgrijpen en een ruime keuze hebben. Een beetje verspilling is niet te voorkomen, maar we doen er alles aan om het te beperken. Daarom introduceren we constant nieuwe initiatieven. Vaak zijn die gebaseerd op technologie”, vertelt Scholte op Reimer. Een van die nieuwe initiatieven is Brood van Gisteren. Brood dat aan het einde van de dag nog in het schap ligt, kan de volgende dag tot 11.00 uur met meer dan 50% korting worden gekocht. Het initiatief is een succes: er wordt een stuk minder brood verspild in de winkels. Vanaf dit moment kan iedereen in Nederland kennismaken met AH Overblijvers. Hierbij verkoopt de supermarkt producten met naderende houdbaarheidsdatum of die uit het assortiment gaan met een flinke korting. Klanten kunnen kiezen uit drie soorten AH Overblijvers-pakketten: Verrassing, Vegetarisch en Bakkerij. Bij Verrassing en Vegetarisch krijg je verschillende producten ter waarde van minimaal € 14,95 voor € 4,95 - een besparing van ten minste 67%. Bestellen kan via de AH app. Kies jouw Albert Heijn en kijk welke AH Overblijvers daar beschikbaar zijn. Die kun je reserveren en aan het eind van de dag met je eigen tas in de winkel ophalen. Zo wordt minder voedsel verspillen makkelijker en ook nog eens heel voordelig. Benieuwd hoe het werkt en of er wat voor jou tussenzit? Bekijk dan ah.nl/overblijvers.||https://www.volkskrant.nl/nieuws-achtergrond/dit-initiatief-voorkomt-4-5-miljoen-kilo-extra-voedselverspilling-per-jaar~b0f639cb/
2022-09-06||Ierse privacytoezichthouder legt Instagram hoge boete op vanwege openbaar maken tienerdata||Volgens de Ierse toezichthouder Data Protection Commission (DPC) maakte Instagram de persoonlijke gegevens van kinderen openbaar, terwijl dat niet duidelijk genoeg was gemaakt voor de jonge gebruikers. Het ging onder meer om mailadressen en mobiele nummers. De onderzoeken van de DPC volgden op bevindingen van de Amerikaanse datawetenschapper David Stier. Hij kwam er in 2019 achter dat kinderen ermee instemden dat hun gegevens publiek werden gemaakt als hun accounts werden omgezet van een persoonlijke naar een bedrijfsaccount. Tieners tussen 13 en 17 konden zo’n bedrijfsaccount starten om bijvoorbeeld spullen te promoten of te verkopen. Een dergelijk zakelijk account biedt voordelen zoals toegang tot uitgebreide analyses waarmee tieners inzicht konden krijgen hoeveel mensen hun account bezoeken. Maar veel hen zouden niet doorhebben dat ze daarmee ook persoonlijke gegevens prijsgaven. Volledige details over de beslissing worden volgende week bekendgemaakt. Instagrams moederbedrijf Meta heeft al wel aan diverse media laten weten dat de boete betrekking heeft op oude instellingen die het bedrijf inmiddels al in september 2019 heeft aangepast. Daarom wil het de berekening van de boete aanvechten. Volgens de Europese datawetgeving kunnen bedrijven door de privacywaakhond in het land waar zij hun Europese hoofdkantoor hebben worden onderzocht. Veel van de grote techbedrijven zijn vanwege belastingredenen in Ierland gevestigd, waardoor de Ierse datatoezichthouder een belangrijke rol vervult. Het is de op een na hoogste boete die op basis van de Europese privacywetgeving AVG is opgelegd. Vorige zomer werd Amazon voor 746 miljoen euro beboet. Voor Meta zal het wel de hoogste privacyboete zijn. Vorig jaar kreeg WhatsApp (net als Instagram een dochter van Meta) een boete van 225 miljoen euro omdat het bedrijf niet helder was over welke gegevens het met Meta deelde.||https://www.volkskrant.nl/nieuws-achtergrond/ierse-privacytoezichthouder-legt-instagram-hoge-boete-op-vanwege-openbaar-maken-tienerdata~be0a8545/
2022-09-06||Opinie: Breng de verbeelding weer aan de macht en investeer in ‘toekomsttijd’||Deze zomer, tijdens onze vakantie in Frankrijk, werden onze zintuigen getrakteerd op de geur van verkoold hout. In het donker, in de verte, raasden rode vuren over uitgeteerde heuvels; wat een uitzicht. Tijdens wandelingen zag ik bramen als uitgedroogde korrels aan kale takken hangen. Dat deed toch een beetje pijn. Die bramen zouden inmiddels sappige smaakbommetjes moeten zijn. In de krant las ik dat er in meer dan 100 Franse gemeenten geen water meer uit de kraan komt. En dat door de stijgende energieprijzen in 2023 één op de tien Nederlandse kinderen in armoede dreigt op te groeien. Op de radio hoorde ik Werner Schouten vertellen over de ‘klimaatspagaat’: terwijl marktpartijen zich verdringen om jongeren aan te zetten tot méér consumptie, verre reizen en vertier, moeten zij ook die duurzame toekomst gaan vormgeven. Geen wonder dat bijna een kwart van de jeugd weleens in psychische nood verkeert. Trouwens, we zijn allemaal niet een beetje moe, zo langzamerhand? Lijden we aan een collectieve burn-out? Is ons systeem soms stuk? Wat wel duidelijk is: we bewegen ons van crisis naar crisis: covid, klimaat, stikstof, Ter Apel, gasrekening, maatschappelijke ontwrichting. We zijn te dik, we consumeren ons kapot, ons leven wordt te duur, de planeet gaat naar de kloten. We gingen het over de toekomst hebben, toch? Er moet iets veranderen. Toch? Wat ik ons nu zie doen, óók in de culturele sector en zeker in de politiek, is streven naar herstel, naar reparatie. We bestrijden de crisis met dezelfde middelen die die crisis hebben veroorzaakt. Hoe blind kun je zijn, denk ik dan. De welvaartstaat is dood. Lang leve de welvaartstaat! Want wat we nodig hebben is échte, wezenlijke verandering. Systeemverandering. Geen streven naar herstel, maar naar transitie. Dat kan alleen met een helder waardenkompas in de hand. Met gedurfde keuzes, met een open blik op de toekomst, met creativiteit en voorstellingsvermogen, met nieuwe samenwerkingen op basis van vertrouwen, met respect voor collectieve in plaats van individuele belangen, met oog voor de levens van toekomstige generaties. Hoe dan? Verbeelding zet een samenleving in beweging. Het leert je omgaan met verandering, het daagt je uit om met nieuwe ogen naar de werkelijkheid te kijken, het laat je gevoel spreken in plaats van je verstand, het maakt het onzegbare tastbaar, het leert je nieuwe dingen maken, het zet aan tot experiment. Kunst is de stemvork van je ziel. Creativiteit biedt nieuwe vergezichten. Ik heb een voorstel. We zijn allemaal een beetje moe, dus we moeten sowieso gaan stoppen met dingen. Laten we, in de culturele sector én ver daarbuiten, stoppen met dingen die ons dieper die systeemcrisis inzuigen: competitie, controle, regels, voorschriften, winst, groei en ambitie. Laten we alle uren die dan vrij komen besteden aan ‘verbeeldingstijd’, aan de toekomst, aan ‘maatschappelijke R&D’. We moeten de activist in onszelf wakker kussen, want dit is onze kans om het wiel opnieuw uit te vinden. Wat zou er gebeuren als we allemaal, vanaf morgen, 5 procent van onze tijd, aandacht en energie zouden vrijmaken om actief te investeren in de toekomst? Een droge rekensom leert ons wat dat zou kunnen betekenen. Alleen al in de cultureel-creatieve sector werken zo’n 344.000 mensen. Als die allemaal 5 procent van hun tijd, zeg 2 uur per week, aan die transitie zouden besteden, dan levert dat per jaar 36 miljoen uur toekomsttijd op. Tel je daar ook de 550.000 vrijwilligers bij, dan is dat zelfs nog veel meer: 57 miljoen uur. En het publiek? In Nederland worden per jaar 175 miljoen culturele bezoeken afgelegd. Stel dat die gemiddeld 90 minuten duren, en dat daarvan voortaan 5 procent anders wordt ingevuld. Dat zou nog eens 13 miljoen uur toekomsttijd opleveren. Het wordt helemaal indrukwekkend als we de Nederlandse televisiekijkers gaan meerekenen. Die kijken gemiddeld bijna 3 uur per dag, dus zo’n 20 uur per week. Als ze daarvan één uur anders gaan besteden, komen we in totaal uit op meer dan één miljard uur toekomsttijd: 1.042.000.000 uur, om precies te zijn. Dat is astronomisch. Een miljard uur toekomsttijd. Wat kun je ermee doen? Nou ja, dat is geen hogere wiskunde: materialen hergebruiken in plaats van weggooien, zorgen dat de catering vegetarisch wordt, met je collega’s de natuur opzoeken, vliegen in de ban doen, eindelijk die zonnepanelen bestellen, meer leren over duurzaamheid, een moestuin aanleggen op je binnenplaats, nieuwe dingen uitproberen, kiezen voor de lange termijn, kortom: de toekomst agenderen in je leven en werk. Zo simpel kan het zijn. Waar wachten we eigenlijk nog op?||https://www.volkskrant.nl/columns-opinie/opinie-breng-de-verbeelding-weer-aan-de-macht-en-investeer-in-toekomsttijd~b168e7e8/
2022-09-06||Dodental aardbeving China loopt op tot 65, kritiek op hulpverlening via sociale media ||De Zuidwest-Chinese provincie Sichuan werd maandag getroffen door een aardbeving met een kracht van 6,8 op de schaal van Richter. Het epicentrum bevond zich in Luding, een afgelegen bergregio met veel etnisch Tibetaanse inwoners. De beving werd gevoeld tot in de provinciehoofdstad Chengdu, ruim 200 kilometer verderop. Dinsdag vonden nog steeds naschokken plaats. Er vielen 248 gewonden en reddingswerkers speuren nog naar honderden vermisten. Aardbevingen komen vaak voor in Sichuan, dat op de rand van twee continentale platen ligt die over elkaar schuiven, maar die van maandag is de zwaarste sinds 2017. In 2008 werd de provincie getroffen door een beving met een kracht van 7,9, die aan 70- tot 90 duizend mensen het leven kostte, onder wie veel kinderen die bedolven raakten onder ingestorte scholen. Volgens staatsmedia zijn 50 duizend inwoners geëvacueerd en worden 6.500 reddingswerkers ingezet. Door landverschuivingen zijn delen van het getroffen gebied onbereikbaar, en telefoonverbindingen uitgevallen. Daardoor is exacte schade moeilijk in te schatten. De Chinese president Xi Jinping verklaarde maandagavond dat ‘alles eraan zou worden gedaan om mensen te redden’. Sichuan, dat bijna 84 miljoen inwoners telt, heeft een zware zomer achter de rug. De provincie werd de afgelopen twee maanden getroffen door extreme droogte en hittegolven. Fabrieken moesten de deuren sluiten door uitgedroogde waterreservoirs van waterkrachtcentrales en elektriciteitstekorten. En de 21 miljoen inwoners van Chengdu zitten sinds donderdag in lockdown, na een uitbraak van covid. Die lockdown zorgde nog voor extra onrust tijdens de aardbeving. Op sociale media klaagden verschillende inwoners van Chengdu dat zij werden tegengehouden toen ze hun trillende huis wilden verlaten, omwille van de zerocovidregels. Online werden screenshots en video’s gedeeld van lokale overheidswerkers die vluchtende mensen tegenhielden. Na verontwaardigde reacties werden de meeste screenshots en video’s verwijderd of als misverstanden afgedaan. De Provinciale Gezondheidscommissie van Sichuan liet maandagavond weten dat ‘levens altijd voorgaan’. In noodsituaties, zoals bij aardbevingen, overstromingen en brand, is het toegestaan om ondanks een lockdown te evacueren. Wel riep de commissie op om ‘bij het evacueren het aantal contacten te beperken’ en ‘na de ramp snel het risico op verspreiding van de epidemie te evalueren’. Sommige inwoners wierpen tegen dat veel lokale beheerders tijdens de lockdown de nooduitgangen van gebouwen hebben afgesloten, om te vermijden dat inwoners stiekem hun woning verlaten. ‘Behalve de epidemie zijn er blijkbaar geen andere noodsituaties’, aldus een inwoner op sociale media, onder een foto van een dichtgespijkerde branduitgang. ‘De verantwoordelijke zegt dat in geval van nood de overheid iets zal regelen, maar als er een zware aardbeving is, moet ik daar dan op wachten? Misschien zullen ze iets regelen om mijn lichaam op te halen?’||https://www.volkskrant.nl/nieuws-achtergrond/dodental-aardbeving-china-loopt-op-tot-65-kritiek-op-hulpverlening-via-sociale-media~bce5c7c6/
2022-09-06||Boris Johnson roept bij afscheid als premier op tot volle steun voor Liz Truss||Onder toeziend oog van vrienden, collega’s, journalisten en personeelsleden keek Boris Johnson nog een keer terug op de successen die hij tijdens zijn drie jaar durende premierschap heeft geboekt, zoals het snelste vaccinatieprogramma van de wereld en de vroegtijdige steun aan de Oekraïne. Ook riep hij zijn partij op om massaal achter Liz Truss te gaan staan, zijn opvolger. Tijdens de korte toespraak voor de beroemde zwarte deur werd al snel duidelijk dat hij nog altijd moeite heeft met de manier waarop zijn collega’s hem begin juli hebben weggestuurd. Het komen en gaan van Conservatieve premiers – Truss is de vierde in zeven jaar tijd – noemde hij een estafetterace waarbij ‘de regels halverwege worden veranderd’. Johnson, een classicus, beweerde dat hij net als de Romeinse veldheer Cincinnatus na een oorlog weer de velden ging ploegen. Dat was niet zomaar een referentie. Jaren later, immers, keerde Cincinnatus, na een opstand onder de bevolking, terug als dictator. ‘Laten we zeggen,’ sprak hij, ‘dat ik een van die draagraketten ben die zijn rol heeft vervuld bij een lancering en zich nu rustig terugtrekt in de atmosfeer om onzichtbaar te landen in een of andere obscure uithoek van de Stille Oceaan.’ Bij zijn dankbetuigingen noemde hij speciaal zijn hond Dilyn, die tijdens Johnsons premierschap vaak onenigheid kreeg met Downing Street-kat Larry, maar dat nu de vrede terugkeert. Hij verzocht zijn partij, al jaren het toneel van vetes, hier inspiratie uit te putten. Na zijn toespraak is Johnson naar Balmoral Castle in de Schotse Hooglanden gevlogen om zijn ontslag in te dienen bij de koningin. Daarmee komt er een formeel einde aan een premierschap dat in het teken stond van het voltooien van de Brexit, de coronacrisis en de oorlog in Oekraïne. Johnson doorstond al deze uitdagingen, maar viel uiteindelijk door zijn overmoed en onweerstaanbare neiging de waarheid te verdoezelen. Hij kreeg het verwijt te hebben geregeerd als een koning, niet als een premier. Enkele uren na Johnson zal de 96-jarige Elizabeth bezoek krijgen van de vers gekozen Conservatieve partijleider Liz Truss. Zij zal het verzoek krijgen om een regering te vormen. Het is de vijftiende premier van het Elizabethaanse tijdperk, dat zeventig jaar geleden begon toen Winston Churchill premier was. Daarna vliegt de nieuwe premier terug naar Londen om voor de deur van 10 Downing Street de natie te vertellen wat ze van plan is. Vervolgens wordt vandaag bekend wie er in haar kabinet zitten. Op de avond voor de wisseling van de macht had de zittende minister van Binnenlandse Zaken Priti Patel reeds haar ontslag ingediend. Ze wist dat er onder Truss geen plaats voor haar zal zijn. Zij wordt waarschijnlijk opgevolgd door Suella Braverman, een andere politicus van Indiase komaf. Zij krijgt te maken met het moeilijkste dossier: de illegale Kanaal-migratie. Op Buitenlandse Zaken zal de plek van Truss naar verwachting worden ingenomen door James Cleverly, een oud-legerofficier, wiens wortels in Sierra Leone liggen. Hij moet voor het Verenigd Koninkrijk een nieuwe rol in de wereld zoeken, nu de geopolitieke kaarten opnieuw worden geschud. Veel aandacht zal uitgaan naar de nieuwe minister van Financiën, Kwasi Kwarteng, die te maken krijgt met een snel oplopende staatsschuld nu Truss van plan is om 100 miljard pond te steken in hulp voor burgers en bedrijven bij de energiecrisis. Er zal ook een ministerschap zijn voor Jacob Rees-Mogg, een Boris-loyalist die zijn oudste zoon dinsdagochtend naar Downing Street had meegenomen om het historische moment van dichtbij mee te laten maken. Na de toespraak van Boris Johnson merkte The Guardian-commentator John Crace op dat de scheidende premier ‘geen idee blijkt te hebben waarom hij zijn baan niet meer heeft’.||https://www.volkskrant.nl/nieuws-achtergrond/boris-johnson-roept-bij-afscheid-als-premier-op-tot-volle-steun-voor-liz-truss~be9f9870/
2022-09-06||Inflatierecord van 12 procent vooral veroorzaakt door hogere energie- en voedingskosten||Consumentengoederen en -diensten waren in augustus 12 procent duurder dan in dezelfde maand een jaar eerder, meldt het CBS. In juli was de inflatie 10,3 procent. Vooral de hogere energierekening leidde tot een oplopende inflatie. Energie was in augustus 151 procent duurder dan in dezelfde maand een jaar eerder. In juli was dit 108 procent. De prijsontwikkeling van energie wordt door het CBS gemeten op basis van nieuwe contracten. Voeding was in augustus 13,1 procent duurder dan in dezelfde maand vorig jaar. Het CBS licht pastaproducten uit als een van de voedingsmiddelen waar flink meer voor betaald moet worden. Motorbrandstoffen stegen op jaarbasis minder hard dan een maand eerder. Dat drukte de inflatie nog enigszins. Afgelopen week werd al het Europees geharmoniseerde inflatiecijfer bekend. Daaruit bleek dat de prijzen in Nederland in doorsnee met 13,6 procent waren opgelopen. In tegenstelling tot de consumentenprijsindex die het CBS zelf berekent, worden bijvoorbeeld kosten van het wonen in een eigen woning niet in de Europese berekeningen meegenomen. Het cijfer uit de geharmoniseerde Europese methode valt daarom vrijwel altijd hoger uit dan dat van de eigen methode van het CBS. Hoewel het Europees geharmoniseerde inflatiecijfer van afgelopen week dus hoger ligt dan dat van het CBS, kan toch worden gesproken van een record. Ook volgens de Nederlandse berekening is dit de hoogste inflatie ooit gemeten. De almaar oplopende inflatie vergroot de druk op de Europese Centrale Bank (ECB) om de rente nog sterker te verhogen. De ECB komt donderdag met een nieuw rentebesluit. Mogelijk gaat de centrale bank de rente dan verhogen met 0,75 procentpunt. In juli werd de rente met 0,5 procentpunt verhoogd. Verschillende beleidsmakers van de centrale bank, onder wie president Klaas Knot van De Nederlandsche Bank en Joachim Nagel van de Bundesbank, hebben gepleit voor een sterkere renteverhoging tegen de hoge inflatie.||https://www.volkskrant.nl/nieuws-achtergrond/inflatierecord-van-12-procent-vooral-veroorzaakt-door-hogere-energie-en-voedingskosten~b8b05a4b/
2022-09-06||De wijkverpleging worstelt: ‘Wanneer gaan verzekeraars en overheid beseffen dat het dag in, dag uit crisis is?’||Als wijkverpleegkundige Nicolien Meijer het appartement van meneer Van der Have in Rotterdam-Zuid binnenstapt en hem vertelt dat ze bezoek van de krant bij zich heeft, is de 96-jarige onmiddellijk weer de voornaam politicus die hij ooit was. Natuurlijk is de pers welkom – ‘ik heb er vaker mee te maken gehad’– en hij sommeert de fotograaf naar de badkamer als Meijer hem uit de douche helpt: ‘Dit is het belangrijkste moment van de dag en een 96-jarige blote man, wie maalt daar nou om?’ Van der Have was tussen 1974 en 1986 wethouder in Rotterdam, een foto prominent in de woonkamer, met naast hem burgemeester André van der Louw, is het bewijs. Nu komt drie keer per dag de wijkverpleging bij hem langs in IJsselmonde: voor de steunkousen, de douche, het eten. Sinds zijn vrouw vier jaar geleden is overleden, durft Van der Have zich alleen goed te verplaatsen als de zorgverleners bij hem zijn: hij is bang om te vallen. ‘Als ik dit niet meer heb, heb ik niets meer’, zegt Van der Have. ‘Naar een tehuis wil ik absoluut niet.’ Maar hij maakt zich zorgen over de toekomst van de zorg waarvoor hij ooit verantwoordelijk was. Het tekort aan personeel begint op te vallen. ‘Ik zou niet durven klagen, want ze doen fantastisch werk’, zegt de oud-wethouder, ‘maar het is wel prettig om vaste gezichten te hebben. Dat lukt lang niet altijd. En soms komen ze pas laat in de ochtend; ik moet vroeg ontbijten, anders word ik duizelig.’ De wijkverpleging is cruciaal voor het complete zorgsysteem. In de plannen van het kabinet komen er tot 2040 geen verpleeghuisplekken bij; de groei van de zorgvraag – het aantal ouderen stijgt van 2,6 miljoen nu naar 4,6 miljoen in 2040, van wie ruim 1,5 miljoen boven de 80 – moet bij de mensen thuis worden opgevangen. De fundamenten waarop die omslag gebouwd moet worden zijn fragiel. Wijkverplegingsorganisaties stevenen dit jaar af op miljoenenverliezen, de verzuimcijfers zijn hoger dan ooit, de sector is vergrijsd en de inzet van dure zzp’ers stijgt met de dag. ‘Wanneer gaan de verzekeraars en de overheid beseffen dat het dag in, dag uit crisis is?’, zegt Peter Ploegsma, bestuurder van de Rotterdamse ouderenzorgorganisatie Aafje (verwacht verlies dit jaar: 5 miljoen op 40 miljoen omzet in de wijkverpleging). ‘Elke dag hebben we te veel klanten om met elkaar te bedienen. Dat is niet vol te houden.’ ‘Elke dag zitten we in een spagaat’, zegt Arjan Bandel, bestuurder bij Laurens, ook uit Rotterdam (4 miljoen verlies op 57 miljoen omzet). ‘We kunnen geen nee verkopen en tegelijkertijd beslissen we iedere ochtend bij wie we vandaag wel en bij wie we niet langsgaan.’ ‘We plegen roofbouw op onze medewerkers’, vindt ook Agnes Klaren, bestuurder bij Thebe (tot 2,5 miljoen verlies op 82 miljoen omzet), een grote zorgorganisatie uit West- en Midden-Brabant. ‘Ze zijn in tranen. Ze vergen te veel van zichzelf.’ Hoe hebben die donkere wolken zich kunnen samenpakken? En is er ook iets aan te doen? ‘Heb jij toevallig nog iemand over?’, vraagt wijkverpleegkundige Meijer aan haar twee collega’s Chantal en Mira. De drie vrouwen barsten in lachen uit. Een extra verzorgende achter de hand geldt hier als humor. In hun wijkkantoortje van Laurens, een bijgebouw van een al jaren leegstaand verpleeghuis, voeren de drie planningsoverleg. In tien minuten voegen de verpleegkundigen routes van medewerkers samen, maken zij lijsten klaar van mensen die kunnen worden afgebeld, verschuiven zij huisbezoeken en hopen ze vooral heel erg dat er niet weer mensen afbellen. ‘Is die ene collega alweer terug?’, vraagt Meijer. ‘Ze was terug’, zegt Mira, ‘maar ze is weer uitgevallen.’ Het verzuim in de wijkverpleging is immens. Bij Aafje en Laurens zit 13 procent van het personeel ziek thuis, bij Thebe 9,7 procent. ‘Dat is echt schrikbarend’, zegt bestuurder Klaren. Ter vergelijking: het verzuim in de industrie (de sector met het op een na hoogste verzuim) was in het eerste kwartaal 7,4 procent. Het verzuim is deels te verklaren door corona, maar dat is zeker niet de enige oorzaak, zegt bestuurder Ploegsma van Aafje. ‘De werkdruk en de stress van de grootstedelijke problemen die onze medewerkers ervaren hebben er ook mee te maken.’ Eenoudergezinnen, huisvestingsproblemen, huiselijk geweld, schulden. Bij zowel Aafje als Laurens heeft ongeveer 5 procent van de medewerkers te maken met loonbeslag, een deel van hun inkomen vloeit rechtstreeks naar schuldeisers. ‘Dat is nog maar het topje van de ijsberg’, zegt Bandel. Gevolg is dat de ingewikkeldste patiënten bij steeds dezelfde mensen terechtkomen, voor wie de werkdruk alleen maar hoger wordt. Verpleegkundige Meijer: ‘We draaien alleen maar productie om nog een beetje omzet te kunnen halen. We hebben geen tijd meer jonge medewerkers goed te begeleiden. Het is verleidelijk om tegen een stagiair te zeggen: je hebt het nu drie keer gezien, ga maar alleen de deuren langs.’ De gouden regel als je bij een cliënt thuiskomt, zegt wijkverpleegkundige Mira, is dat je altijd eerst je jas uitdoet. Hoe druk je het ook hebt, hoe kort je bezoek ook zal zijn: geef de cliënt het gevoel dat je tijd hebt. ‘Dat soort afspraken maken we met ons vaste team. Als invallers het anders doen, zijn er voor hen geen consequenties.’ De inzet van zzp’ers in de thuiszorg is de afgelopen jaren explosief toegenomen. Het hoge ziekteverzuim noopt daartoe en veel verzorgenden en verpleegkundigen kiezen juist voor het zzp-schap; in loondienst mag je één roostervrije dag per week opgeven en werk je tot wel 36 weekenden per jaar. Dan zijn de verlokkingen om als zzp’er door te gaan groot: hoger inkomen, meer vrijheid, minder rotklusjes. Een rondvraag wijst uit dat het percentage zzp’ers bij sommige organisaties voor wijkverpleging al bijna de 20 procent aantikt. Dat drijft de kosten op en maakt de zorg slechter, zegt Ploegsma van Aafje: ‘Onze teams mogen zelf beslissen of ze nieuwe klanten aannemen. Bij ons werken betrokken mensen die het lastig vinden om te zeggen dat er geen plek is. Dan is snel de reactie: we nemen toch maar iemand van het uitzendbureau. De grenzen van dat model zijn we al over: als 20 procent van het team uit oproepkrachten bestaat is dat niet werkbaar.’ Verpleegkundige Meijer maakt zich ondertussen zorgen over zaterdagavond. Voor die dienst heeft zich een zzp’er ingeschreven die al drie keer zonder aankondiging niet is komen opdagen. ‘Het liefste zou je zeggen: die hoeft niet meer te komen, maar we hebben iedereen keihard nodig.’ Dat heeft veel nadelen, zegt Meijer. ‘Je hebt geen team meer. Uitzendkrachten doen wat ze moeten doen en dan zijn ze weer weg. Ze kennen de klanten niet goed genoeg en doen nooit iets extra’s. Een praatje maken, een bakkie doen met de mensen om te vragen hoe het nou echt met ze gaat, een keer de huisarts of de apotheek bellen, dat komt allemaal op ons neer.’ De inzet van zzp’ers leidt tot geschuif in de roosters: want de psychiatrische patiënt die na een suïcidepoging weer naar huis is gestuurd en notoir zorgmijder is, daar komt alleen een vast gezicht naar binnen. Mensen met dementie kunnen in de war raken van al die medewerkers die zomaar komen binnenvallen. Meijer: ‘Klanten zeggen: wie komt er morgen? Als het een vreemde is, sla ik het douchen over.’ Natuurlijk overleef je een keertje niet douchen, zegt Meijer. ‘Maar mensen die incontinent zijn, of die obesitas hebben, daar wil je de plooitjes wel schoon en droog houden.’ Meneer Van der Have zegt het tussen neus en lippen door. Vanavond hoeft er niemand te komen om zijn eten op te warmen: zijn dochters komen, die nemen eten mee. Gezellig voor meneer Van der Have, maar voor zorgorganisatie Laurens betekent het dat zij nu een kwartier minder kan declareren bij de zorgverzekeraar. De manier waarop de wijkverpleging door de zorgverzekeraars wordt gefinancierd is de fundamentele oorzaak van de problemen, vinden de bestuurders van Aafje, Laurens en Thebe. Het is een systeem van uurtje-factuurtje; alleen geleverde zorgminuten worden betaald. ‘Onwerkbaar’, zegt Ploegsma. ‘Wij zorgen voor de ingewikkelde cliënten, leiden nieuw personeel op, doen specialistische oncologiebehandelingen thuis. Daarvoor moeten onze medewerkers overleggen met andere zorginstellingen, hebben zij opleidingen nodig. Maar de tarieven die wij krijgen, dekken alleen de directe ureninzet.’ Wijkverplegingsorganisaties klagen hier al jaren over, maar ze hadden een reddingsboei. Verreweg de meeste ouderenzorgorganisaties hebben ook verpleeghuizen: de inkomsten daarvoor komen uit een ander potje, de Wet langdurige zorg (Wlz), waarvoor de zorgverzekeraars niet direct verantwoordelijk zijn. Veel zorgorganisaties gebruikten de vergoeding voor huisvesting om de verliezen uit de wijkverpleging te compenseren. Dat gaat dit jaar niet meer op. En bovendien gaat de huisvestingsvergoeding de komende jaren omlaag, terwijl de huren en de energiekosten stijgen. Bandel: ‘De negatieve spiraal versnelt en verslechtert.’ Het uurtje-factuurtjesysteem heeft de zorgorganisaties te doelmatig gemaakt, zegt Klaren. ‘We hebben onvoldoende kunnen uitgeven aan opleidingen, aan teamactiviteiten, aan carrièremogelijkheden voor medewerkers, aan tijd voor innovaties. Dat wreekt zich in roofbouw op het personeel en in nul komma nul ruimte om te investeren.’ Laatst was Klaren bij een vrouw van 97 thuis. ‘Ze maakt volop gebruik van technische snufjes als een automatische medicijndispenser en Tessa de zorgrobot, die helpt bij de dagelijkse taken en waar haar dochter vanuit Portugal berichtjes naartoe stuurt. Haar zoon is nogal van de techniek en had dit voor haar ingesteld. Zo kon ze goed alleen wonen; slechts een paar keer in de week kwam de wijkverpleegkundige voor de hoognodige zorg.’ Een schoolvoorbeeld van hoe we het de komende decennia met elkaar moeten willen, zegt Klaren. ‘De verpleegkundige wil zo’n systeem dan ook graag bij nog twintig cliënten optuigen. Daar heb je wel tijd voor nodig. Je moet familieleden de meerwaarde uitleggen en ze leren met de techniek om te gaan.’ Ander voorbeeld: een jonge, terminale man met nog drie maanden te leven, die vanuit het ziekenhuis naar huis moest. Klaren: ‘Drie keer per dag terminale zorg is nergens in Nederland meer te krijgen, vergeet het maar. De verpleegkundige moest de familie ervan overtuigen om de zorg voor hun naaste samen met ons te doen, wij kunnen het niet alleen. Dat vergt enorm goede gespreksvaardigheden. Daarin moeten we kunnen investeren om te zorgen voor verbinding en echt contact.’ Meer mantelzorg, meer techniek, minder zorg: het zijn vaak genoemde oplossingen om de schaarste in de wijkverpleging op te vangen. Dat lukt alleen, zeggen zorgbestuurders, als zij niet langer een vast bedrag per uur, maar per cliënt zouden ontvangen. Ploegsma: ‘Dat geeft ruimte aan de professional. Die kan inschatten: bij deze meneer kunnen we techniek inzetten, bij deze mevrouw kunnen de mantelzorgers goed ondersteunen, hier doen we meer preventie.’ Lang moet dat niet op zich laten wachten, zegt Ploegsma. ‘Het is crisis, we kunnen niet nog twee of drie jaar alleen pilotprojecten doen. Dat vraagt om vertrouwen in de professionaliteit van de zorgmedewerker, want we hoeven dan niet meer ieder uur te verantwoorden. Ik heb dat vertrouwen, nu de zorgverzekeraars en de overheid nog.’||https://www.volkskrant.nl/nieuws-achtergrond/de-wijkverpleging-worstelt-wanneer-gaan-verzekeraars-en-overheid-beseffen-dat-het-dag-in-dag-uit-crisis-is~ba5c3f7d/
2022-09-06||Aanbieders wijkverpleging lijden miljoenen verlies||Zo komt het verlies op de wijkverpleging van de grote Rotterdamse ouderenzorgorganisatie Aafje naar verwachting uit op 5 miljoen euro, op een omzet van 40 miljoen. Laurens, ook uit Rotterdam, komt uit op 4 miljoen euro verlies (op 57 miljoen omzet) en Thebe uit West- en Midden-Brabant duikt mogelijk 2,5 miljoen in het rood (op 82 miljoen). Negen andere zorgorganisaties, die alleen anoniem hun resultaten willen delen, spreken van verliezen tussen 1,2- en 2,7 miljoen euro. Directe aanleiding voor de verliezen is het extreem hoge ziekteverzuim in de ouderenzorg. Bij veel ouderenzorgorganisaties zit meer dan 10 procent van het personeel ziek thuis. Hierdoor kunnen de zorgpartijen minder uren declareren bij de zorgverzekeraar, en zijn zij gedwongen ter (gedeeltelijke) vervanging duurdere zzp’ers op te roepen. Bij Aafje en Laurens gebeurt nu ongeveer 18 procent van het werk door invalkrachten. ‘Dat is niet meer werkbaar’, zegt Peter Ploegsma, bestuurder bij Aafje. ‘We zijn echt de grens overgegaan; ik heb plaatsvervangende schaamte wat voor roofbouw we op onze mensen hebben gepleegd.’ De dieperliggende oorzaak van de financiële problemen is volgens de zorgorganisaties de manier van financieren van de wijkverpleging. Per uur zorg dat zij verlenen krijgen de instellingen een bedrag van de zorgverzekeraars. Maar volgens ouderenzorgpartijen zijn deze tarieven in groeiende mate ontoereikend om ook zaken als opleiding, innovatie en samenwerking met andere zorgpartijen te kunnen bekostigen. ‘Deze race naar de bodem is al jaren aan de gang’, zegt Arjan Bandel, bestuurder bij Laurens. ‘Maar dit jaar versnelt en verslechtert de vicieuze cirkel.’ Branchevereniging Zorgverzekeraars Nederland wijst erop dat de verzekeraars ervoor moeten waken dat ‘de zorg in Nederland betaalbaar en toegankelijk blijft’. Daarom maken zij afspraken met zorgorganisaties over de hoeveelheid, kwaliteit en prijs van de zorg. Komt een organisatie in de financiële problemen, dan moet die dat melden bij de zorgverzekeraar. ‘Als het in het belang van hun verzekerden is, zoeken zorgverzekeraars vervolgens samen met zorgaanbieders naar een passende oplossing.’ Maar volgens Bandel is er nu al te weinig zorg in de wijkverpleging beschikbaar: ‘Onze zorgmedewerkers moeten nu dagelijks kiezen welke oudere er wel en welke er geen thuiszorg krijgt.’ Ruimte om invloed uit oefenen op de inhoud van het contract met zorgverzekeraars is bovendien zeer beperkt, zegt hij. ‘Eigenlijk zouden we moeten zeggen: tot hier en niet verder. Maar als we geen contract sluiten met een zorgverzekeraar, mogen we alleen ongecontracteerde zorg leveren. En die tarieven zijn nog veel lager. Dus we moeten in het belang van de cliënt en onze medewerkers akkoord gaan met tarieven waarmee we niet uit kunnen.’ Uiteindelijk, zegt gezondheidseconoom Xander Koolman, is het aan de Nederlandse Zorgautoriteit (NZa) om te bepalen of zorgverzekeraars zich aan hun zorgplicht houden. ‘Zolang de NZa geen aanwijzing of last onder dwangsom (boete, red.) oplegt, zullen verzekeraars dit interpreteren als instemming met hun huidige inkoop van zorg en de daarbij behorende wachtlijsten.’ Dat ze zo handelen is logisch in het huidige zorgstelsel, zegt Koolman. ‘Immers, als een verzekeraar meer geld uitgeeft dan een concurrent, gaat de premie omhoog en lopen de klanten weg.’ De NZa noemt het in een reactie ‘zorgelijk’ dat zorgaanbieders niet alle benodigde zorg aan hun cliënten kunnen bieden. ‘We zien dat we in de wijkverpleging aanlopen tegen de grenzen van de toegankelijkheid.’ Toch geldt wel dat zorgverzekeraars vanuit hun zorgplicht altijd verantwoordelijk blijven dat er genoeg zorg beschikbaar blijft. Als zorgorganisaties dusdanige verliezen lijden dat de continuïteit van zorg in gevaar komt, moeten verzekeraars dat aan de NZa melden. De NZa 'kan geen uitspraken doen over het aantal meldingen dat wij binnenkrijgen’. In een eerdere versie stond dat zorgorganisatie Laurens ‘geen zorg’ mag leveren als er geen contract is met een zorgverzekeraar. Dat klopt niet: een organisatie mag dan alleen ongecontracteerde zorg leveren.||https://www.volkskrant.nl/nieuws-achtergrond/aanbieders-wijkverpleging-lijden-miljoenen-verlies~bbe7d509/
2022-09-06||‘IJzeren’ Tanya Hoogwerf: voorvechter van het sisverbod, maar géén feminist||Als voorvechter van het ‘sisverbod’ wist het Rotterdamse raadslid Tanya Hoogwerf (47) wethouders door het hele land mee te krijgen in haar strijd tegen geweld jegens vrouwen. Het was uitzonderlijk dat een lokale maatregel landelijk zo de aandacht trok. ‘IJzeren Tanya’, zoals ze te boek staat, verlaat de gemeenteraad in september. Bij Filomena, het Centrum Huiselijk Geweld en Kindermishandeling, zet ze zich verder in voor de veiligheid van vrouwen. Ziet Hoogwerf zichzelf als feminist? Welnee. ‘Tanya is gemotiveerd om op te komen voor datgene wat kwetsbaar is’, zegt Christine Eskes, vriendin en voormalig CDA-wethouder in Rotterdam. Het dreef haar de politiek in. Acht jaar geleden bracht ze een gewonde vriendin naar het ziekenhuis, zwaar mishandeld door een ex. Verbolgen over zoveel onrecht en vastbesloten er iets aan te doen, solliciteerde ze bij Leefbaar Rotterdam, de partij die in 2002 groot was gemaakt door Pim Fortuyn. In 2014 trad ze toe tot de gemeenteraad. Zodra de verschillen tussen man en vrouw worden benadrukt, haakt Hoogwerf af. ‘Aan vrouwenquota heeft ze bijvoorbeeld een broertje dood’, zegt Eskes. Ook vond Hoogwerf het ‘belachelijk’ dat een collega-raadslid opperde om op elk openbaar toilet in het stadhuis tampons en maandverband neer te leggen. ‘Van het woke-gedachtengoed’, zegt Bart van Drunen, sinds juni fractievoorzitter van Leefbaar Rotterdam, ‘moet Tanya weinig hebben.’ Opkomen voor de kwetsbaren strekte zich in de ogen van Hoogwerf verder uit tot een speciale ‘Marokkanenaanpak’ om witte ouderen te beschermen tegen overvallen en geweldsdelicten. Burgemeester Ahmed Aboutaleb noemde ze ‘onbetrouwbaar’ omdat hij een Palestijnse bijeenkomst toestond waar de islamitische beweging Hamas bij betrokken zou zijn. Denk bestempelde ze als ‘partij die continu polariseert omdat ze daar baat bij hebben’. Het besluit van de Rotterdamse cultuurinstelling om de toenmalige naam Witte de With – naar de omstreden zeeheld – te veranderen vond ze ‘laf’ en ‘bovenal geschiedvervalsing’. De werkwijze van Hoogwerf kenmerkt zich volgens haar collega’s door gedrevenheid. Zodra Hoogwerf lucht kreeg van de kastje-naar-de-muur-problematiek bij Jeugdzorg, zette ze alles op alles om hulpzoekenden snel aan het juiste loket te krijgen. Haar inspanningen leidden tot een rapport met aanbevelingen, die nu voor een deel zijn opgenomen in het nieuwe coalitieakkoord. Toen in 2018 in korte tijd drie vrouwen overleden als gevolg van relationeel geweld, gaf de gemeenteraad, aangevoerd door Hoogwerf, opdracht om onafhankelijk onderzoek te laten doen naar de aanpak van huiselijk geweld. Dat is bijzonder, want doorgaans is het een wethouder die daar opdracht voor geeft. Toen het messengeweld in Rotterdam de kop op stak, diende ze een motie in om zogenaamde ‘uitblaaslocaties’ in leven te roepen, waar jongeren op adem kunnen komen als het uit de hand loopt. Een enthousiaste raad nam de motie aan. De cijfers over straatintimidatie die Hoogwerf in de raadsvergaderingen te berde bracht, openden de ogen van Robert Simons, inmiddels wethouder Haven, Economie, Horeca en Bestuur namens Leefbaar Rotterdam. ‘Als Rotterdammer die weleens buitenkomt en uitgaat’, wist hij wel dat meisjes en vrouwen in zijn stad last hadden van straatintimidatie, maar dat het zó erg was, verbaasde hem. ‘Geweld stond al op de agenda van onze law and order-partij, maar dat geweld tegen vrouwen nu ook raadsbreed wordt geagendeerd, is Tanya’s verdienste.’ Daaruit kwam onder meer het ‘sisverbod’ voort, dat in 2018 in Rotterdam werd opgenomen in de Algemene Plaatselijke Verordening (APV). Ook in Amsterdam en Tilburg werd het verbod ingevoerd. Eén Rotterdamse man werd beboet voor het uitdelen van kushanden, maar de rechter sprak hem vrij omdat het verbod in strijd bleek met de vrijheid van meningsuiting. Oeverloos polderen is niet aan Hoogwerf besteed. ‘Als het aan Tanya ligt, worden veranderingen op de dag zelf nog doorgevoerd’, zegt Eskes. ‘Maar een systeem kun je niet in één nacht veranderen. Dat drijft haar tot ongeduld en daarmee soms tot frustratie. Neem de problemen rondom Jeugdzorg, waar Tanya zich voor inzette; de hele organisatie was verkaveld. Gooi je dan direct alle kavels op z’n kop en neem je de onrust die daardoor ontstaat voor lief of ga je binnen de kavels kijken wat we op kunnen rekken? Tanya gaat voor de radicale optie. En ze is bereid om haar tanden te laten zien.’ Achter de felheid en onomwonden taal van IJzeren Tanya gaat een warme, open persoonlijkheid schuil, ontdekte fractievoorzitter Van Drunen toen hij twee jaar geleden midden in de bestuursperiode zijn eerste fractievergadering binnenstapte. Hij was destijds als nieuw raadslid een tikkeltje zenuwachtig. ‘Alle fractieleden en -medewerkers waren druk aan het praten of zaten e-mails te typen en dossiers te lezen. Iedereen kende elkaar al.’ Hij hoefde niet lang in de deuropening te dralen. ‘Tanya was de eerste die opstond en mij met een brede glimlach een hand kwam geven.’ Ook buiten het stadhuis kun je ongelooflijk veel lol met haar hebben, zegt Eskes. ‘Tijdens de jaarlijkse barbecue vindt zij het heerlijk om met karaoke actief een rol te pakken.’ Welk lied ze ten gehore bracht, houdt Eskes liever geheim. ‘Maar, laat ik het zo zeggen, ze schuwt het Nederlandstalige lied niet.’||https://www.volkskrant.nl/nieuws-achtergrond/ijzeren-tanya-hoogwerf-voorvechter-van-het-sisverbod-maar-geen-feminist~b4e6665f/
2022-09-06||Albert Heijn haalt drinkbaar zeewater alweer uit de schappen na kritiek op de verpakking||De kritiek werd aangezwengeld door Dirk Groot, die dagelijks zwerfafval opruimt en beter bekend is als de Zwerfinator. Hij liet op sociale media weten dat de verpakking van het water te wensen overliet. Er zat geen statiegeld op en alleen al het recyclen kostte volgens hem een hoop energie en water. Volgens Groot is ‘verpakt water nooit duurzaam’ en is kraanwater de beste oplossing. Albert Heijn trok zich de kritiek aan. Het bedrijf schreef onder een bericht van Groot de volgende reactie: ‘De ontwikkeling om van zeewater drinkwater te maken vinden we interessant, en wilden we in een klein aantal winkels testen op potentie, maar we hebben met de leverancier besproken dat deze verpakking niet de juiste is. We stoppen dan ook met de verkoop van dit pakje in goed overleg met de leverancier.’ Op de pakjes met het gezuiverde water uit de Noordzee stond onder andere ‘planet saving water’. Een van de oprichters van het bedrijf SEA Water dat het water verkoopt, benadrukte in Trouw dat de term sloeg op het gebruik van zeewater dat met zonne-energie wordt gezuiverd. Hij zei in de krant met verschillende alternatieve verpakkingen bezig te zijn.||https://www.volkskrant.nl/nieuws-achtergrond/albert-heijn-haalt-drinkbaar-zeewater-alweer-uit-de-schappen-na-kritiek-op-de-verpakking~b978645d/
2022-09-06||Nadal verliest verrassend in vierde ronde US Open: niet meer de ‘jongste en snelste’||Nadal had in New York zijn drieëntwintigste grandslamtitel kunnen winnen, nadat hij eerder dit seizoen al de Australian Open en Roland Garros op zijn naam schreef, maar de Spanjaard kende in New York een moeizame week. Nadal, virtueel nummer één van de wereld na de uitschakeling van Daniil Medvedev, stak na het verlies tegen de opgeleefde Tiafoe (6-4, 4-6, 6-4, 6-3) de hand in eigen boezem. ‘Ik was slecht en hij was goed’, hield de Spanjaard het simpel bij de persconferentie. ‘Ik was niet snel en beweeglijk genoeg, daardoor kon hij de ballen vroeg nemen en kon ik hem niet naar achteren drukken. Tennis is een sport van positie kiezen. Als je dat niet goed doet, moet je snel en jong zijn om te herstellen. Dat ben ik niet meer. Mijn slagen moeten beter.’ Nadal beleeft een opmerkelijk seizoen, met evenveel blessureleed als succes. Een aantal weken voor de Australian Open kon hij nauwelijks lopen door een slepende voetblessure. Krap hersteld won hij het toernooi. In aanloop naar Roland Garros liep hij een breukje op in een rib, en speelde zijn voetblessure weer op. Bij elk van zijn partijen zetten verzorgers een spuit in zijn voet. Nadal won het toernooi. Op Wimbledon moest de Spanjaard vervolgens in de halve finale afhaken vanwege een scheurtje in een buikspier. Het verpestte zijn voorbereiding op de US Open. In aanloop naar het toernooi in New York speelde en verloor hij één potje in Cincinnati. ‘Mijn niveau ging deze week omlaag’, zei Nadal over zijn vier partijen in Flushing Meadows. Ook in de eerste en tweede ronde had hij het moeilijk gehad, voordat hij in de derde snel klaar was met de Fransman Richard Gasquet. Achter zijn blessures wilde Nadal zich niet verschuilen. ‘De voorbereiding was niet ideaal, maar op die manier viel het eerder dit jaar een paar keer wél de goede kant op’, verwees hij naar Melbourne en Parijs. ‘Ik moet vandaag kritisch op mezelf zijn.’ Het was voor het eerst sinds 2005 dat Nadal bij een grandslamtoernooi verloor van een Amerikaan. Destijds was James Blake te sterk bij de US Open. Blake, nu commentator voor ESPN, interviewde Tiafoe na afloop van zijn stunt op de baan van het Arthur Ashe Stadium. ‘Ik heb ongelofelijk tennis gespeeld’, begon de nummer 22 van de plaatsingslijst. ‘Ik weet echt niet wat er gebeurd is.’ De 24-jarige Amerikaan, een zoon van immigranten uit Sierra Leone, geldt al jarenlang als een grote belofte, maar kwakkelde de afgelopen jaren met zijn niveau. In 2019 bereikte hij de kwartfinale van de Australian Open, waarin Nadal hem toen geen schijn van kans gaf. ‘Ik was op dat moment nog niet volwassen genoeg’, zei Tiafoe. ‘Ik heb nu een goed team om me heen, sta goed in het leven en geniet van het spelletje waar ik van houd.’ Tiafoe was agressiever dan Nadal, die meer fouten maakte dan anders. Bij een achterstand van 1-2 in sets leek de Spanjaard zich nog een keer op te richten toen hij zijn tegenstander brak bij eenzelfde stand in games. Tiafoe klaagde dat hij last had van het dak van het stadion, dat tijdens zijn servicegame dicht ging vanwege een regenbui. Een game later brak hij Nadal alweer terug. ‘Cement in mijn benen’, beschreef Tiafoe het gevoel van een naderende stunt. Om een nerveuze, laatste servicebeurt voor te zijn, brak hij Nadal nogmaals. Het publiek in New York kan door de winst van Tiafoe, die de afgelopen twee jaar telkens strandde in de vierde ronde, hoop houden op een eerste Amerikaanse grandslamwinnaar sinds 2003, toen Andy Roddick de US Open won. In de kwartfinale speelt Tiafoe tegen de Russische Andrej Roebljov. De Noor Casper Ruud en de Spaanse Carlos Alcaraz kunnen met winst in New York de eerste plek op de wereldranglijst van Nadal afpakken.||https://www.volkskrant.nl/sport/nadal-verliest-verrassend-in-vierde-ronde-us-open-niet-meer-de-jongste-en-snelste~b78f4181/
2022-09-06||Lees hier het liveblog over de oorlog in Oekraïne van dinsdag 6 september terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-dinsdag-6-september-terug~ba80b484/
2022-09-06||Koningin Juliana legt de eed af||Inhuldiging koningin Juliana. Een onvergetelijke dag. Vol kleur en ernst en vrolijkheid. Eerst de plechtigheid in de kerk. Zeer persoonlijke speech van Juliana. Na de plechtigheid liepen wij uit de Pergola en hoorden de koningin op het balkon. ’s Avonds diner op paleis. Fantastisch. Kennisgemaakt met veel nieuwe mensen. Prachtige rozengarnering, waardoor helaas vorstelijke personen niet kunnen zien. Rome, 7 september Vroeg vertrek per vliegtuig naar Rome. Congres interparlementaire unie. Prachtig de Alpen gezien. Rome is overstelpend. Iedere steen spreekt hier van een historie. Wat een katholiek milieu. Ik word helemaal opgenomen in de sfeer. Gebeden op het graf van Catharina van Siena. 8 september Bezoek aan kardinaal Pizardo. Aanbeveling mee. 9 september Audiëntie bij de Heilige Vader (Pius XII, red.). Dit heeft mij toch wel veel gezegd, al was ik niet tot tranen toe geroerd, zoals velen. Heb enige minuten met de Heilige Vader alleen gepraat op het eind. Wat een geestelijk mensch. Daarbij zo uiterst beminnelijk. Niet ­alleen mijn zegen, maar ook mijn liefde! Had echt even het gevoel dat ik sprak met de plaatsbekleder van Christus. Mijn werk is nu gezegend.||https://www.volkskrant.nl/cultuur-media/koningin-juliana-legt-de-eed-af~bdd81da7/
2022-09-06||Eén verdachte van steekpartij in Canada dood gevonden, broer nog op de vlucht||Het lichaam van de 31-jarige Damien Sanderson heeft zichtbare verwondingen, zei adjunct-commissaris Rhonda Blackmore van de Royal Canadian Mounted Police op een persconferentie. De politie gaat ervanuit dat zijn verwondingen niet door hemzelf zijn toegebracht. De andere verdachte, Myles Sanderson (30), zou mogelijk ook gewond zijn. Van hem ontbreekt vooralsnog elk spoor. Volgens de politie gaat het om twee broers. Myles heeft al een omvangrijk strafblad en heeft volgens de politie mogelijk ook zijn broer gedood. De twee broers werden eerder op maandag beschuldigd van moord. Tien mensen kwamen op het leven bij wat een van de grootste massamoorden uit de Canadese geschiedenis is. Zeker achttien anderen zijn gewond geraakt. De Canadese politie was al sinds zondagochtend ‘met maximale middelen’ op zoek naar de twee verdachten van de steekpartijen. Het lichaam van Damien Sanderson werd aangetroffen in de tuin van een huis in de buurt waar de steekpartijen plaatsvonden, in een inheemse gemeenschap in James Smith Cree Nation, in de provincie Saskatchewan. De politie heeft een waarschuwing ‘voor gevaarlijke personen’ afgegeven voor de provincie Saskatchewan, waar de steekpartijen plaatsvonden, en voor buurprovincies Alberta en Manitoba. Hoewel de nog levende verdachte gewond zou zijn, vormt hij volgens de politie nog steeds een groot gevaar. ‘Myles heeft een lang strafblad. We beschouwen hem nog steeds als gewapend en gevaarlijk. Benader hem dus in geen geval’, aldus Blackmore.||https://www.volkskrant.nl/nieuws-achtergrond/een-verdachte-van-steekpartij-in-canada-dood-gevonden-broer-nog-op-de-vlucht~ba115963e/
2022-09-06||Door opmars van zon en wind is 44 procent van elektriciteit duurzaam opgewekt||Door de razendsnelle opmars van zonnestroom en windenergie hoeft Nederland iets minder stroom op te wekken met gascentrales. In het tweede kwartaal van 2022 is er voor de eerste keer zelfs meer elektriciteit opgewekt met duurzame bronnen dan met gas, blijkt uit nieuwe cijfers van Centraal Bureau voor de Statistiek (CBS). In de maanden april tot en met juni is in totaal 44 procent van alle stroom opgewekt met duurzame bronnen. Gas leverde 39 procent van alle elektriciteit. Het restant kwam van kolen en overige brandstoffen. Het verbruik van kolen lag de laatste maanden iets hoger, omdat het kabinet door de extra inzet van kolencentrales het gasverbruik wil verminderen. De productie van duurzame energie is in 12 maanden tijd met 25 procent toegenomen, vooral door de groei van zon (40 procent) en wind op land (25 procent). In vergelijking met nabijgelegen landen als België, Frankrijk en Duitsland gaat de duurzame transitie in Nederland sneller. De enorme stijging van de gasprijs is ook overgeslagen op de elektriciteitsprijs. Hoewel in Nederland veel meer wordt opgewekt met duurzame stroom, dicteren gascentrales nog altijd de elektriciteitsprijs. Voor een megawattuur aan stroom moeten bedrijven de laatste dagen ruim 400 euro betalen, waar een jaar geleden de prijs nog rond de 130 euro lag. Deze verdrievoudiging van de stroomprijs zullen energiebedrijven naar verwachting gaan doorberekenen aan consumenten. Bij klanten wiens contract afliep of maandelijkse aanpassingen krijgen doorberekend, betalen al een hogere prijs. Vattenfall verhoogt zijn tarieven per 1 oktober voor stroom en gas aanzienlijk waardoor een doorsnee maandtarief voortaan 253 euro bedraagt. Ook in de omliggende landen zijn de de stroomprijzen sterk opgelopen. In Frankrijk is de prijs door het deels stilleggen van kerncentrales boven de 500 euro uitgekomen.||https://www.volkskrant.nl/nieuws-achtergrond/door-opmars-van-zon-en-wind-is-44-procent-van-elektriciteit-duurzaam-opgewekt~b62a55da/
