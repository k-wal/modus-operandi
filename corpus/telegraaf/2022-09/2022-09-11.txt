2022-09-11||De Volkskeuken: dromen van gepofte bietjes||Op de fiets van Ferrara naar Chioggia rook het langs de velden opeens naar gepofte bieten. Verzon ik dat nou, of was het echt zo? De streek Chioggia staat namelijk bekend om haar smakelijke, bontgekleurde bieten, helemaal ondenkbaar was het dus niet, maar gepófte bieten? Het was bloedheet, de Po lag er opgedroogd bij en ook het asfalt op de dijk vertoonde verontrustende barsten en scheuren. Lagen die bietjes soms te sudderen in hun oververhitte veldbedjes? De reis ging daarna voort, van het ene pittoreske stadje naar het andere, en elke dag was er wel een andere geur die ons tegemoet kwam gewaaid. Versgebakken brood, geroosterde noten, meloenijs, espresso, puddingbroodjes met banketbakkersroom, het ging maar door. In Italië ruikt het naar de lekkerste dingen. Zouden de Italianen dat soms expres doen, om zo het toerisme verder aan te slingeren? Een nogal omslachtige strategie zou dat zijn, maar het was een gedachte die me toch telkens weer inviel, zo intens was het olfactorische bombardement dat ons elke dag begroette. Misschien is het wel veel simpeler en is la vita inderdaad dolce in Italië. In het plaatsje Chioggia zelf, een schattig vissersstadje dat ook wel Klein Venetië wordt genoemd, had onze B&B-houdster geen idee waarover ik het had toen ik over de beroemde bieten begon. Ik moest er een fotootje van internet bij halen en zelfs dat toverde slechts een ongemakkelijke glimlach op haar gezicht. Ook de rest van de reis geen biet gezien. Maar wel geroken, dus. Weer thuis had de groenteboer chioggiabietjes liggen, de poelier zogeheten parelhoen suprêmes (filetjes met vel en vleugel) en zo was het pleit snel beslecht. 1 kilo chioggiabiet 1 knoflookteen 6 (enkele) ansjovisfilets 1 biologische citroen 100 g crème fraîche 2 eetl. aceto balsamico tradizionale di Modena 2 bescheiden parelhoenfilets (met vel) Leg de ongeschilde bieten in een ovenschaal en zet 90 minuten op 180 graden in de oven (ze slinken flink, dat hoort zo). Laat ze wat afkoelen, pel de bieten (dat gaat het beste met de vingertjes) en snijd in plakken. Doe de knoflook, ansjovis, de geraspte schil van de citroen en de helft van het citroensap met de crème fraîche in een mengbeker en pureer. Kruid met wat zwarte peper. Kruid ook de parelhoenfilets met peper en zout en bak ze op niet te hoog vuur met boter of olijfolie in een koekenpan, ongeveer 5 minuten op de velkant (zodat het vel mooi krokant wordt) en 3 op de vleeskant. Verdeel de plakken biet over de borden en bestrijk ze met balsamico. Snijd de parelhoen in plakken en leg die op de bieten. Lepel wat van de saus erop of ernaast en proef hoe lekker dat smaakt.||https://www.volkskrant.nl/beter-leven/de-volkskeuken-dromen-van-gepofte-bietjes~bf6444c8/
2022-09-11||Theo d’Or 2022: Hadewych Minis voor haar rol in Girls & Boys. ‘Ode aan de veerkracht van een vrouw’||Stoer en cool is Hadewych Minis, als de naamloze vrouw die ongenaakbaar voor ons staat. Losjes dist ze smeuïge anekdotes op, frontaal op de zaal gespeeld, waarin ze met veel zelfspot haar ‘drankerige, drugserige, sloerige fase’ uit de doeken doet. Een tamelijk hilarische episode die eindigt in een scène als uit een romantische komedie. Met haar verwonderde relaas over die ene heldhaftige man, die in de rij voor een vliegtuig superieur afrekent met ‘konkelig, langbenig kutwijvengedrag’, verovert ze je hart. In dit openingsdeel van Girls and Boys in regie van Daria Bukvić bij Toneelgroep Oospool toont Minis zich haast een volleerd cabaretier: speels, beweeglijk, geestig en gevat neemt ze het publiek moeiteloos mee in haar relaas, bouwt een band op, hengelt ons binnen. En dat alles met dat onweerstaanbare bronzen stemgeluid: diep en soeverein, met een klein korreltje in de romige klank, een krasje op de plaat. Vol warmte en met zichtbaar plezier in de herinnering reconstrueert de vrouw hun liefde, de komst van een eerste kind, een dochter, Lea, en daarna de tweede, zoon Danny. Virtuoos speelt Minis met de onzichtbare kinderen op toneel. Met haar dochter bouwt ze fictieve wolkenkrabbers (‘O, in New York? Cool.’) terwijl ze ondertussen haar zoon op een constructieve manier bij het spel betrekt: ‘Nee lieverdje, je hebt geen pistool, timmermannen hebben geen pistolen.’ Dansend over het podium, achter verspringende lichtspots aan, geeft Minis hier een masterclass verbeeldingskracht. En terwijl wij ons gewillig laten meevoeren in de vrolijke fantasie, dit hartverwarmende kinderspel, sturen regisseur Bukvić en schrijver Dennis Kelly aan op een aardschok. Midden in haar spel staat Minis plots stil, en kijkt het publiek in. Dan zegt ze: ‘Ik weet dat ze hier niet zijn, hoor, mijn kinderen. Ik weet dat ze…’ Korte stilte. ‘… dood zijn.’ Zo verandert een aanstekelijke impressie van een gelukkig leven pardoes in een gitzwarte tragedie. Toch loodst Minis ons er onverschrokken doorheen. Deze vrouw heeft het allerergste meegemaakt, maar daar eindigt dit stuk niet mee. Nee, het eindigt met hoe haar personage doorgaat. Ze ademt, ze zet één voet voor de andere. Ze krijgt hulp. Ze heeft haar humor nog. Behalve een aanklacht tegen geweld door mannen, is Girls and Boys ook een stormachtige ode aan de veerkracht van een vrouw. In een adembenemende evenwichtsoefening toont Minis zich een meester in beheersing. Haar personage houdt het verdriet voor zichzelf: een moedige regiekeuze en spelingang, waardoor de pijn bij ons, het publiek, uiteindelijk des te harder binnenkomt. De Nederlandse toneeljury schrijft: ‘Hadewych Minis toont een weergaloze veelzijdigheid in deze rol, van vrouw van de wereld op de toppen van geluk tot machteloze toeschouwer in haar eigen verhaal. Het is een verhaal dat helaas verteld moet worden en het publiek mag zich gelukkig prijzen dat Minis dat op zich neemt.’||https://www.volkskrant.nl/mensen/theo-d-or-2022-hadewych-minis-voor-haar-rol-in-girls-boys-ode-aan-de-veerkracht-van-een-vrouw~b16ed196/
2022-09-11||Louis d’Or 2022: Bram Suijker voor zijn rol in Trojan Wars. ‘Een komiek die wordt belaagd door demonen’||‘Het afgelopen seizoen mag met recht het seizoen van Bram Suijker worden genoemd’, zo schrijft de Nederlandse toneeljury over de toekenning van de Louis d’Or aan acteur Bram Suijker. En die constatering klopt: behalve zijn bekroonde rol in Trojan Wars van HNTJong en het Nationale Theater was hij ook te zien in de theaterbewerking van Kurt Vonneguts roman Slachthuis Vijf bij Theater Rotterdam. Voeg je die twee rollen bij elkaar, dan openbaart zich een staalkaart van Suijkers acteertalent, dat breed uitwaaiert van komisch en wuft naar bloedserieus, van Pietje Bell-achtige bravoure naar onheilspellend gevaarlijk. Bram Suijker (33) behoort tot de beste acteurs van de nieuwe generatie. Eentje bovendien die onomwonden kiest voor het theater, omdat hij weet dat hij op een podium thuishoort. Theu Boermans, Eric de Vroedt en René Lobo (destijds docent op de Toneelacademie Maastricht, waar Suijker in 2013 afstudeerde) noemt hij zijn toneelvaders. Neemt niet weg dat hij ook een uitstekend filmacteur is, zoals al bleek uit de telefilm Lost and Found (met Hannah Hoekstra) en de tv-serie Vliegende Hollanders, waarin hij Anthony Fokker speelde. Bram Suijker krijgt de Louis d’Or voor zijn rol van Achilles in Trojan Wars, de soms weifelende, dan weer daadkrachtige veldheer die volgens de Volkskrant ‘niet wordt afgeschilderd als held maar als de moreel verwarde moordmachine die hij is’. Maar Suijker doet nog veel meer in Trojan Wars: zo speelt hij ook de god Apollo, exuberant uitgedost, en daar maakt hij dan weer een volkomen maf nummer van. Zo neemt hij je bijna vijf uur aan de hand in deze vernuftige bewerking van de Ilias, in een bij vlagen uitzinnige regie van Noël Fischer. ‘Bram heeft dat speelse en wispelturige, maar ook een poëtische ziel van driehonderd jaar oud, dan kan hij een beetje bokkig en bozig zijn’, zei Fischer eerder over hem. Mooi ook om te zien hoe Suijker in Trojan Wars onderdeel is van een groot ensemble, daarin niet wil schitteren ten koste van anderen, maar intussen wel de hele voorstelling naar een hoger plan tilt. Heel anders is dat in Slachthuis Vijf, in regie van Erik Whien, in wezen één lange monoloog van de jonge getraumatiseerde soldaat Billy Pilgrim, die in 1945 getuige was van het bombardement op Dresden. Daar, op dat grote podium in al zijn verdrietige eenzaamheid, deed Suijker plots denken aan een jonge Charlie Chaplin. Zelfde postuur, zelfde snor, zelfde warrige, weelderige haardos en dezelfde sprekende ogen waarin glinstering onzichtbaar overgaat in droefheid. Een komiek die wordt belaagd door demonen. Bram Suijker is het soort acteur voor wie je speciaal naar het theater gaat. Kom maar op, Bram, met je Louis d’Or, kom maar op, en speel!||https://www.volkskrant.nl/cultuur-media/louis-d-or-2022-bram-suijker-voor-zijn-rol-in-trojan-wars-een-komiek-die-wordt-belaagd-door-demonen~b458d579/
2022-09-11||Een sprankje hoop gloort boven het slagveld, maar Europa moet bij de les blijven ||Het verbluffende Oekraïense offensief in de provincie Charkiv is een bemoedigend moment in een voortgaande, verwoestende en bloedige oorlog. Onverwacht, maar wel passend in een bekend patroon: de Oekraïense wil te vechten voor zijn voortbestaan, gekoppeld aan tactisch vernuft en toegenomen westerse wapenhulp tegenover het op papier materieel superieure Russische leger dat kampt met alle kwalen van een corrupte autocratie: laag moreel, inflexibiliteit in de hele bevelslijn, en onrealistische aannames. Dit succes sloopt het Russische moreel verder en bevordert dat de vraag ‘wat doen we hier?’ steeds verder de Russische bevelslijn, en Rusland zelf, binnendringt. Terwijl zijn troepen werden verjaagd uit hun stellingen, vierde Poetin de opening van een nieuw groot reuzenrad in Moskou: ‘Zoiets hebben ze in Europa niet.’ Het is Orwell voorbij en roept de vraag op welke gevolgen deze mislukte oorlog zal gaan hebben in Rusland. Daarbij past realiteitszin: veranderingen in zo’n vergaand repressieve maatschappij komen soms snel, maar kunnen ook heel, heel lang uitblijven. De komende dagen zal duidelijk worden in hoeverre het Russische front in Donbas instort. Dan nog blijven grote delen van Oekraïne, inclusief de Krim, bezet door een groot land met het blijvende vermogen (ook vanaf eigen grondgebied) Oekraïne pijnlijk te raken. Blijvende tegenslag kan Poetin alsnog verlokken tot een algehele mobilisatie, al kleven daar voor hem ook evidente risico’s aan. Hoe het zij, voor de westerse de facto bondgenoten van Oekraïne is het nu zaak bij de les te blijven. Het is oorlog in Europa en de aanstichter ervan, president Vladimir Poetin, zet het hele continent onder druk om de steun aan Oekraïne te staken. Hij rekent erop dat Europeanen hun energierekening meer gaan vrezen dan het oorlogsgeweld. Het is daarom niet alleen voor Oekraïne, maar voor alle Europeanen een moment van de waarheid. Een oorlog en een crisis waarin politici, instellingen en burgers op de proef gesteld worden. Het moment om sleetse retoriek over een ‘geopolitiek Europa’ en ‘strategische autonomie’ om te zetten in daden – met cruciale hulp, ironisch genoeg, van de Verenigde Staten. De meeste Europeanen, ontwaakt uit de droom dat dit continent de oorlog voorbij is, beseffen dat Oekraïne meer en zwaarder materieel nodig heeft en een constante stroom munitie. Meer dan het nu krijgt. De vraag wat Europese landen, met hun relatief kleine legers en beperkte voorraden, meer kunnen doen, blijft urgent. Europese landen zouden bjvoorbeeld ook hun industriële capaciteit kunnen mobiliseren. Berlijn en Parijs hebben, zacht uitgedrukt, hier een kans op een leidersrol laten liggen – met wellicht blijvende gevolgen voor de Europese politiek. Voor politici ligt ook de belangrijke opgave ervoor te zorgen dat Poetin hun burgers niet in de energiearmoede duwt. In veel Europese landen leeft dit besef en worden hiertoe grote staatsinvesteringen gedaan en moeilijke, onorthodoxe besluiten genomen. Nederland lijkt zover nog niet. Poetin zal weer dreigen met escalatie, maar zijn opties zijn beperkter – ook op nucleair gebied – dan de Russische propaganda ons wil doen geloven. Hij denkt dat wij geen ruggegraat hebben, omdat we modern en in vrijheid leven en niet zijn achterlijke KGB-waarden aanhangen. Het is aan ons allen om zijn ongelijk te bewijzen.||https://www.volkskrant.nl/columns-opinie/een-sprankje-hoop-gloort-boven-het-slagveld-maar-europa-moet-bij-de-les-blijven~bb7da082/
2022-09-11||Unieke trilogie van wielrenster Annemiek van Vleuten: na Giro en Tour nu ook winst in Vuelta||In één jaar Vuelta, Giro en Tour rijden, is al voor vrijwel geen enkele wielrenner weggelegd, laat staan ze alle drie winnen. Het lukte de Nederlandse Annemiek van Vleuten, die zondag de Ronde van Spanje voor vrouwen won in Madrid. Het zei haar overigens niets, dit voltooien van ‘de trilogie’, zei ze tegen de NOS. ‘Ik ben zelf nooit zo bezig met rijtjes.’ Ze is vooral trots op haar hele seizoen, waarin ze, op een handvol koersen na, elke wedstrijd won waaraan ze deelnam. De Vuelta, officieel de Ceratizit Challenge, is met slechts vijf etappes veel minder zwaar dan de Giro d’Italia Donne (tien ritten) en de Tour de France Femmes (acht), vond Van Vleuten. ‘De organisatie kan ook beter.’ Ze gebruikte de Spaanse koers vooral om te polsen hoe het met de vorm zat, na het winnen van de belangrijkste etappekoers, de Tour. ‘Dat was een echt op zich staand evenement’, zei ze, geen ‘sideshow’ zoals de Vuelta voor vrouwen, die rondom de laatste van drie weken van die voor mannen was geprogrammeerd. De 22-jarige Belg Remco Evenepoel won overigens die Ronde van Spanje voor mannen, die in Nederland startte. Het is de eerste Belgische zege in een grote ronde sinds Johan De Muynck in 1978 de Giro won. Het vrouwenwielrennen is nog altijd bezig zich te professionaliseren, vindt Van Vleuten. Dat het de goede kant op gaat, bewees voor haar de Tour de France voor vrouwen dit jaar in Noordoost-Frankrijk. ‘Dat was de eerste keer in mijn carrière dat ik echt dacht: wauw, we zijn vertrokken.’ Van Vleuten viert op 8 oktober haar 40ste verjaardag, begon op iets latere leeftijd dan andere rensters met wielrennen en fietste vanaf 2011 een stevige erelijst bij elkaar. Bij de laatste Olympische Spelen won ze de tijdrit en werd ze, mede door een communicatiestoring, niet eerste maar tweede in de wegwedstrijd. Daarvóór werd ze onder veel meer twee keer wereldkampioen tijdrijden en won ze één keer het WK op de weg. Beide wereldtitels nog een keer winnen, staat vanaf 18 september op de planning. Het WK-wielrennen is in Australië, te beginnen met de tijdrit over een week. Giro, Tour en dat WK waren aan het begin van het seizoen de hoofddoelen van Van Vleuten. ‘Ik ga met een lekker gevoel naar Australië’, zei ze zondag een paar uurtjes voordat ze in het vliegtuig stapte. Eventuele vraagtekens over haar vormpeil zijn weg. ‘Ik ben eigenlijk nog wel in mijn Tour de France-vorm.’||https://www.volkskrant.nl/nieuws-achtergrond/unieke-trilogie-van-wielrenster-annemiek-van-vleuten-na-giro-en-tour-nu-ook-winst-in-vuelta~b9a2e25a/
2022-09-11||Het platteland lijkt ontnuchterd, de plattelanders de schaamte voorbij||Hij kwam zelf enthousiast op programmamaker Danny Ghosen afgestapt. Hij was fan van zijn programma. Maar het gesprek liep anders dan de man uit Ter Apel had bedoeld; de scherpe Ghosen wist het gesprek meteen pijnlijk te maken, door de tegen het azc protesterende man er fijntjes op te wijzen dat ook hij ooit een asielzoeker was. Ja, maar Ghosen was een ‘echte’, de asielzoekers in Ter Apel zijn allemaal gelukszoekers die stelen – ‘vind ik’. Met de asielzoekers had hij zelf nog nooit gesproken– ‘ik spreek geen buitenlands’. Hoewel Ter Apel in Groningen ligt, deed zijn accent me behoorlijk denken aan het Twentse accent waarmee ik ben opgegroeid. Hij was typisch het haantje van de vriendengroep, de gangmaker van de kameraden, zoals ik die in elke Twentse voetbalkantine ben tegengekomen. Het binkie dat zegt wat de mannen eigenlijk alleen onder elkaar durven te zeggen en waar de rest dan om grinnikt, omdat zij hetzelfde denken maar zelf te bescheten zijn om het publiekelijk te zeggen. Toch is er een verschil met ruim twintig jaar geleden, toen ik voor het laatst rondliep in de negorij. Het racisme kwam er toen namelijk alleen uit als men zich onbespied waande. Die goede oude tijd, waarin een pilsje nog een gulden kostte en de tukker nog gewoon achterbaks was. Of opging in de massa, waar men in de Twentse supportersvakken rond de millenniumwisseling nog een gezellig ‘Geef die zwarte een banaan’ ten beste gaf, wanneer er een zwarte speler opviel bij de tegenpartij. Dat hield pas op toen FC Twente aan de hand van de Zwitsers-Congolese held Blaise Nkufo uitgroeide tot een topclub en kampioen werd. ‘Nkufo olé’ zong het taalvaardige Twentse publiek – de man heeft er terecht een standbeeld voor gekregen. Maar het racisme en de achterlijkheid zijn er bepaald niet minder op geworden. Het platteland zucht onder een gebrek aan diversiteit. Waar regio’s als Twente, Drenthe en Groningen vroeger een mengelmoes vormden van conservatieve CDA-stemmers en PvdA-stemmende arbeiders, begint alles buiten de Randstad massaal naar populistisch rechts te hangen. Waar mijn Twentse school twintig jaar geleden nog bestond uit timide maar fatsoenlijke ‘boeren’, uitgesproken linkse alto’s en een handjevol kakkers, is de huidige plattelandscultuur angstaanjagend eenvormig. Links is een universeel scheldwoord geworden; er bestaan hoogstens verschillen in hoe rechts men is. Het platteland lijkt ontnuchterd en de plattelanders de schaamte voorbij. Heus, er zullen ook humane Albergers zĳn, er zijn immers ook heus aardige Russen, maar er liepen wel érg veel mensen mee in een Ku Klux Klan-achtige mars met omgekeerde vlaggen. Een mars met verbijsterend veel kleine kinderen bovendien; racisme is tegenwoordig een gezinsuitje. Van een tegenbeweging ontbreekt ieder spoor; in Ter Apel of Albergen betekent opstaan tegen een xenofobe meerderheid tegenwoordig sociale zelfmoord. Zelfs de dominee, leraar, politieman of voetbaltrainer weet de jongeren niet meer te bereiken of te corrigeren. Of erger nog; die ‘begrijpt de onvrede’ en zit zelf in de avonduurtjes de tweets van Thierry, Wierd en Raisa te liken. Extreem-rechts heeft Nederland in de houdgreep en de fatsoenlijken zijn muisstil. Uit onderschatting, maar vooral uit angst. Het fysieke machtsvertoon van trekkers en vlaggen maakt indruk in het toch weinig revolutionaire Nederland. Bovendien legitimeert onze minister-president deze lafheid door nooit eens te gaan stáán voor de rechtsstaat, handhaving en humaniteit, ondanks de evident doodlopende weg van zijn wegduikpolitiek. En dus radicaliseert het platteland, waar volgens de legende noaberschap op één zou staan, vrolijk verder, in de veronderstelling dat men gelijk heeft.||https://www.volkskrant.nl/columns-opinie/het-platteland-lijkt-ontnuchterd-de-plattelanders-de-schaamte-voorbij~b1d5584d/
2022-09-11||Kremlin geeft verlies van provincie Charkiv schoorvoetend toe||Volgens de kaart die zondag werd getoond bij het dagelijkse communiqué over het verloop van Ruslands ‘speciale militaire operatie’ zou alleen een klein gebied ten oosten van de rivier Oskil nog onder controle staan van de Russische troepen. In hoeverre de kaart de werkelijke situatie weergeeft, is moeilijk te verifiëren. Dagenlang onthielden Russische functionarissen zich van commentaar op de groeiende stroom berichten over een Oekraïens tegenoffensief ten oosten van Charkiv. De legerkrant Krasnaja Zvezda zweeg in alle talen en kopte monter dat ‘de tegenstander geen kans op succes’ heeft. De Russische televisie toonde tot en met vrijdag videobeelden van lange Russische legerkolonnes die onderweg zouden zijn richting de strategisch belangrijke stad Izjoem. Ook waren beelden te zien van transporthelicopters die militair materieel afzetten in het open veld, naar verluidt in dezelfde omgeving. Een Russische televisiecorrespondent die de versterkingen ter plekke gadesloeg noemde de situatie ‘zwaar, maar onder controle’. Volgens hem stonden de Russische troepen in Izjoem wel ‘zware dagen’ te wachten. De Russische vertegenwoordiger bij de Verenigde Naties, Vasili Nebenzja, verwees in de Veiligheidsraad de berichten over een snelle Oekraïense opmars naar het rijk der fabelen, daarvan was volgens hem ‘in de verste verten geen sprake’. Intussen zwol op sociale media de stroom berichten over de snelle Oekraïense opmars en de Russische aftocht snel aan, al was het waarheidsgehalte van die berichten niet altijd meteen te controleren. De Oekraïners zouden Koepjansk hebben bevrijd, Izjoem zou zijn gevallen, er zou gevochten worden vlakbij de stad Liman en zelfs zouden Oekraïense militairen zijn gezien in de buitenwijken van Lysytsjansk, het stadje in de provincie Loehansk waar in de zomer zo zwaar om is gevochten. Het noopte het ministerie van Defensie in Moskou zaterdag tot een extra commentaar buiten de reguliere communiqués om. Luitenant-generaal Igor Konasjenkov bevestigde de terugtrekking uit delen van de provincie Charkiv, die volgens hem gepaard was gegaan met ‘afleidingsmanoeuvres’ waarbij duizenden tegenstanders zouden zijn gedood. ‘Voor het verwezenlijken van de doelstellingen van de speciale militaire operatie ter bevrijding van de Donbas is besloten de Russische troepen in het gebied rond Balakleja en Izjoem te hergroeperen’, aldus Konasjenkov. Volgens hem zouden de troepen worden overgebracht naar het front dichter bij Donetsk. Na die ingelaste verklaring bleef het stil, ook op de Russische televisie. Terwijl Russische kolonnes in Oekraïne halsoverkop oostwaarts trokken, was Moskou in de greep van de feestelijkheden rond de verjaardag van de stad, met concerten, vuurwerk en officiële ceremonies waarbij zowel burgemeester Sergej Sobjanin als president Vladimir Poetin een prominente gast was. Op de Russische televisiezenders overheersen als voorheen reportages over slachtoffers van oorlogsgeweld in de ‘volksrepublieken’ Donetsk en Loehansk, naast uitgebreide samenvattingen van Poetins uitspraken op het economisch forum in Vladivostok afgelopen week, massaprotesten en problemen met de energievoorziening in diverse Europese landen. Over burgerslachtoffers elders in Oekraïne wordt nauwelijks bericht. De berichtgeving in de Russische media over de strijd in Oekraïne is vrijwel uitsluitend gebaseerd op de officiële communiqués.||https://www.volkskrant.nl/nieuws-achtergrond/kremlin-geeft-verlies-van-provincie-charkiv-schoorvoetend-toe~b6332edc/
2022-09-11||Hadewych Minis en Bram Suijker winnaars van de Theo d’Or en de Louis d’Or||Hadewych Minis en Bram Suijker zijn de winnaars van de belangrijkste Nederlandse toneelprijzen, de Theo d’Or en de Louis d’Or. Dat is zondagavond bekendgemaakt op het Gala van het Nederlands Theater, de traditionele afsluiting van het Nederlands Theater Festival, in Amsterdam. Bijrolprijzen Colombina en Arlecchino gingen naar Helen Kamperveen voor What Is Love van Theater Utrecht en Dox, en Majd Mardo, voor zijn rol in Age of Rage van Internationaal Theater Amsterdam. Minis (45) kreeg de prijs voor beste vrouwelijke dragende rol voor haar spel in onewomanshow Girls and Boys, in de regie van Daria Bukvić bij Toneelgroep Oostpool. De Nederlandse toneeljury prijst Minis’ grote veelzijdigheid, in deze ‘rollercoaster die halverwege de rit op een afgrond blijkt af te stevenen’. Dit even innemende als ijzingwekkende stuk van Dennis Kelly begint luchtig, om uit te monden in een gruwelijk gezinsdrama. De tekst voert van lichtvoetig cabaretesk spelplezier naar de diepste krochten van de tragedie, en Minis combineert die uitersten schijnbaar moeiteloos. Met haar verwachte bekroning laat zij concurrenten Sien Eggers, Janni Goslinga en Charlie Chan Dagelet achter zich. Bram Suijker (33) mocht de Louis d’Or in ontvangst nemen voor zijn rol als Achilles in de uitbundige theatermarathon Trojan Wars in regie van Noël Fischer bij Het Nationale Theater/HNTjong. Suijker geldt al langer als een van de grootste talenten van zijn generatie, en de jury constateert dat het afgelopen theaterseizoen ‘met recht zijn seizoen mag worden genoemd’, ook dankzij zijn beheerste, onthechte hoofdrol als de getraumatiseerde Billy Pilgrim in Slachthuis Vijf van Theater Rotterdam. De andere kanshebbers voor de Louis d’Or waren Jacob Derwig en Jan-Paul Buijs. Jeugdtheaterspektakel Trojan Wars viel zondag vaker in de prijzen: de voorstelling werd bekroond met een Gouden Krekel voor indrukwekkendste jeugdtheaterproductie, en Carly Everaert ontving de Prosceniumprijs voor haar duizelingwekkend exuberante, genderfluïde kostuumontwerp.||https://www.volkskrant.nl/cultuur-media/hadewych-minis-en-bram-suijker-winnaars-van-de-theo-d-or-en-de-louis-d-or~ba2d2f68/
2022-09-11||Onbekende, stille bureaucraat moet sterke, vocale mensenrechtenwaakhond worden ||Een internationale bekendheid is het bepaald niet, de nieuwe Hoge Commissaris voor de Mensenrechten van de Verenigde Naties. Volker wie? Türk, Volker Türk. Türk? Komt hij uit Turkije dan? Nee, hij is geboren en getogen in Oostenrijk. Bijna zijn hele volwassen leven was de Oostenrijker een VN-bureaucraat. Opererend in het veld in conflictgebieden, of ten kantore in Genève, meestal in dienst van de VN-vluchtelingenorganisatie UNHCR. Geen werk waarmee je als persoon de publiciteit haalt, tenzij je de leiding hebt van de organisatie. In zo’n positie komt Türk nu voor het eerst. Beweerd zou kunnen worden dat het misschien niet eens zo gek is, die onbekendheid. Stille diplomatie kan gebaat zijn met een onuitgesproken profiel. Maar dat is het punt: de Hoge Commissaris voor de Mensenrechten is idealiter geen stille diplomaat. Eigenlijk is het zelfs geen diplomaat. Hij (in het verleden vier maal een zij) is vooral een inspecteur, een waakhond zelfs, die erop toeziet dat de mensenrechten die door de wereldgemeenschap erkend zijn daadwerkelijk worden nageleefd. Óók door grootmachten die soms denken dat ze boven de wet staan. ‘Het enige criterium voor een Hoge Commissaris’, aldus Kenneth Roth, onlangs na dertig jaar opgestapt als directeur van Human Rights Watch, ‘is dat hij bereid is om op principiële wijze onderzoek te doen en ernstige schendingen door regeringen, hoe machtig ook, te veroordelen. Punt.’ Juist daarom klonk bij mensenrechtenorganisaties enige besmuikte kritiek, nadat VN-secretaris-generaal António Guterres had bekendgemaakt Türk te willen benoemen tot opvolger van de Chileense Michelle Bachelet. Een voorstel dat donderdag door de Algemene Vergadering van de VN bij hamerslag werd geaccordeerd. Voorgangers waren bij aantreden al grote namen. Bachelet was oud-president van Chili. Mary Robinson was oud-president van Ierland. Louise Arbour was hoofdaanklager van het Joegoslavië-tribunaal geweest. Navi Pillay was voorzitter van het Rwanda-tribunaal geweest. Maar Türk? Kantoorklerk bij de VN in Genève, oneerbiedig gezegd. Kan hij de ‘sterke en vocale’ mensenrechtenchef worden waarvoor Human Rights Watch had gepleit? Of is hij vooral benoemd als trouwe uitvoerder van de agenda van VN-chef Guterres? Een, inderdaad, brave bureaucraat? Zeker, aan het werk komt ook diplomatie te pas. Regeringen moeten worden gemasseerd om mee te werken aan de VN-mechanismen voor de mensenrechten. Ze moeten toestemming geven (wat niet altijd lukt) om de VN onderzoek te laten doen naar mogelijke schendingen. Maar op zo’n onderzoek volgt altijd een oordeel, en mogelijk een veroordeling. En het is de Hoge Commissaris die daar gewicht aan geeft. Beleefd maar niet per se diplomatiek. Precies dit alles speelt in het dossier dat Türk als eerste op zijn bureau aantreft: Xinjiang. Voorganger Bachelet bezocht de Chinese provincie in mei. Mensenrechtenorganisaties waren ontsteld toen ze op de afsluitende persconferentie nauwelijks iets zei over de onderdrukking van de Oeigoerse bevolking. Maar zie: in haar rapport, gepubliceerd op de dag dat ze afzwaaide, worden de ‘misdrijven tegen de menselijkheid’ in Xinjiang wel degelijk veroordeeld. Nu is China uiteraard boos. Aan Türk dit varkentje op ‘principiële en vocale’, maar toch ook diplomatieke wijze te wassen. Volker Türk komt uit Linz, de derde stad van Oostenrijk, niet ver van het drielandenpunt met Duitsland en Tsjechië. Op het balkon van het stadhuis van Linz had Adolf Hitler het Grootduitse Rijk geproclameerd, na de Anschluss van Oostenrijk bij nazi-Duitsland. Eerder bezocht Hitler er het gymnasium, ruim 75 jaar voordat de in 1965 geboren Türk hetzelfde deed. Aangenomen mag worden dat het besef van de gruwelen van Hitlers naziregime heeft bijgedragen aan de belangstelling voor de mensenrechten die Türk al jong aan de dag legde. Als 15-jarige maakte hij tijdens de les Engels kennis met de Universele Verklaring van de Rechten van de Mens, een document dat hem zo fascineerde dat hij besloot er zijn levenswerk van te maken. Hij ging rechten studeren aan de Universiteit van Linz en schreef vervolgens een proefschrift over het mandaat van de Hoge Commissaris voor de Vluchtelingen van de VN. Na een paar jaar docentschap aan de universiteit kwam hij in dienst van de VN-vluchtelingenorganisatie UNHCR. Daarna is er eigenlijk weinig spannends te vertellen over zijn lange VN-loopbaan, behalve dat hij bij UNHCReen vlekkeloze carrière maakte die hem bracht in spannende, door humanitaire crises getroffen gebieden als Kosovo, Bosnië-Herzegovina en de Democratische Republiek Congo. Ruud Lubbers was er tot 2005 een van zijn bazen. Maar vooral met diens opvolger als Hoge Commissaris voor de Vluchtelingen, de Portugees Guterres, kon Türk het uitstekend vinden. Guterres haalde hem terug naar het hoofdkwartier in Genève en benoemde hem op leidende posities. Op het laatst was hij zelfs plaatsvervangend Hoge Commissaris. Türk is daarom misschien het beste te vergelijken met een van zijn andere voorgangers, Sergio Vieira de Mello (2002-2003). Ook die was gepokt en gemazeld in het VN-apparaat (met name UNHCR), zodanig dat zijn naam al rondzoemde als mogelijk toekomstige VN-chef. In één opzicht is voor Türk te hopen dat de vergelijking niet opgaat. De Mello kwam in 2003 om het leven bij een bomaanslag op het VN-hoofdkwartier in Bagdad.||https://www.volkskrant.nl/nieuws-achtergrond/onbekende-stille-bureaucraat-moet-sterke-vocale-mensenrechtenwaakhond-worden~be984371/
2022-09-11||In een ‘flits’ worden de smeekbedes van De Vries na jaren van geduld gehoord||Zijn monteurs moesten hem aan zijn armen uit de auto trekken, simpelweg omdat ruim anderhalf uur racen in een Formule 1-auto alle spierkracht uit zijn lijf had gezogen. Het was het allemaal waard voor Nyck de Vries, die zondag in Monza sensationeel debuteerde in de Formule 1. Hij scoorde direct twee WK-punten, terwijl hij een dag eerder nog niet eens wist dat hij überhaupt zou debuteren. Het achtbaanweekeinde van De Vries begon met een telefoontje op zaterdag, toen hij in de paddockclub op Monza, het exclusieve gedeelte voor vips, sponsorverplichtingen had. Met enige dwang werd hij verzocht zo snel mogelijk naar Mercedes te komen, het team waar hij reservecoureur is. Eenmaal daar werd hij doorgestuurd naar Williams, dat nauwe banden onderhoudt met Mercedes. Vervolgens kreeg De Vries te horen dat Williams-coureur Alexander Albon kampte met een blindedarmontsteking en niet de laatste training en kwalificatie kon rijden. Bij de briefing voor de training werd hem medegedeeld dat Albon ook de race zou missen, waarna hij wist dat hij zijn eerste Grand Prix ging rijden. ‘Het ging allemaal in een flits’, zei De Vries grijnzend na de race voor de camera van Viaplay. ‘Maar misschien was dat maar goed ook, want daardoor had ik geen tijd om na te denken. Gewoon: go with the flow en je werk doen.’ Het is de stoïcijnse mentaliteit waarmee de 27-jarige De Vries zich de afgelopen jaren op geheel eigen wijze knokte naar de top van de mondiale autosport. Al in de kartsport stond De Vries, afkomstig uit Sneek uit een gezin dat verzot is op racen, te boek als een groot talent. In 2010 werd hij door McLaren gestrikt voor het talentenprogramma. Daar stapte hij begin 2019 op eigen initiatief uit. Hij wilde meer racen en vooral winnen. Daarvoor moest hij het lot in eigen hand nemen, ook al had hij niet als anderen ongebreidelde financiën. Daarmee leek zijn laatste kans op een F1-stoel verkeken. Hij had er vrede mee. De Vries leerde zich wapenen tegen de grillen van de peperdure autosport, waarin een zak geld geregeld meer indruk maakt dan een bak aan racetalent. ‘Het heeft geen zin om je boos te maken om onrechtvaardigheid’, zei hij in 2019 in een interview met deze krant. Zonder een niet te negeren overdaad aan talent, zoals bijvoorbeeld Max Verstappen, is het voor coureurs als De Vries extreem lastig om de koningsklasse te halen. Topteams zijn dan snel buiten bereik en bij de lagere teams is een iets mindere coureur met diepe portemonnee snel interessanter. Hij ervoer het in 2019, toen hij als eerste Nederlander Formule 2-kampioen werd. De coureur die hij versloeg, de Canadese miljardairszoon Nicholas Latifi, kreeg bij Williams wél een stoel. Na zijn vertrek bij McLaren strikte Mercedes De Vries voor een stoel in de volledig elektrische klasse Formule E. In zijn tweede seizoen won hij meteen de titel. Dat maakte indruk binnen Mercedes. Vorig jaar was hij een van de twee reservecoureurs bij Mercedes. Hij kreeg geregeld lof van teambaas Toto Wolff, die zijn inbreng en feedback roemde. Die complimenten zijn gehoord, bleek dit jaar. F1-renstallen zijn vanaf dit seizoen verplicht minimaal één vrije training door een niet-Formule 1-coureur te laten rijden. Liefst drie teams kwamen voor die taak bij De Vries uit: Mercedes (in Frankrijk), Williams (in Spanje) en Aston Martin, waarvoor hij vrijdag trainde in Monza. Om die reden was De Vries al in Italië toen Albon onverwacht wegviel, met zijn F1-debuut tot gevolg. Hij kon zich er amper op voorbereiden en kreeg een auto die was afgestemd op een coureur die een kleine twintig centimeter langer dan hij was. Des te knapper was het daarom dat De Vries direct indruk maakte in de kwalificatie door de eerste schifting te overleven, een zeldzaamheid voor laagvlieger Williams. In de race – die Max Verstappen soeverein won, zijn vijfde zege op rij – liet hij andermaal zien Formule 1-waardig te zijn. Hij overleefde moeiteloos de steevast hectische fase na de start en kon daarna goed meekomen met de auto’s in het middenveld. In de slotfase van de race reed hij op de tiende plek. Dat werd de negende plek na een late uitvalbeurt van McLaren-coureur Ricciardo, goed voor twee WK-punten. Hij werd zo de zestiende Nederlandse coureur die een Formule 1-race reed en de zesde die punten wist te scoren. Maarten van Wesenbeeck, directeur van autosportfederatie Knaf, sprak met gevoel voor understatement van een ‘hartstikke mooi’ weekeinde voor de Nederlandse autosport, waarin voor het eerst twee Nederlanders in één F1-race punten scoorden. Van Wesenbeeck hoopt met De Vries volgend jaar er een Formule 1-uithangbord bij te hebben, als inspiratiebron voor racetalent. ‘Want zonder twijfel hoort hij in de Formule 1', zegt hij. ‘Nyck is heel interessant voor teams. Door zijn titels, maar ook door zijn professionele instelling. Daar blonk hij al in uit in zijn karttijd. Hij was vroeg bezig met zaken als voeding.’ Wie na de race luisterde naar de lyrische woorden van Williams-teambaas Jost Capito over de ‘ongelofelijk kalme en professionele’ De Vries kon tussen de regels horen dat hij zo goed als zeker is van een F1-plek voor 2023. ‘Het is aan hem’, zei Capito bij Viaplay. De Vries gebruikte zijn sensatiedebuut niet om via de media alvast dat zitje op te eisen. Hij weet als geen ander dat garanties niet bestaan in de racerij. ‘Dus ik ben vooral heel erg trots en blij dat ik deze kans met beide handen heb gegrepen’, zei hij.||https://www.volkskrant.nl/sport/in-een-flits-worden-de-smeekbedes-van-de-vries-na-jaren-van-geduld-gehoord~b387bb11/
2022-09-11||Meester van de lange, minutieuze, bedwelmende zinnen, die eigenlijk de Nobelprijs had verdiend||Als er één Spaanse schrijver is die de Nobelprijs had verdiend dan was dat de zondag op 70-jarige leeftijd overleden Javier Marías wel. Hij kreeg hem niet, maar behoorde wel jarenlang tot de favorieten en dat zegt veel over zijn internationale reputatie, die misschien nog wel groter is dan zijn status in Spanje. Daar maakte hij veel vijanden met zijn messcherpe, niets en niemand ontziende ideeën over Spanje die hij ventileerde in zijn wekelijkse column in El País. De laatste keer dat een Spanjaard de Nobelprijs voor literatuur kreeg was in 1989. Die eer viel toen te beurt aan Camilo José Cela, een schrijver die buiten Spanje nauwelijks iets voorstelde. 1989 was ook het jaar waarin Aller zielen verscheen, de roman waarmee de in 1951 in Madrid geboren Marías doorbrak in Spanje. Dat was een kleine twintig jaar nadat zijn debuutroman Los dominios del lobo (De domeinen van de wolf, 1971) was verschenen, die was ontstaan in Parijs. Daar zag de piepjonge Marías in korte tijd zo’n tachtig Amerikaanse films uit de jaren dertig, veertig en vijftig. Op basis daarvan schreef hij een roman die behalve de taal niets met Spanje had te maken. Het verhaal, de personages, het decor: alles was door en door Amerikaans en dat was een statement. Marías wilde geen schrijver zijn zoals Camilo José Cela, die het ‘typisch Spaanse’ (personages, taalgebruik, hebbelijkheden) tot handelsmerk had verheven. Marías bleef jarenlang experimenteren met nieuwe vormen, niet alleen als romanschrijver maar ook als vertaler (Lawrence Sterne, Thomas Browne, Joseph Conrad, Robert Louis Stevenson, William Faulkner). Zo scherpte hij zijn pen en ontwikkelde hij zijn stijl, die in Aller zielen zijn definitieve vorm vond. Daarin vertelde Marías ook voor het eerst een verhaal dat geworteld was in zijn eigen leven: de twee jaar dat hij als gastdocent was verbonden aan de universiteit van Oxford. Aan hilarische momenten geen gebrek in Aller zielen, maar het is geen typische campusroman. In lange, symfonische zinnen verkent Marías niet zozeer de Engelse universiteitsstad als wel de gedachten van zijn alter ego, die aan een enkele visuele indruk of een flard van een gesprek genoeg heeft om zich een gedetailleerde voorstelling te maken van de wereld daarachter. Marías’ naamloze personage ziet de kleine stukken werkelijkheid die zijn aandacht trekken niet alleen tot in het kleinste detail, hij ziet ook verbijsterend veel in die details. Hij interpreteert, veronderstelt en fantaseert erop los, op het obsessieve af. Die manier van denken en schrijven, door Marías zelf omschreven als ‘dwalen met een kompas’, zou niet wezenlijk veranderen na Aller zielen. Al het ‘volwassen’ werk van Marías belichaamt een intense manier van kijken naar de werkelijkheid, die dankzij de schitterende cadans van zijn lange zinnen voor de lezer ook een intense manier van beleven van de werkelijkheid wordt. Voor de verteller van zijn volgende roman Een hart zo blank (1992) zijn de uitgesponnen zinnen en gedachten een strategie om een onbehaaglijke en confronterende waarheid uit te stellen: de rol van zijn vader bij de zelfmoord van een tante van hem. De eerste woorden van de roman zijn bedrieglijk categorisch: ‘Ik wilde het niet weten, maar ik ben te weten gekomen…’ Zo eenvoudig ligt het niet: de verteller wil niet maar toch ook weer wel weten wat er is gebeurd, ook al maken zijn nieuwsgierigheid en de dingen die hij ontdekt zijn leven er niet bepaald eenvoudiger op. In Duitsland werd Een hart zo blank – een van de titels die Marías ontleende aan het werk van Shakespeare – een miljoenensucces nadat literatuurpaus Marcel Reich-Ranicki de roman de hemel in had geprezen in zijn veel bekeken programma Das Literarische Quartett. Dit succes werd moeiteloos gecontinueerd met Denk morgen op het slagveld aan mij (1994), een soort tweelingbroer van Een hart zo blank. Maar met de ‘onechte roman’ De zwarte rug van de tijd (1998) maakte Marías het zijn lezers ineens een stuk moeilijker. Dit was dwalen met een kompas in een veel radicalere vorm: niet, zoals in zijn ‘echte’ romans, aan de hand van een plot (hoe dun ook), maar aan de hand van een meanderende verkenning van de grenzen van feit en fictie naar aanleiding van de vérgaande autobiografische interpretaties van Aller zielen. Ook Jouw gezicht morgen (drie delen: 2002, 2004, 2007) haakt in op Aller zielen. Aan het woord is opnieuw de Spanjaard die in Oxford heeft gedoceerd en die nu na een mislukt huwelijk opnieuw naar Engeland is getrokken, ditmaal om er te gaan werken voor de Britse geheime dienst. De roman opent met de omineuze woorden ‘Men zou nooit iets moeten vertellen’ en dat lijkt ironie te zijn als je bedenkt dat Jouw gezicht morgen zo’n vijftienhonderd pagina’s beslaat. Maar in werkelijkheid verwoordt dit mantra-achtige gebod een paradox die als een rode draad door het werk van Marías loopt: het is misschien beter om te zwijgen en toch spreken we. Spreken of zwijgen: of we nu het een of het ander doen, beide hebben vérstrekkende gevolgen voor ons en voor onze werkelijkheid. Dat is wat Marías’ romans keer op keer laten zien en voelen. Ook weer in De verliefden (2011), waarin hij voor het eerst een vrouwelijke ik-verteller opvoert, in Zo begint het slechte (2014), in Berta Isla (2017) en in zijn vuistdikke zwanenzang Tomás Nevinson (2021), een heuse spionageroman maar dan wel geschreven in die lange, minutieuze, bedwelmende zinnen waarop Marías het patent heeft.||https://www.volkskrant.nl/nieuws-achtergrond/meester-van-de-lange-minutieuze-bedwelmende-zinnen-die-eigenlijk-de-nobelprijs-had-verdiend~bd5418cd/
2022-09-11||AZ benieuwd naar duels met hogere weerstand ||In de slagschaduw van Ajax sluipen AZ en FC Twente door de subtop van de eredivisie. Ze zijn de laatste kampioenen van buiten de traditionele top-3, in 2009 (AZ) en 2010 (FC Twente). Ze moesten hun ambities destijds bijna bekopen met faillissement en doen het anders nu. Slimmer. Simpeler. Soberder, met een gezonde blik op heden en toekomst, met technisch directeuren die de weg weten in voetballand en trainers met reële verhalen. De luchtfietserij is verdwenen uit Alkmaar en Enschede. Het leven in de subtop kan ook mooi zijn, met af en toe een verrassing. ‘Het zal moeten blijken hoe we omgaan met hogere weerstand en hogere intensiteit’, concludeerde trainer Pascal Jansen van AZ, na de 1-1 tegen Twente, een week voor de traditionele topper van Noord-Holland tegen Ajax in Alkmaar. AZ en FC Twente zijn ook twee clubs met een interessante spelersgroep, met sommige voetballers die eens op een hoger niveau zullen of kunnen voetballen. Ramiz Zerrouki bijvoorbeeld, de schitterende middenvelder van FC Twente die alles kan dat een middenvelder behoort te kunnen. Zoals hij met zijn ranke lijf de bal op de lat schoot in de jacht op de verdiende 1-1, geplaatst, met kracht en van afstand, gelardeerd met dat machtige geluid op het aluminium (plok), dat was één van zijn momenten van pure klasse. En dan tegenhanger Tijjani Reijnders bij AZ, stijlvol, met zo’n gracieuze loop, begaafd in zijn traptechniek en met inzicht. AZ is die toch wel wonderlijke club, deels drijvend op de opleiding in Wijdewormer, op slimme, vrij sobere, vaak succesvolle scouting. AZ is tegenwoordig zuinig met het uitgeven van miljoenen, ook als die eerst zijn binnengestroomd, zoals deze zomer met de verkoop van linksachter Owen Wijndal voor tien miljoen aan Ajax. De kleine dribbelaar Myron van Brederode was zondag niet zo op dreef als in eerdere duels, maar hij is pas 19 jaar en geldt als vaardige invaller voor de geblesseerde vedette van de club, Jesper Karlsson. Achterin voetbalt de laatste weken Maxim Dekker mee, slechts 18 jaar, en heel verdienstelijk als linksbenige centrale verdediger, in plaats van de geblesseerde Bruno Martins Indi. Jansen: ‘Ik heb veel respect voor Maxim, hoe hij de laatste vier wedstrijden complementair is aan Sam Beukema. Hij maakt echt goede stappen.’ Gelukkig dat de tweede helft genoeg vertier bood, want tot dan ging het de verkeerde kant op met deze wedstrijd, al was dat niet echt de bedoeling. De spelers raakten verstrikt in het hoge tempo, in de kleine ruimtes. Soms is het dan een straf, voetbal kijken. Je zult FC Utrecht-Vitesse, PSV-RKC en AZ-FC Twente helemaal zien, na elkaar, op een zondag. Al dat voorzichtige voetbal, de mislukte combinaties, de schoten die hoog in de tribunes eindigen, de onbehouwen overtredingen, de afwezigheid van kansen. Nooit kwam er een lekker ritme in de wedstrijd, tot de rust tenminste. In Alkmaar, in het behoorlijk gevulde stadion waar de supporters van FC Twente de hele wedstrijd het hoogste lied zongen, ongeacht wat op het veld gebeurde, bleven de oplevingen bewaard voor de tweede helft. Ze duurden steeds langer, waren allengs mooier en intenser. Zeker als Reijnders de bal beroerde, zoals bij die voorzet in de aanloop naar de 1-0, losjes uit de heupen. De bal werd nog even aangeraakt onderweg en vaardig gecontroleerd door spits Jens Odgaard, die de bal drukte met rechts, zijn iets mindere been. Echt een mooie goal. Eindelijk voldeed de wedstrijd aan de verwachtingen, al trok AZ zich vrij massaal terug voor een thuisclub met ambities, een club die nog ongeslagen is in de competitie, met twee gelijke spelen en vier overwinningen. Goed, het programma was relatief eenvoudig tot nog toe, maar ook in Europa is behoorlijk gepresteerd, al waren ook Tuzla, Dundee en Gil Vicente geen tegenstanders waarvan de goegemeente wakker ligt, en is in de groepsfase van de Conference League gewonnen van Dnipro. Donderdag komt Vaduz op bezoek, de topclub uit Liechtenstein die voetbalt in de competitie van Zwitserland. Slechts heel even leek AZ te winnen van FC Twente, dat verdiend gelijkmaakte, dankzij een heerlijk doelpunt. Ricky van Wolfswinkel raakte eerder al de paal, toen hij om doelman Hobie Verhulst dribbelde en de hoek net te moeilijk was. Kort na de bal van Zerrouki op de lat was daar de 1-1, een schot van de net ingevallen Manfred Ugalde, nadat Joshua Brenet de bal fraai vrijmaakte. Het evenwicht was hersteld, op alle fronten. .||https://www.volkskrant.nl/sport/az-benieuwd-naar-duels-met-hogere-weerstand~b8b672df/
2022-09-11||Charles stapt in voetsporen van zijn moeder, met een lichte hapering||Celia Hall heeft er alle vertrouwen in dat Charles een goede koning gaat worden. ‘Als hij het voorbeeld van zijn moeder volgt, komt alles goed’, zegt de 44-jarige ambtenaar van de burgerlijke stand, vlak bij het paleis van St James waar het aantreden van de 73 jaar oude monarch wereldkundig werd gemaakt. Haar echtgenoot Justin beaamt dit: ‘Hij heeft kunnen leren van de best denkbare lerares, zijn moeder’, weet de staalmonteur, getooid in een shirt van West Ham United. Dat was volgens hem de lievelingsclub van de overleden vorstin. Samen met hun dochtertje Lilly is het echtpaar uit Oost-Londen zaterdagochtend met een bos bloemen op weg naar Buckingham Palace, hopend een glimp te kunnen opvangen van de nieuwe koning en diens oudste zoon William, de nieuwe Prins van Wales. Door de mensenmassa’s en wegafzettingen valt dat nog niet mee. Nu de hekken van het paleis volhangen met bloemen, beginnen de koninklijke parken op de Chelsea Flower Show te lijken. Terwijl de rouwenden stilletjes hun weg zoeken, klinken in de verte vanuit Hyde Park kanonschoten. Deze dreunen volgen op de officiële overdracht van het koningschap. In de Troonzaal is zaterdagochtend een speciale zitting van de Privy Council, de kroonraad. Het is een ritueel dat teruggaat naar de tijd van de Angelsaksen. Wegens ruimtegebrek in het paleis van de nieuwe koning is er maar plaats voor 200 van de 718 leden. De net aangetreden premier Liz Truss is aanwezig, evenals haar zes voorgangers. Ook present is de aanvoerder van ‘His Majesty’s Most Loyal Opposition’, Labourleider Sir Keir Starmer alsmede Nicola Sturgeon, de leider van de Schotse Nationalisten die zonder morren het aantreden van Charles accepteerde. Het Britse koningshuis staat erom bekend dat het op gepaste afstand achter de vooruitgang aanloopt. In 1953 werd na een lang en fel debat binnen de paleismuren besloten om de kroning van Elizabeth II voor het grootste deel rechtstreeks op televisie uit te zenden. Ditmaal was het besluit gevallen om de zitting van de kroningscommissie van de Privy Council rechtstreeks te delen met de bevolking. Woensdag moest een zitting van deze raad, ter gelegenheid van de benoeming van een nieuwe premier, nog worden afgelast omdat Elizabeth te zwak was. Charles is voor het moderniseren van het koningshuis. Zo wil hij de koninklijke familie kleiner maken, naar Oranje-model, en er zijn zelfs geruchten dat hij Buckingham Palace, het werkpaleis, een bestemming wil geven die te vergelijken is met die van het Paleis op de Dam. Het toelaten van televisiecamera’s is echter niet zonder risico, zo blijkt zaterdagochtend. De Britten zijn onovertroffen ceremoniemeesters, maar soms laten ze een steek vallen. Zo is de tafel te klein te zijn voor het document waarop Charles III zijn krabbels moest zetten. Wanneer Charles plaatsneemt staan de inktpot en het doosje met de vulpen in de weg. Wapperend met zijn rechterhand commandeert hij een lakei om de spullen snel weg te halen. Hij is vanzelfsprekend bedroefd en gespannen, maar dit komt niet goed over, althans niet op sociale media. Charles bezit niet de kalmte van zijn moeder. In zijn boek Charles: the man who will be king heeft biograaf Howard Hodgson al eens opgemerkt dat dit koningskind soms driftbuien heeft, wat mede het gevolg zou zijn van zijn rol als publiek figuur, het altijd beleefd zijn en lachen. Na de zitting betreedt de Garter King of Arms het balkon om bekend te maken dat er een nieuwe koning is. Een uur later wordt deze proclamatie herhaald bij de Royal Exchange, de beurs in The City, en een dag later in Cardiff, Belfast, Edinburgh en vele andere steden. Een gebruik dat dateert uit de tijd dat er geen kranten en andere media waren om het nieuws te verspreiden. Deze rituele overdracht is al eeuwen hetzelfde, met als enige verschil dat een massa opgeheven armen met mobiele telefoons nu het uitzicht op de bekendmaking deels hinderen. Ook langs de Mall, de brede boulevard die naar Buckingham Palace leidt, staan vele duizenden koningsgezinde Britten, alsmede talrijke toeristen. Ze zien de Grenadiers voorbij marcheren, gevolgd door Charles die zijn Rolls even laat stoppen om handen te gaan schudden met enkele van zijn onderdanen. Voor het eerst sinds het overlijden van zijn oma laat prins William van zich horen. ‘Ik wist dat deze dag komen zou’, zegt hij in een verklaring. ‘Maar het zal nog even duren voordat de realiteit van een leven zonder oma tot me zal doordringen.’ Ondertussen wordt het draaiboek van Operation London Bridge gevolgd. De Britse vlaggen die sinds het overlijden van de vorstin halfstok hingen, wapperen na de proclamatie weer boven in de mast, maar zullen zondag weer omlaag gaan. Bij de Wellington Barakken trekken de Welsh Guards die de kanonnen schoonmaken bekijks. In Buckingham Palace maakt Charles kennis met ministers. In zijn vorige leven als kroonprins had hij de gewoonte om bewindslieden ongevraagd beleidsadviezen te geven, maar die vrijheid heeft hij nu verloren.||https://www.volkskrant.nl/nieuws-achtergrond/charles-stapt-in-voetsporen-van-zijn-moeder-met-een-lichte-hapering~be3cf694/
2022-09-11||Harde kritiek KNMG op zorgakkoord: ‘doet niets om gezondheidsproblemen op te lossen’||Volgens voorzitter René Héman zou bij een zorgakkoord één ding ‘on-onderhandelbaar’ moeten zijn, en dat is het vooropstellen van de gezondheid van de burger. ‘Dat kan echt beter. Wil je nou zorgen dat de zorg niet overbelast raakt – en dat is wel degelijk aan de hand – dan zou je ervoor moeten zorgen dat mensen niet ziek worden.’ Over het IZA hebben veertien zorgpartijen een half jaar onderhandeld. Het akkoord bevat 135 pagina’s aan afspraken over een hele waaier aan onderwerpen: van meer digitalisering in de zorg tot samenstelling van het basispakket, van de organisatie van de acute zorg tot aan contracten tussen zorgverzekeraars en zorgverleners. Ook preventie van ziekten komt aan bod, maar wordt grotendeels overgelaten aan andere akkoorden en overlegorganen. Onterecht, zegt Héman. ‘Zeker in deze tijd heb je een akkoord nodig dat direct duidelijk maakt dat de gezondheid van burgers voorop staat. We hebben een crisis aan de hand, de hoge inflatie kan als je niet goed oplet vreselijke gevolgen hebben voor eenderde tot de helft van de bevolking. Wij artsen zien direct wat er in de maatschappij gebeurt.’ Volgens de KNMG zou de overheid bij elk beleid dat ze afspreekt in beeld moeten brengen welke gezondheidsgevolgen het met zich meebrengt, het zogeheten ‘health in all policies’. Dat heeft uiteindelijk veel meer invloed op de gezondheid van burgers dan het optimaliseren van de zorg, zegt Héman; goede zorg draagt uiteindelijk maar voor 11 procent bij aan de gezondheid van burgers, blijkt uit onderzoek. In het IZA krijgt het ministerie van Volksgezondheid wel een ‘inspanningsverplichting’ om andere departementen te bewegen de gezondheidseffecten van wetgeving in kaart te brengen, maar dat is te ‘mager’, zegt Héman. ‘We zijn in Nederland al dertig jaar bezig om de gezondheidsverschillen terug te dringen, en ondertussen zijn ze alleen maar groter geworden. Zo effectief is de overheid dus niet. We moeten naar een resultaatsverplichting voor concrete gezondheidsdoelen.’ Als voorbeeld noemt Héman het besluit om de AOW niet te indexeren. ‘We hebben een miljoen mensen in dit land met alleen AOW. Geen indexatie betekent voor hen onherroepelijk mentale en fysieke gezondheidsproblemen, vanwege schulden, energie-armoede of ongezonder eten. De kosten daarvan komen bij de overbelaste zorg terecht, niet bij Economische Zaken. Zoiets moet je vooraf helder maken, pas dan kun je tot eerlijke keuzes komen.’ Bovendien helpt zo’n ‘health in all policies’-verplichting voor een stabiele koers in de zorg, denkt Héman. ‘De politieke prioriteiten veranderen elke vier jaar. Leg je langetermijndoelen vast in de wet, dan biedt dat houvast. In Finland bijvoorbeeld, waar als sinds 2006 health in all policies beleid is, zie je dat er veel stabieler beleid wordt gevoerd.’ Niet alleen bij de KNMG, ook onder huisartsen is onrust ontstaan over het IZA, blijkt uit een ledenpeiling van de Landelijke Huisartsenvereniging (LHV). Bijna drieduizend artsen waardeerden het IZA met een gemiddelde van een 4,5. Op de voor huisartsen belangrijke punten ‘meer tijd voor de patiënt’ en ‘grenzen aan het aanbod van huisartsenzorg’ scoorde het akkoord nog lager. Maandag beslist de LHV of ze het akkoord alsnog zal ondertekenen. Als de huisartsen besluiten het IZA niet te ondertekenen, is dat een gevoelige klap voor de waarde van het akkoord. Zij spelen een cruciale rol in de beweging om meer zorg dichter bij de patiënt te organiseren. Ook de instemming van ActiZ, de branchevereniging van ouderenzorgorganisaties, is nog lang geen gelopen race.||https://www.volkskrant.nl/nieuws-achtergrond/harde-kritiek-knmg-op-zorgakkoord-doet-niets-om-gezondheidsproblemen-op-te-lossen~bb3fed40/
2022-09-11||Robbie Williams: ‘Het werken aan dit album bracht me terug naar vrij zwarte jaren in mijn leven’||Een jaar of drie geleden, toen de wereld nog niet van covid-19 had gehoord, kreeg Robbie Williams een mailtje van zijn manager. ‘Robbie, je bent over een paar jaar 25 jaar actief als soloartiest. Daar moeten we wat mee doen.’ Nu, in de nazomer van 2022, is het zover en verschijnt het dertiende studio-album van Williams, XXV. Daarop zingt hij zijn grootste succesnummers opnieuw, evenals enkele nieuwe nummers, begeleid door het Nederlandse Metropole Orkest onder leiding van inmiddels honorair dirigent Jules Buckley. ‘Ik zou willen dat ik het zelf had bedacht, maar het idee kwam van mijn management’, zegt Williams via Zoom vanuit Genève, waar hij op ‘een soort vakantie’ is. ‘Jullie hebben een fantastisch orkest, dat bovendien een stuk goedkoper is dan Britse of Amerikaanse orkesten’, zegt hij met een grote grijns op zijn gezicht. Het idee vond hij mooi, maar echt fijn vond hij het opnameproces niet. Het album werd in april 2021 opgenomen, midden in coronatijd. Het orkest, dat voor deze gelegenheid werd uitgebreid tot zeventig muzikanten, kon op veilige afstand van elkaar in de studio in Hilversum spelen, maar Williams moest zijn zang apart in Londen opnemen. ‘Guy Chambers begeleidde mijn zangpartijen. Hij is al 25 jaar mijn muzikale steun en toeverlaat, met hem schreef ik mijn grootste hits. Maar wat heeft die gast het me moeilijk gemaakt. Hij hoorde dingen die alleen een hond kan horen. Een liedje opnieuw inzingen is leuk, maar dertig keer is echt te veel. Poeh, het zweet breekt me weer uit als ik eraan terugdenk. Maar ik ben uiteindelijk apetrots op dit album. Het voelde als een goede manier om weer een band op te bouwen met mijn oude werk, en het is wellicht een manier waarop een nieuwe generatie er kennis van kan nemen.’ Het idee om zijn grootste hits, zoals Angels (1997), Rock DJ (2000), Feel (2002), Come Undone (2003) en Candy (2012), opnieuw op te nemen, beviel Williams omdat iedereen best mag horen dat hij veranderd is. ‘Mijn stem is anders, die is wat zwaarder en rafeliger geworden, maar ik ben ook een ander mens dan in 2000. Het was fijn om als bijna 50-jarige liedjes van een half leven geleden opnieuw te mogen interpreteren. Ik denk dat vooral die oude hits nu beter gezongen worden, nu ik een volwassen kerel ben met meer levenservaring dan het broekie dat ik toen was.’ En vooral een kerel die een stuk gelukkiger is en blijer in het leven staat dan twintig jaar geleden, voegt hij er snel aan toe. ‘Ik ben ter voorbereiding echt goed in mijn oude werk gedoken. Veel meer dan ik deed als ik ging optreden, toen zingen toch op de automatische piloot ging. Ik weet waar het publiek het overneemt en het hardst begint te joelen. Nu ben ik echt goed gaan luisteren en dat bracht me terug naar vrij zwarte jaren in mijn leven. Ik was succesvol, maar niet gelukkig, en werd altijd gedreven door onrust. Altijd maar bezig een soort bodemloze put zo snel mogelijk te willen vullen.’ Die bodemloze put is zijn aangeboren verslavingsdrang. ‘Daar kom je nooit vanaf, die put is er ook nog steeds, alleen gooi ik er geen ongezonde middelen meer in, maar vul ik het rustiger aan met andere en gezondere dwangmatigheden, zoals werk.’ Het mag raar klinken voor een man die zo’n 80 miljoen platen heeft verkocht en niets meer te bewijzen heeft, maar elke dag als Williams wakker wordt, denkt hij: ‘Oké, 24 uur te gaan vandaag, ik moet aan de slag. Wat ik in het verleden heb bereikt, telt niet mee. Ik moet vooruitkijken.’ Zo is hij opgevoed, zegt hij. Een jongetje uit Stoke-on-Trent, die geen enkele zekerheid over de toekomst had. ‘Altijd onderweg van niets naar iets. En zo voelt het nog altijd. Nooit rust, nooit tevreden.’ En dan word je aan het eind van je tienerjaren succesvol met de boyband Take That – en wil je er eigenlijk snel weer uit, wat Williams in 1995 ook deed. ‘Ik wilde het echte rock-’n-roll-leven in, niet dat keurige jongetje zijn dat het bandimago vereiste.’ Na een paar losbandige jaren kreeg Williams daar ook weer genoeg van en begon hij als soloartiest. ‘Dat liep al snel uit de hand. Let Me Entertain You en Angels werden knoeperds van hits. Voor ik het wist, was ik een stadionvullende popster.’ Doel bereikt toch, zou je zeggen? ‘Ja, alleen zat ik toen dus niet zo in elkaar. Nu kan ik het wel, dat deurtje in me openzetten en wat liefde en respect van het publiek binnenlaten. Vroeger niet. Als iemand iets aardigs tegen me zei, dacht ik: wat moet die van me? Het is wat ik de ‘Britse ziekte’ noem: iemand prijst je kwaliteiten, en dan trek je die zelf – typisch Brits – in twijfel. Ik lijk daar nu pas een beetje van genezen. ‘Natuurlijk, ik verkocht al snel miljoenen platen, en dat was mooi. Succes was het probleem ook niet zozeer, beroemd zijn wel. Roem is een destructief gevolg van succes. De kick die succes mij gaf, werd tenietgedaan door de gevolgen. Ik weet zeker dat als ik in Amerika ook was doorgebroken en beroemd was geworden, ik nu niet met jou dit gesprek had kunnen voeren. Ik had dat domweg niet overleefd.’ Het soort roem dat Robbie Williams rond de eeuwwisseling in Europa had, was gekmakend, zegt de zanger nu. ‘Het was van eenzelfde orde die Michael Jackson tot waanzin dreef. Daarom ben ik naar Los Angeles gevlucht. Niet om het te gaan maken, maar juist om te ontsnappen aan de gekte hier. In LA kon ik in alle anonimiteit leven, ook al zat ik daar in een kast van een huis. In Amerika kon ik Bruce Wayne zijn terwijl ik in de rest van de wereld Batman was. En al was ik daar alleen, ik voelde me in Londen met 24-uursbeveiliging nog veel eenzamer.’ Williams denkt achteraf dat het ook in Amerika best had kunnen lukken. ‘Er waren aanbiedingen genoeg. Al die talentenshows met hun jury’s wilden me wel hebben, maar ik zei overal nee tegen. Daar heb ik soms best een beetje spijt van, want het lijkt me erg leuk om te doen, zo’n The Voice. Maar nu willen ze me vast niet hebben en zal ik mijn eigen talentenshow moeten uitvinden. Ja, dat is wat ik wil, Jan the Mole worden, of hoe heet die mediatycoon van jullie? O ja, John de Mol.’ Robbie Williams is in een vrolijke bui, maakt grapjes en lijkt lekker in zijn vel te zitten. ‘Vijftien jaar geleden had ik dit soort gesprekken nooit gevoerd. Dan deed ik mijn promorondjes langs de tv-zenders en een concert in een te kleine zaal om aandacht te vestigen op de ‘nieuwe Robbie Williams’. Ik had vooral geen zin om over mezelf te praten.’ Over de jaren van depressies, angststoornissen, verslaving en drugs en alcohol. ‘En alles wat me bijna voorgoed in die bodemloze put deed verdwijnen. Ik drink al 22 jaar geen alcohol meer en gebruik al meer dan 15 jaar niets gevaarlijks meer.’ Het was zijn huwelijk in 2007 met de Amerikaanse actrice Ayda Field dat hem uiteindelijk gered heeft, zegt Williams. ‘Zij wist als eerste het pantser dat ik om me heen had gebouwd door te prikken. Eerst een klein gaatje, waar langzaam steeds meer liefde in kon doorsijpelen. Toen vijf jaar later Teddy werd geboren, veranderde mijn kijk op de wereld pas echt. Ja, alsof ik het licht zag.’ De angst dat het krijgen van een kind hem een verantwoordelijkheid zou geven die hij niet aankon, sloeg 180 graden om. ‘Ineens voelde ik wat de zin van mijn leven was. We hebben nu vier kinderen van 2, 4, 7 en 9 jaar en alles wat ik doe is voor hen. Als ik werk, is dat voor mijn kinderen. Nee, mijn muziek zegt ze niks, maar ik voel bij de oudsten dat ze trots op me zijn, en dat alleen al is een reden om elke morgen blij op te staan.’ En ja, dat is best een nieuw en vooral fijn gevoel voor Williams, die diverse momenten heeft gedacht er maar mee te stoppen. ‘In 2006 had ik een artistiek dieptepunt bereikt. Mijn soul brother Guy Chambers was weg en ik wilde graag een actueel klinkende popplaat maken. Maar alles aan Rudebox klonk geforceerd.’ Toch lijkt Williams ook na de terugkeer van Chambers niet meer de successen van weleer te hebben geëvenaard. Maar daar zit hij niet mee. ‘Nee, ik heb niet echt meer iets te bewijzen. Ik heb lol in het creatieve proces. Best gek, want ergens ben ik aartslui. Ik weet wel dat ik als jongetje gitaar wilde leren spelen, maar gewoon het geduld niet kon opbrengen om te studeren. Dat obsessieve oefenen wat klasgenoten wel deden, was niks voor mij. Ik omring me liever met goede mensen zoals Guy en ga dan samen aan de slag. Ik heb al jaren hetzelfde team om me heen en voel me erg ongemakkelijk tussen mensen die ik niet ken. Dat was ook iets dat ik langzaam moest doorkrijgen, dat ik gewoon geen sociaal dier ben.’ Met veel interesse en vooral bewondering volgt Williams de verrichtingen van zijn landgenoot Harry Styles. ‘De overeenkomsten zijn talrijk. Ook hij zat in een succesvolle boyband, One Direction, maar lijkt als soloartiest nog veel beroemder te worden. Hij heeft alle sterkwaliteiten en een megawatt persoonlijkheid, is knap en zingt geweldig. Ik zie aan hem dat hij veel gelukkiger is en beter met zijn roem kan omgaan dan ik destijds. Ja, ik ben fan van Harry Styles.’ Verder luistert Williams naar wat ‘mijn YouTube-algoritmen me aanraden’. Hij noemt de indieband Wet Leg, neo-punkband Idles en de Amerikaanse popzusjes van Haim als favorieten. ‘Maar het lijkt me allemaal van voorbijgaande aard. Leuk voor het moment, meer niet. Harry is zo iemand die blijft en ik hoop met mijn kinderen ook lang van hem te blijven genieten. Echt inspirerend, zo’n jongen. Hij heeft alles en lijkt nog gelukkig ook.’||https://www.volkskrant.nl/cultuur-media/robbie-williams-het-werken-aan-dit-album-bracht-me-terug-naar-vrij-zwarte-jaren-in-mijn-leven~b589c467/
2022-09-11||Onderzoek wijst uit: de Gouden Koets is ook een Surinaamse Koets||Uit wetenschappelijk onderzoek, dat maandag in Amsterdam wordt gepresenteerd, is namelijk onomstotelijk komen vast te staan dat het beeldbepalende bladgoud op de koets afkomstig is uit Suriname. Preciezer nog: uit een goudmijn aan de Surinamerivier, nabij de Brownsberg, in de regio Brokopondo. En niet uit Zuid-Afrika, zoals een andere optie was. Tussen 2015 en 2021 werd de Gouden Koets geheel gerestaureerd. Het rijtuig was een geschenk aan koningin Wilhelmina bij haar inhuldiging in 1898. Toen de herstelbeurt klaar was, maakte koning Willem-Alexander bekend dat hij net als in de jaren voordien op Prinsjesdag in de vervangende Glazen Koets zou blijven rijden. De afbeelding ‘Hulde der Koloniën’, met inwoners uit toenmalige koninkrijksdelen in onderdanige posities, had de Gouden Koets maatschappelijk omstreden gemaakt. Wel kon het publiek met eigen ogen zien wat de restauratie had opgeleverd. Een tentoonstelling in het Amsterdam Museum over de geschiedenis van de Gouden Koets eindigde op de binnenplaats met de presentatie van het rijtuig in een doorzichtige behuizing. Sinds de sluiting van de expositie in februari dit jaar is de Gouden Koets terug in de koninklijke stallen in Den Haag. In de begeleidende catalogus schreef Annemarie de Wildt, conservator van het museum, dat de herkomst van het bladgoud tijdens de restauratie niet was vastgesteld. De klassieke manier om erachter te komen, door aankoopbonnen te traceren, liep dood, aangezien archieven door brand verloren zijn gegaan. De Wildt vroeg zich af of chemisch onderzoek uitkomst zou kunnen bieden. Het antwoord is ja. De Wildt zocht contact met de Rijksdienst voor het Cultureel Erfgoed en de faculteit Aardwetenschappen van de Vrije Universiteit. Een onderzoeksteam slaagde erin goud uit het dak van de koets te vergelijken met monsters negentiende-eeuws goud die in museum Naturalis worden bewaard. Daar waren complexe bewerkingen voor nodig (goud heeft per regio een geochemische vingerafdruk, een soort dna), die maanden in beslag namen. Hieruit kwam vast te staan dat het goud op de koets niet afkomstig is uit Zuid-Afrika, waar Nederland van oudsher sterke banden mee had, maar uit de kolonie Suriname. Dat komt overeen met de claim van de bouwers van de koets dat het rijtuig het hele toenmalige koninkrijk representeerde. De Wildt: ‘Het is mooi dat met technieken die pas sinds kort beschikbaar zijn nu zo’n historische vraag kan worden beantwoord.’ Het Amsterdam Museum heeft ook laten peilen wat er met de Gouden Koets moet gebeuren. Die moet niet achter gesloten staldeuren blijven, vindt het publiek, maar zichtbaar zijn. Hoe en waar, daarover blijven de meningen verschillen.||https://www.volkskrant.nl/nieuws-achtergrond/onderzoek-wijst-uit-de-gouden-koets-is-ook-een-surinaamse-koets~bbd695c1/
2022-09-11||Het spel is even van ondergeschikt belang bij FC Utrecht en Vitesse||De excuses klonken overal in de catacomben na afloop van FC Utrecht-Vitesse. Vooral bij de thuisploeg schaamden ze zich een beetje voor het spel, dat niet om aan te zien was. Maar wat valt er te verwachten van twee ploegen, die elk meer dan tien nieuwe spelers hebben? FC Utrecht heeft ook nog een nieuwe coach en speelt met een nieuw systeem. Meer dan de helft van de basis bestond zondag uit nieuwelingen. ‘Maar zij hebben daar natuurlijk ook last van’, erkende de net bij Utrecht teruggekeerde Jens Toornstra. ‘Voor hun was het ook een moeizame wedstrijd, denk ik.’ Vitesse heeft nog wel dezelfde coach, maar verder is het zoeken met een loep naar vertrouwde gezichten. De aanvoerder is weg en met hem vertrok vrijwel de hele verdediging. Ook de topscorer liet geen andere aanvallers achter. Het is het lot van veel clubs in de eredivisie, ook voor subtoppers als Utrecht en Vitesse. Weinig clubs kunnen het zich veroorloven om spelers niet te verkopen als een mooi bedrag wordt geboden. En veel voetballers zien de Nederlandse competitie slechts als een springplank. Neem het ze eens kwalijk dat ze verder willen kijken dan de eredivisie, maar rustig aan een ploeg bouwen is er dan niet meer bij. Bij Vitesse liepen Riechedly Bazoer, Danilho Doekhi, Eli Dasa, Loïs Openda en Jacob Rasmussen gratis de deur uit. Vervangers zoeken is niet makkelijk als de club net in de verkoop is gezet door de Russische eigenaar, het onzeker is of hij de slordige 150 miljoen euro terug wil die hij erin heeft gestopt en onderhandelingen met andere partijen niet willen vlotten. Vitesse-coach Thomas Letsch zegt niettemin dat hij tevreden is over zijn selectie. Uit de eerste drie wedstrijden had Vitesse nog maar 1 punt gehaald, maar daarna kreeg hij er nog talentvolle huurlingen bij. Met de Polen Bartosz Bialek (Wolfsburg, 20 jaar) en Kacper Kozlowski (Brighton, 18) en de Duitse Kroaat Gabriel Vidovic (Bayern München, 18) erbij won Vitesse in Groningen de eerste wedstrijd van het seizoen. Tegen Utrecht kwam de ploeg nauwelijks in problemen. Twee verdedigers botsten ongelukkig tegen elkaar aan, daardoor werd er verloren, maar deze ploeg gaat heus wel punten pakken. Letsch speelt zoals hij is gewend met vijf verdedigers, de creativiteit van Bazoer wordt achterin gemist, maar voorin weten de drie nieuwelingen elkaar al aardig te vinden. De onzekerheid over de nieuwe eigenaar is bovendien weg en is vervangen voor onzekerheid over wat de nieuwe eigenaar precies van plan is. The Common Group uit Amerika is nieuw in het voetbal, Leyton Orient FC uit Londen en het Belgische Patro Eisden Maasmechelen horen er sinds vorig jaar bij. Het is de bedoeling dat er na Vitesse nog meer clubs zullen volgen. Verder is over de plannen nog weinig bekend. Ja, de nieuwe eigenaar Coley Parry is dol op data, en denkt dat hij op die manier geld kan verdienen. Door spelers op te leiden of beter te maken. Zoals iedereen eigenlijk probeert, de kunst is om het slimmer te doen dan alle anderen. Ook in Utrecht slagen ze daar weleens in. Quinten Timber kwam voor niets over uit de Ajax-jeugd en vertrok deze zomer voor 8 miljoen euro naar Feyenoord. Toestanden met buitenlandse eigenaren kennen ze er niet, want de aandelen zijn al jaren in handen van miljonair en überfan Frans van Seumeren. Ook in Utrecht zullen ze vast met data werken, daar ontkomt niemand meer aan in het voetbal, maar Van Seumeren lijkt zich daardoor niet altijd te laten leiden. ‘Ik wilde een baas en jongens met karakter’, zei hij tegen RTV Utrecht over de nieuwe trainer Henk Fraser en de vele wisselingen. Vorig jaar vond hij het maar slappe hap. ‘Gewoon vechten, jongens die ervoor gaan. Daar is ook op geselecteerd.’ Met die bril op zou je Utrecht-Vitesse nog als een puike partij kunnen zien ook. ‘We verliezen heel veel ballen, op de gekste momenten’, zei Toornstra. ‘Maar als team hebben we wel goed verdedigd vooral en hard gewerkt.’ Drie nieuwelingen waren bovendien betrokken bij de enige goal, die in de 84ste minuut toch nog viel. Sean Klaiber gaf de voorzet, Toornstra stond vervolgens dermate hinderlijk in de weg, dat twee Vitesse-verdedigers het aan de stok kregen met elkaar, waarna de bal voor de voeten viel van Bas Dost, die vakkundig inschoot. Acht punten, achtste plek, dat geeft wat lucht. ‘Momenteel moeten we met iedere overwinning blij zijn’, vond Toornstra, ‘vooral in de fase waarin we nu zitten. Dan is het spel even van ondergeschikt belang. Maar dat het beter moet, is duidelijk.’||https://www.volkskrant.nl/sport/het-spel-is-even-van-ondergeschikt-belang-bij-fc-utrecht-en-vitesse~b35a92d3/
2022-09-11||De lange, hobbelige weg naar groener vervoer loopt via deze raffinaderij op de Maasvlakte||Een van de voordelen van het hebben van een eigen industriecomplex is dat je zelf de straatnamen mag verzinnen. Dus heet de klinkerweg waarlangs gebouwd wordt aan een nieuwe installatie voor biokerosine ‘Weg naar de toekomst’. Die weg naar de toekomst loopt via biobrandstoffen, denken ze bij Neste. Het van oorsprong Finse olieconcern heeft zich de afgelopen decennia ontwikkeld tot wereldmarktleider op het gebied van biobrandstoffen. Deze zijn, zo is de vaste overtuiging van de onderneming, een van de oplossingen voor duurzaam en klimaatvriendelijk transport. Neste pakt het groots aan. Op de Maasvlakte staat de grootste bioraffinaderij van Europa, waar jaarlijks 1,4 miljoen ton hernieuwbare brandstof en basisproducten voor de chemie wordt geproduceerd. Deze zomer kondigde Neste een investering van 1,9 miljard euro aan om de capaciteit op te voeren naar 2,7 miljoen ton, waarvan straks 1,2 miljoen ton biokerosine die moet helpen de luchtvaart te verduurzamen. Het concern groeit hard: toen Bart Leenders, wereldwijd verantwoordelijk voor de productie van hernieuwbare producten, dertien jaar geleden bij Neste begon, was de productielocatie aan de Maasvlakte weinig meer dan een zandvlakte en wat betonnen funderingen. Twee jaar later draaide de fabriek, en inmiddels is het geheel uitgegroeid tot een raffinaderij zoals er talloze zijn in het Botlekgebied: dikke pijpleidingen, torenhoge krakerkolommen, reusachtige drukvaten en opslagtanks, en een eigen haven waar tankschepen grondstoffen aanvoeren en brandstoffen afvoeren. Ogenschijnlijk is er weinig verschil met de installaties die overal in het havengebied te zien zijn. Maar de processen binnen in de sissende installaties verlopen wel degelijk anders: Neste gebruikt geen ruwe olie, maar dierlijke afvalvetten, afgewerkt frituurvet en andere reststoffen uit voedsel- en cosmetica-industrie. ‘Hun afval is voor ons een prima grondstof’, zegt Leenders. Het bedrijf werkt ook aan methoden om afval uit vetputten te gebruiken. Doordat de grondstoffen van Neste een biologische oorsprong hebben, stelt het concern dat ze CO2-besparingen van 80 tot 90 procent bereiken. ‘Dankzij onze technologie kunnen fossiele grondstoffen in de grond blijven’, zegt Leenders. ‘We maken gebruik van de koolstof die al in het systeem zit en willen er zo min mogelijk aan toevoegen.’ Niet iedereen is het daarmee eens: organisaties als Milieudefensie en Transport & Environment zeggen dat Nestes gebruik van onder meer palmolie leidt tot ongebreidelde houtkap en verlies aan biodiversiteit, en dat de herkomst van veel bronnen onduidelijk is. Het concern werpt tegen dat het altijd transparant is geweest over de (gecertificeerde) herkomst van zijn palmolie en dat het volgend jaar stopt met het gebruik ervan. Milieudefensie kon afgelopen week nog niet reageren op dit besluit. De grondstoffen die nu per tanker worden aangevoerd, zijn olieachtige vloeistoffen in kleuren variërend van dieprood tot het goudgroen van olijfolie. Vanaf de aanlegsteiger worden ze opgeslagen in enorme tanks, om vervolgens naar de voorbehandelinstallaties te worden getransporteerd, die er verontreinigingen uit halen die schadelijk zijn voor de katalysatoren in de raffinage-installatie. Het uiteindelijke product is een waterachtige vloeistof die als biodiesel (zogenoemd hvo) wordt verkocht aan klanten uit de transportsector. Verder heeft Neste in Nederland ongeveer 120 tankstations waar automobilisten biodiesel kunnen tanken. Volledig klimaatneutraal is deze diesel niet. Dit komt vooral door het gebruik van waterstof. Die is geproduceerd uit aardgas, een proces waarbij veel CO2 vrijkomt. ‘We zijn bezig het aandeel grijze waterstof te verlagen’, zegt Leenders. Een deel van de CO2 zal straks worden opgeslagen onder de zeebodem. Hiernaast werkt het concern aan de productie van groene waterstof, uit duurzame elektriciteit. Op het terrein worden zes electrolysers gebouwd voor een eerste pilotinstallatie. Omdat er voorlopig nog niet genoeg groene stroom is, zal het nog wel even duren voor deze route grootschalig kan worden toegepast. De elektrolyse-installatie die er nu staat, is de eerste in de Rotterdamse haven, zegt Leenders. Maar de capaciteit is beperkt: ze kan aan ongeveer 1 procent van Nestes waterstofbehoefte voldoen. Over tien tot vijftien jaar moet alle waterstof duurzaam zijn en dan is de biobrandstof goeddeels CO2-vrij, zegt Leenders. Is de fabriek die nu gebouwd wordt over vijftien jaar niet overbodig? Europa wil vanaf 2035 een verbod op verbrandingsmotoren in nieuwe personenauto’s, mogelijk gevolgd door trucks. Wat moet Neste dan met zijn biodiesel? ‘Als we bang zouden zijn dat er geen vraag was naar onze brandstof, zouden we nu geen twee miljard investeren’, zegt Leenders. De productie zal in de loop der tijd ook langzaam verschuiven van diesel naar biokerosine. ‘In de luchtvaart zal nog lange tijd vraag blijven naar vloeibare brandstoffen, omdat langeafstandsvluchten op batterijen voorlopig niet mogelijk zijn.’ Ook zal Neste steeds meer grondstoffen leveren aan de chemie, die ook moet verduurzamen. En hoe zit het met de grondstoffen? Als de wereld straks overstapt op kunstmatig vlees, zal de aanvoer van dierlijke vetten mogelijk stokken. Waar draait de fabriek dan op? In de toekomst wil het bedrijf ook afvalplastic gaan gebruiken als grondstof, zegt Leenders. Via een chemisch proces kan elke soort plastic worden omgezet naar een basisolie die kan dienen als voeding voor bestaande raffinaderijen. ‘Het volume is nu nog niet zo groot, maar we zetten er serieus op in met onze strategie en technologie.’ We hebben gezamenlijk een enorme klimaatuitdaging, zegt Leenders. ‘Dus alle koolstof die we in de aarde kunnen laten, moeten we daar laten. En laten we vooral alle oplossingen gebruiken die er zijn en zoveel mogelijk samenwerken.’||https://www.volkskrant.nl/nieuws-achtergrond/de-lange-hobbelige-weg-naar-groener-vervoer-loopt-via-deze-raffinaderij-op-de-maasvlakte~bebc5566/
2022-09-11||Rusteloze waarheidszoeker die filosofische debatten organiseerde in Amsterdamse nachtleven||Omringd door zijn getrouwen lag hij gewikkeld in linnen op de baar. Iedereen was stil. Geen toespraken. Er werd wierook gebrand en naar zeegeluiden geluisterd. Precies zoals hij het had gewild. Victor Hugo van Schenkhuysen was een aantrekkelijke, mooie man, iemand die grote diners bereidde om met anderen te kunnen filosoferen over het leven, en die dan zelf enkel een bordje rijst nam. Een Oosterse asceet, beleefd, voornaam. Een verwoed tennisspeler die ook buiten het speelveld geen angst kende en zijn mening zelden inslikte voor een andere. Hij was een man die zich niet gemakkelijk in zijn ziel en verleden liet kijken. Een rusteloze waarheidszoeker en levensgenieter, zei hij ooit over zichzelf. Vrienden typeerden hem in een oorkonde als: ‘Vriend van koningen en bedelaars. Beschermheer van verstoten miljonairs en berooiden. Parelvisser en kruidenmenger. Culinair en filosofisch grootmeester.’ ‘Hij voelde zich nergens thuis, maar redde zich overal’, zegt Marita van Onna, zijn partner sinds 40 jaar. Autonoom en onafhankelijk wilde hij zijn. Nooit wist ze wie hij ’s avonds mee naar huis bracht. ‘Ik trouw niet en ik wil geen kinderen’, zei hij tegen haar toen ze hem als 20-jarige ontmoette. ‘Hij paste zich aan, maar zich binden wilde hij niet. Het leven is altijd nu, zei hij.’ Van Schenkhuysen werd in 1948 geboren in Bandung. Zijn vader was een Nederlandse accountant, die tijdens de Japanse bezetting als dwangarbeider te werk werd gesteld aan de Birma-spoorlijn. Zijn moeder was een Thaise, vermoedelijk van koninklijken bloede. Victor groeide op in Thailand en kreeg daar les op internationale scholen. Maar toen hij 18 jaar werd, moest hij het leger in. Thailand zat midden in de Vietnamoorlog, waar de Koude Oorlog tussen de grote machten werd uitgevochten. Victor haatte het tegen andere oosterlingen te vechten. De verschrikkingen waren zo heftig dat hij uit het leger deserteerde en afreisde naar het land van zijn vader. Hij belandde in Groningen waar hij economie en internationaal recht ging studeren. Het waren eenzame jaren. Nederland ontving hem kil, over zijn oorlogservaringen kon hij niet praten en voor zijn moederland Thailand was hij persona non grata. Hij stortte zich op de westerse cultuur, waarvan hij bij aankomst niets begreep. Hij dronk de westerse cultuur in, las alles, de bijbel, de Koran, de Talmoed en andere heilige geschriften en laafde zich aan schrijvers en kunstenaars. ‘Het westen staat met zijn rug naar de toekomst en het aangezicht naar het verleden’, zei hij altijd, vertelde zijn goede vriendin Yolanda Bosman. De kost verdiende hij met banen in de financiële sector zoals de bankenwereld, als bemiddelaar bij de Verenigde Naties en lange tijd als financieel adviseur van Nigerian Airlines. Nederland leerde hem kennen in het Amsterdamse nachtleven. In cafés als Richter en Hoppe sloot hij zich aan bij wetenschappers en kunstenaars, mensen die hem in zijn ogen iets hadden te vertellen. ‘Het leven is eten, drinken en beminnen der schone kunsten’, zei hij vaak. Hij organiseerde bijeenkomsten, zoals ‘Kunstenaars Kiezen Kunst’ in 1987 voor financiële steun aan kunstenaars. Hij richtte het platform Ecce Homo en later de stichting Sociëteit Amsterdam en de Rest van de Wereld, waar hij filosofische avonden organiseerde die evengoed over Socrates gingen als over vriendschap. Het meest spraakmakend waren de filosofendiners in sociëteit De Kring, waar vaak tientallen mensen aanschoven. In 2016 werd hij getroffen door longkanker. Hij genas op wonderbaarlijke wijze daarvan, totdat een jaar geleden zijn slokdarm aangetast raakte. Hij onderging het met rust en gelatenheid. Er restte nog slechts één wens: terug naar huis, naar Thailand. Het kwam er niet meer van. Hij overleed op 24 juli. Zijn as zal in Thailand door familie en vrienden worden verstrooid.||https://www.volkskrant.nl/mensen/rusteloze-waarheidszoeker-die-filosofische-debatten-organiseerde-in-amsterdamse-nachtleven~b20ce0fe/
2022-09-11||De publieke omroep verwart kijkcijfers met kwaliteit||Toen ik honderd jaar geleden bij de VPRO werkte, werd er schaterlachend verteld dat ze bij andere omroepen belang hechtten aan kijkcijfers. De vrijzinnig protestanten keken niet alleen op de cijfers neer, ze wísten niet eens hoeveel mensen er naar hun programma’s hadden gekeken. Dat beweerden ze in ieder geval. Zelfs mensen die uitermate populaire uitzendingen maakten, hadden het nooit over de kijkcijfers. Dat vonden ze ordinair. Ze waren daar dan ook een tikkeltje arrogant. Maar prettig was het ook. Er was bij die omroep geen baas te vinden die de medewerkers op slechte cijfers aansprak. Waar hadden ze het dan wel over? Over de kwaliteit van de programma’s. Of ze goed in elkaar zaten, mooi waren gedraaid, interessant of spannend waren, tot nadenken stemden, iets nieuws vertelden – noem maar op. Zoals je nu een serie aan een vriend aanprijst. Of een boek. Dat het heel goed geschreven is en grappig of spannend is. Dat het wat traag op gang komt, maar dat je wordt beloond als je doorleest. Of, als je het niet goed vindt, dat het krakkemikkig is geschreven, de structuur warrig is en de personages eendimensionaal en ongeloofwaardig. Maar nooit zeg je: ‘Lees dit boek, want het wordt heel veel gekocht.’ Dat is leuk voor de schrijver, maar voor de lezer volstrekt oninteressant. Bij de televisie gebeurt dat inmiddels wel. Daar wordt succes (goede cijfers) verward met kwaliteit. Zelfs een vooraanstaand televisiecriticus als Angela de Jong serveert programma’s regelmatig af omdat ze ‘slecht scoren’. Alsof het aantal kijkers bepaalt of het programma goed is. Dan is de McDonald’s ook het beste restaurant van Nederland. Alleen bij de commerciële televisie is deze houding begrijpelijk. Daar maken ze geen reclame om programma’s te financieren. Daar maken ze programma’s om met reclame’s geld te verdienen. Hoe meer kijkers, hoe hoger de reclametarieven, hoe meer inkomsten. Hun rai­son d’être is wasmiddelen verkopen. Maar ook de publieke omroep is met die kijkcijfergekte besmet. Vaak geven omroepcollega’s en -bazen pas hun mening over een uitzending als de cijfers bekend zijn: ‘Mooi programma! En goede cijfers!’ Alsof ze bang zijn een autonome inhoudelijke analyse te geven. Bij slechte cijfers hoor je meestal niks. Wel schieten de programmamakers dan in de stress. Naarstig gaan ze op zoek naar oorzaken. Lag het aan het programma ervoor, of op het andere net? Was het niet goed gemaakt? Of was het onderwerp niet lekker genoeg? En dan komt het grote aanpassen. Er moeten populairdere onderwerpen komen en leukere sprekers. Dat zie je ook in de talkshows, waar kennelijk een ‘oorlog’ woedt. Als je die wilt winnen, nodig je geen mensen uit die ergens verstand van hebben. Dan nodig je populaire BN’ers en populisten (Henk Bleker) uit, die goed zijn voor controverse. Maar de publieke omroep zou helemaal niet moeten meedoen aan een ‘talkshowoorlog’. Daar kan hij alleen een pyrrhusoverwinning behalen, door alles waar de publieke omroep voor staat (of zou moeten staan) op te offeren aan de kijkcijfergod. Maak programma’s die werkelijk inzicht bieden in de energiecrisis, inflatie, armoede, het klimaat, stikstof, wereldwijde spanningen, en de opvang van vluchtelingen (het liefst niet voor het hek in Ter Apel). Met mensen die er echt verstand van hebben. Laat de clowns over aan de wasmiddelenverkopers.||https://www.volkskrant.nl/columns-opinie/de-publieke-omroep-verwart-kijkcijfers-met-kwaliteit~b6474ace/
2022-09-11||Eurocommissaris Timmermans: gevoel van urgentie over energiecrisis moet hoger bij kabinet||Volgens Timmermans verbindt het kabinet nog steeds te weinig consequenties aan de ‘fundamentele omwentelingen’ die gaande zijn. Het eerste wat de Eurocommissaris zei te verwachten van premier Mark Rutte en energieminister Rob Jetten is dat ze ‘tegen de mensen moeten zeggen hoe ernstig de situatie is’. Tegelijkertijd, en enigszins daarmee tegenstrijdig, wil hij dat er maatregelen genomen worden ‘die de zorgen bij mensen wegnemen’. Hij denkt daarbij onder meer aan het plan van zijn PvdA-partijgenoten en GroenLinks om de energieprijs voor de eerste 1.500 kuub (een gemiddeld jaarverbruik aan gas) te fixeren op de prijs van januari. Dat zou betekenen dat de overheid miljarden moet betalen om het verschil met de marktprijs te overbruggen. Dat geld zou volgens Timmermans gevonden kunnen worden bij de energiebedrijven, die dankzij de hoge stroomprijs grote winsten boeken. ‘Dat kan niet wachten tot volgend jaar.’ Nederland ligt in Europees verband dwars bij pogingen om de gasprijs te beteugelen, een ingreep die veel zuidelijke EU-lidstaten wensen. Nederland toonde zich fel tegenstander van een algemeen prijsplafond voor ingekocht gas tijdens het energieberaad vrijdag, omdat Europa dan het risico zou lopen dat het geen gasleveranciers meer zou kunnen vinden die tegen die gelimiteerde prijs willen leveren. Overigens is de Europese Commissie daar ook sceptisch over. Timmermans’ collega Kadri Simson (Energie) zei vrijdag dat de EU geen risico’s kan nemen die de energiezekerheid in gevaar kunnen brengen. Een prijsplafond voor Russisch gas vindt Nederland wel wenselijk, maar daar zijn landen als Hongarije en Slowakije juist weer tegen, omdat zij afhankelijk zijn van Rusland als leverancier. De Europese landen werden het vrijdag wel eens over een beteugeling van de stroomprijs en het afromen van de winsten op wind- en zonneparken. De uitbaters daarvan hebben geen extra kosten, maar profiteren wel mee van de (door de hoge gasprijs) gestegen elektriciteitsprijzen. Dat een minder grote stijging van de prijzen de prikkel wegneemt om energie te besparen, wuifde Timmermans weg. ‘Dat gebeurt in Nederland sowieso al’, zei hij. Tegelijk constateerde hij dat dat in sommige andere Europese landen juist niet gebeurt. De Europese Commissie komt deze week met voorstellen die het stroomverbruik met 5 procent moeten terugdringen. Het argument dat de markt door de maatregelen wordt verstoord telt volgens Timmermans niet meer nu energie als wapen wordt gebruikt. ‘Het is geen markt’, zei hij – toch een opmerkelijke erkenning van een lid van de Commissie die jarenlang groot voorvechter is geweest van een totale liberalisering van de energiemarkt. Daarbij plaatste hij de energiecrisis expliciet in de geopolitieke agressie van het Rusland van Vladimir Poetin. ‘Hij vecht niet alleen tegen Oekraïne, hij vecht tegen ons. Hij wil ons verdelen, hij wil ons verzwakken, hij wil extreme partijen aan de macht brengen. Dat is zijn tactiek.’||https://www.volkskrant.nl/nieuws-achtergrond/eurocommissaris-timmermans-gevoel-van-urgentie-over-energiecrisis-moet-hoger-bij-kabinet~b9b43037/
2022-09-11||Natuurlijk mag een man als Evenepoel huilen||Hij schudt van het huilen, zaterdag, na de laatste moeilijke etappe van de Ronde van Spanje, met aankomst bergop. Een kwestie van intens snikken. Remco Evenepoel is het middelpunt van een groepje mannen in een kring om hem en zijn fiets. Hij omhelst een paar van hen, blijft dan staan, laat het nieuws indalen, doet zijn zonnebril omhoog, slaat zijn handen voor zijn gezicht en begint schokschouderend te huilen. Natuurlijk mag een man huilen. Het is een prachtig gezicht, zeker vanwege het contrast met de mannen rond hem, onhandig, met hun zonnebrillen op en mondkapjes voor, want in het wielrennen doen ze nog aan een soort van coronabubbels. Evenepoel gaat de Vuelta winnen, als jongeman van 22. België, dat grote wielerland, bracht al zo vaak de nieuwe Eddy Merckx voort, maar niemand kon die belofte inlossen. Ja, het waren geweldige renners, of ze nu Frank Vandenbroucke heetten, Tom Boonen of Johan Museeuw, maar nooit was iemand echt als Merckx en dat mocht je ook niet verwachten. Alleen: de media willen helden beschrijven, ze willen vergelijken. Ze benoemen de nieuwe Maradona of de nieuwe Cruijff, hoewel ze horen te weten dat die bijna nooit opstaan. Sinds 1978 (niet eens Merckx, maar Johan De Muynck, Giro) won een Belg nooit meer een grote Ronde. Zelfs Nederland deed het beter, met Joop Zoetemelk en Tom Dumoulin. En nu dan, eindelijk, Evenepoel, al in 2017 de nieuwe Merckx genoemd, toen hij tiener was en op ongelooflijke wijze wedstrijden won, als hij het peloton opvrat. Evenepoel, de alleskunner. De voormalige jeugdvoetballer van PSV, Anderlecht en KV Mechelen, met al die anekdotes. Eentje dan: hij heeft op zaterdag gevoetbald in de jeugd van Anderlecht. Zijn trainer, Stéphane Stassin, vraagt hem zondag uit te rusten. De trainer zelf loopt de halve marathon van Brussel, voor een goed doel. Op een gegeven moment tikt iemand op zijn rug. Evenepoel, tussen allemaal Kenianen. Hij eindigt in de top van de uitslag. Later is hij wielrenner, als hij het voetbal heeft afgezworen, onder meer omdat hij daarin niet de nieuwe Van Himst zal zijn. De nieuwe Merckx, hoe moeilijk ook, valt in elk geval te proberen. Ik kijk thuis beelden terug van de val tijdens de Ronde van Lombardije, twee jaar geleden. Evenepoel wordt via de rand van een stenen brug gekatapulteerd en valt meters naar beneden. Ligt hij daar, zonder te bewegen, zwaargewond. Op de lange weg terug is daar ook de kritiek. De Belgen zijn teleurgesteld in hun nieuwe Merckx. Te veel praatjes. Is hij eigenlijk wel de nieuwe Merckx? En nu dan, in 2022, wint hij de Vuelta. In zijn dorp Schepdaal en ver daarbuiten staan ze overal ‘Remco, Remco’ te zingen, en breekt een soort Maxmania los, maar dan om een wielrenner. Want wij, het volk, hebben nu eenmaal behoefte aan onze sporthelden. We willen ze vieren. We willen feest. Maar het mooist is die schuddende man, middelpunt van een onbeholpen kringetje.||https://www.volkskrant.nl/sport/natuurlijk-mag-een-man-als-evenepoel-huilen~b605cb32/
2022-09-11||Bliksemoffensief is een geweldige oppepper voor de Oekraïners, maar de overwinning is nog ver weg||In Rusland werd twee dagen gezocht naar de juiste woorden om de nederlaag te kunnen verkopen als onderdeel van een groter Russisch plan. Het Russische ministerie van Defensie sprak zaterdag in een benepen verklaring uiteindelijk van een gecoördineerde ‘terugtrekking’ van troepen die zich ‘hergroeperen’ om ‘operaties in de naburige Donbas’ te gaan versterken. In werkelijkheid zijn de Russen op de vlucht gejaagd door Oekraïense troepen die in luttele dagen tijd tientallen dorpen en steden hebben veroverd, waaronder de strategisch belangrijke Balaklia, Koepjansk en Izjoem. Russische militairen bieden weinig verzet en slaan massaal op de vlucht, waardoor de opmars nog veel sneller gaat dan voor mogelijk wordt gehouden. Het Oekraïense leger oogst bewondering voor de snelheid van het offensief, maar ook voor de planning. Het offensief bij Charkiv verrast de Russen volledig. Die hebben hun ogen gericht op Cherson, in het zuiden, waar Oekraïne bezig is de door het Russische leger bezette stad in de tang te nemen. Russische troepen zijn uit de oostelijke regio’s weggehaald om Cherson te verdedigen. Daardoor is de verdediging van het oostelijk front flink uitgedund als Oekraïne bij Charkiv de aanval inzet. De ‘dubbelslag’ wordt een ‘meesterzet’ genoemd, ‘briljant’, een ‘tactiek die de geschiedenisboeken gaat halen’. Het land verkeert in jubelstemming. Dit is de oppepper die het nodig had nadat de oorlog langzaam dreigde vast te lopen in een patstelling. De stemming heeft ook president Volodymyr Zelensky te pakken, die spottend zegt: ‘Het Russische leger laat zich van zijn beste kant zien, zijn achterkant.’ ‘Met euforie moet je voorzichtig zijn’, zegt Mart de Kruif, voormalig commandant van de Nederlandse landstrijdkrachten. ‘Het is een tactische overwinning. Oekraïne heeft het initiatief naar zich toe getrokken. Maar het is geen keerpunt in de oorlog.’ Een verrassing is het ook niet, tenminste niet voor De Kruif zelf, als militair ‘vakman’. ‘Oorlog voeren is een kunst’, zegt hij, ‘operational art’, die het resultaat is ‘van zorgvuldige planning, en van uitgebreide opleiding van Oekraïense militairen waarmee Britten en Amerikanen in 2014 zijn begonnen’. 2014 was het jaar waarin Rusland met geweld het Oekraïense schiereiland de Krim inlijfde, wat voor Poetin een aanloop was naar meer. Sindsien heeft Oekraïne echter veel bijgeleerd en Rusland niet. In tegenstelling tot Russische militairen krijgen de Oekraïense van hun president Zelensky de ruimte om hun eigen gang te gaan. Dit in tegenstelling tot de rigide manier waarop Poetin probeert alle touwtjes zelf in handen te houden. ‘Het Russische systeem is heel directief, tot op het hoogste niveau’, zegt De Kruif. ‘Het Oekraïense is veel flexibeler.’ Een tweede verschil is dat het moreel van de Oekraïense militairen zoveel beter is dan dat van de Russen: ‘Die mensen vechten voor hun land.’ In de media doen woorden als ‘bliksemoffensief’ en ‘schokkende snelheid’ van de opmars de ronde, en zelfs ervaren duiders proberen amechtig de snelheid van de gebeurtenissen bij te houden. Het Amerikaanse Institute for the Study of War, dat dagelijks kaarten bijhoudt van de vorderingen van de oorlog, meldt dat ‘Oekraïense militairen in de buitenwijken van Izjoem zijn’ en dat ze die stad ‘de komende 48 uur zullen veroveren’, waarna het er voorzichtig aan toevoegt: ‘als dat niet al gebeurd is’. Het is dan inderdaad al gebeurd: na aanvankelijk felle gevechten hebben de Russen de stad ontruimd. Izjoem, dat op 1 april na een bittere veldslag van een maand door de Russen was veroverd, wordt teruggewonnen in amper een dag. Wat de Russen her en der achterlaten zijn tal van gebruiksklare tanks en andere voertuigen, en depots vol munitie en brandstof, voor zover die niet door de Oekraïners kapotgeschoten zijn. De Oekraïense opmars is niet alleen voor Russische militairen een bedreiging, maar ook voor burgers die aan de kant van Rusland staan, zoals bestuurders en ‘vrijwilligers’. Rusland heeft deze mensen opgeroepen het gebied te verlaten, wat heeft geleid tot een kleine vluchtelingenstroom bij de Russische grensstad Belgorod, op 75 kilometer van Charkiv. Met de bevrijding van Izjoem en Koepjansk heeft de Oekraïense opmars Rusland met een groot probleem opgezadeld: deze twee steden zijn cruciale knooppunten van wegen en spoorlijnen – toevoerlijnen voor de troepen verder naar het zuiden, tot helemaal bij Cherson. Izjoem was het bevoorradingscentrum voor het hele oostelijke front. Het is dus een gevoelige klap, maar Rusland heeft nog altijd een flink deel van Oekraïne in handen. Het heeft de Krim en het heeft de ‘landbrug’ die Rusland verbindt met de Krim, met de steden Donetsk, Marioepol, Melitopol en Cherson. En die zal het niet zonder slag of stoot opgeven. De Kruif waarschuwt daarom voor al te groot optimisme. ‘We hebben nog zo’n tien weken tot de winter begint. Ik sluit niet uit dat Oekraïne tot die tijd nog behoorlijk wat terreinwinst gaat boeken, maar de Russen zullen zich niet overal zo makkelijk laten verslaan. Vooral bij Cherson zal het moeilijk worden. En als ze de winter halen krijgt Poetin vijf, zes maanden om een oorlogseconomie op te bouwen. Autofabrieken gaan tanks bouwen, andere fabrieken maken munitie, en ondertussen krijgt hij tijd om militairen te werven. Het Westen kan dat niet.’ De opmars komt niet zonder prijs. Zelensky maakte bekend dat de afgelopen maand 9.000 Oekraïense militairen zijn omgekomen. Aan Russische kant zouden dat er 25.000 zijn. Sinds het begin van de oorlog, op 24 februari, zouden volgens Oekraïense gegevens, en volgens cijfers van het Russische ministerie van Financiën, al zo’n 50.000 Russische militairen zijn gesneuveld.||https://www.volkskrant.nl/nieuws-achtergrond/bliksemoffensief-is-een-geweldige-oppepper-voor-de-oekrainers-maar-de-overwinning-is-nog-ver-weg~b92fb940/
2022-09-11||HCAW doorbreekt de Amsterdams-Rotterdamse hegemonie door een vriendenploeg te blijven||De keuze van Lars Huijer (29), de beste werper in het Nederlandse honkbal, om voor HCAW te gaan spelen, in plaats van traditionele topclubs Amsterdam of Rotterdam, kent een opvallende redenering. ‘Bij HCAW speel ik dubbel zo veel wedstrijden tegen de twee grootste ploegen’, stelt de vriendelijke Huijer. ‘Zo blijf ik mezelf uitdagen qua tegenstand.’ Huijer werkt een dominant seizoen af in de Hoofdklasse. Zo wierp hij de meeste innings van alle spelers in de competitie (128), gooide hij het vaakst drie-slag (128 keer), stond hij het laagste slaggemiddelde toe (0.158) en kreeg hij de meeste overwinningen achter zijn naam (11). Kortom, dat Huijer afgelopen week voor de derde keer in vier seizoenen tijd tot beste pitcher van de competitie werd verkozen, mocht geen verrassing heten. ‘Onze identiteit als team is sterke pitching en solide verdedigingswerk’, stelt hoofdtrainer Danny Rombley. ‘Wij hebben niet de rits goede slagmannen die Amsterdam en Rotterdam hebben, en moeten het dus vooral hebben van een collectief strakke defensie.’ Huijer is als vaste kracht van het nationale honkbalteam van Nederland de enige speler in de Bussumse selectie met een olympische A-status. Oftewel, de werper is de enige fulltime prof bij HCAW. Zo komt de andere dominante werper in de Nederlandse honkbalcompetitie, Dennis Burgersdijk (34), ook uit voor de Bussumse honkbalploeg, maar is hij doordeweeks gewoon werkzaam als gymleraar. ‘Voor de meeste jongens die uit de Amerikaanse Minor Leagues terugkomen naar Nederland om te honkballen, is het vanzelfsprekend dat de keuze vervolgens valt op ofwel Amsterdam, ofwel Rotterdam’, vertelt Burgersdijk. ‘Vandaar dat wij vooral inzetten op een teamgevoel. Bij HCAW moet je je echt onderdeel voelen van een groter geheel.’ Manager Rombley benadrukt: ‘Wij zijn echt een underdog ten opzichte van de twee topclubs, en omarmen die status ook.’ HCAW voldoet niet aan het stereotiepe beeld van een sportclub uit het Gooi. De hockey-tongval is niet te bekennen, en de hoeveelheid Antilliaanse spelers in de selectie is nagenoeg hetzelfde als bij de grootstedelijke concurrenten. Hoewel de thuisbasis zeker niet de omvang heeft van het Neptunus Familie Stadion van de Rotterdammers, heeft de Bussumse club een opvallend fanatieke aanhang. In de eerste thuiswedstrijd in de Holland Series zaten er 1.200 fans op de tribune, voor honkbalbegrippen flink wat. In Wedstrijd 1 en Wedstrijd 3 in Rotterdam bestaat het publiek voor nagenoeg de helft uit uit-fans. Waar de Rotterdammers elk weekend moeten concurreren met Feyenoord, Excelsior en het nabijgelegen Sparta als sportuitje, heeft Bussum geen betaald voetbalclub. Ook heeft het een traditie opgebouwd met het aantrekken van plaatselijke voetbalsupporters, in de zomermaanden waarin amateurclub SDO geen wedstrijden speelt. Uitblinker Huijer weet hoe hij van HCAW een aantrekkelijke bestemming kan maken om de volgende generaties uit Amerika terugkerende honkbaltalenten te overtuigen naar Bussum te komen. ‘Ik probeer actief bij te dragen aan een goede, eensgezinde sfeer in het team.’ Om het teamgevoel te versterken, organiseert Huijer daarom regelmatig spelletjesavonden in zijn huis in Hoofddorp, waar de gehele ploeg voor uitgenodigd wordt. ‘Deze week zat ik nog te pokeren met ploeggenoten Viktor en Max Draijer, en stonden we wel even stil bij hoe ver we inmiddels als groep vrienden zijn gekomen.’ Verrevelder Viktor Draijer speelt in Wedstrijd 3 een hoofdrol. Met een homerun naar het linksveld opent hij de score in de zevende inning. Afgezien van deze harde honkslag is het vooral een defensief stug duel, waarin de werpers bijzonder weinig aanvallend vuurwerk toelaten. Kortom, precies het soort verdedigende honkbal waarin manager Rombley zijn ploeg op zijn best vindt. Nadat Huijer en Burgersdijk de eerste twee duels tot een goed einde werpen, is Jim Ploeger de volgende HCAW-pitcher die lastig te bespelen blijkt in de finale. In Rotterdam gooit de leftie acht scoreloze innings uit. Catcher Julian Goins is hierbij bijzonder behulpzaam, door tweemaal een honkloper snoeihard uit te gooien op het tweede honk bij een poging tot stelen. Hierdoor blijft het in de derde wedstrijd bij 1-0 voor de Bussumse bezoekers in Rotterdam. ‘Als speler heb ik verschillende soorten teams meegemaakt. Daardoor durf ik wel te stellen dat dit een extreem hechte groep is, met jongens die elkaar echt als vrienden beschouwen’, aldus manager Rombley. ‘En die aangename sfeer leidt er dan weer toe dat iedereen bereid is zich aan zijn rol te houden. De foutmarges zijn klein bij ons, en dus moet elke speler precies weten waar zijn limieten liggen.’ Huijer kan zijn topseizoen bekronen, door HCAW aanstaande zaterdag naar een beslissende vierde zege te werpen. ‘Een kampioenschap zou vooral de kracht van het geheel te tonen. Dat je samen meer kan zijn dan de som der delen. Ik ben sowieso al enorm trots op de manier waarop we naar elkaar zijn toe gegroeid, maar zo’n beloning zou natuurlijk schitterend zijn.’||https://www.volkskrant.nl/sport/hcaw-doorbreekt-de-amsterdams-rotterdamse-hegemonie-door-een-vriendenploeg-te-blijven~bf5fb36a/
2022-09-11||‘Hitler bepaalde dat iedere werknemer recht had op één week vakantie. Ik had geen idee wat ik daarmee aan moest’||Jan Cremers heeft er zin in, hij steekt al van wal nog voor de handen zijn geschud. Hij vertelt honderduit en boeiend, vragen stellen is amper nodig. Wat hij als eerste kwijt wil, is dat hij een tram- en treinfanaat is. En strooit met technische details die de interviewer de pet te boven gaan. Zijn gespreksonderwerpen zijn breder dan voertuigen op het spoor alleen: een langdurig vrijgezellenbestaan, het vaderschap, de woningnood, avonturen aan de Duitse grens, het geloof, de wonderen der natuur, het komt allemaal aan de orde. En zijn eerste vakantie, waardoor hij nogal overrompeld werd. ‘Ik had geen idee wat ik daarmee aan moest.’ Jan Cremers kijkt weleens terug in de tijd en vraagt zich dan af: wat is er hetzelfde gebleven als vroeger? ‘Dan kan ik helemaal niks bedenken’, zegt hij. ‘Er werd veel meer gewerkt, zes dagen in de week, vakantie bestond niet, er was weinig verkeer. Elke stuiver werd omgedraaid. Muziek en theater zijn ook erg veranderd en de bevolking is nu veel beter opgeleid. We leven op een niveau dat vroeger was voorbehouden aan de beter gesitueerden. Beseffen mensen dat wel? Die toegenomen welvaart gaat ten koste van natuur en milieu. De mens is denk ik niet bereid in te leveren op zijn welvaart. Het gaat daarom waarschijnlijk niet lukken de natuur weer goed te krijgen. We hebben een point of no return bereikt.’ ‘Moderne muziek is ruw, ik hoor een hoop gebonk en de teksten zijn niet te verstaan. Muziek heeft niet meer de kwaliteit van vroeger. De operette is helemaal van tafel geveegd. Ik hou van licht klassieke muziek, van mooie melodieën, die hoor je in moderne muziek bijna niet meer. In het theater is de verruwing ook toegeslagen en overal moet seks in. Dat vind ik niks, zo ben ik niet opgevoed. Seks is privé.’ ‘Dat klopt. In de jaren vijftig waren er ook te weinig woningen. Als je in onze buurlanden komt, zie je dat daar veel meer mensen een koopwoning hebben, ze zijn er goedkoper. In Duitsland zijn huurwoningen alleen voor de armlastigen. Het valt mij op dat de Nederlandse regering de sociale woningbouw van bovenaf wil reguleren en veel subsidies verstrekt aan huurders die de huur niet kunnen opbrengen. Ik heb lang als ambtenaar bij de gemeente Nijmegen gewerkt, en weet dat waar de overheid een grote vinger in de pap heeft, alles veel duurder wordt, want zij wil perfectie en geen fouten maken. Dit klinkt als een VVD-pleidooi voor laissez-faire, maar ik ben niet van die partij. Ik ben sociaal, stem CDA, links van het midden.’ ‘Hitler bepaalde tijdens de oorlog dat iedere werknemer recht had op één week vakantie. Ik had geen idee wat ik daarmee aan moest. Ik vroeg de chauffeur van een bestelwagen of ik een week met hem mee mocht. Hij bezorgde levensmiddelen als kaas, margarine en potten haring in de wijde omgeving van Beek, waar ik ben opgegroeid. Zo kwam ik in allerlei plaatsjes: Ledeacker, Sint Hubert, Mill, Reek, Schaijk, Grave, Cuijk. Even uitladen en weer verder. Dat was mijn eerste vakantie.’ ‘Je had niet veel te willen in die tijd. We woonden op een kleine boerderij in Beek, twee meter van de grens met Duitsland. We hadden zes koeien, een paard, een paar varkens, wat kippen en een moestuin. Alles voor eigen gebruik. Mijn vader moest er bij werken: hij vervoerde met paard en wagen de was voor wasserijen in de buurt en handelde in takkenbossen. Als kind moest ik vaak helpen op de boerderij: de koeien op stal voeren en het paard naar de wei brengen. Liever wilde ik spelen met vriendjes. Ik heb nooit belangstelling gehad voor de boerderij. Mijn moeder stimuleerde mij en mijn twee jongere broers en zusje om door te leren. Na de ulo kreeg ik een oproep mij te melden bij een levensmiddelenzaak. Daar kon ik kantoorwerk doen. Dat had een onderwijzer van school geregeld. Zo ging dat in die tijd. In de avonduren volgde ik allerlei opleidingen, zoals boekhouden en handelscorrespondentie in drie talen. Ik heb ook mijn MO-akte economie gehaald. Later ging ik werken voor de gemeente Nijmegen, op het bestuurssecretariaat van de afdeling openbare nutsbedrijven.’ ‘Trams, al het railverkeer. Ik was van jongs af aan geïnteresseerd in de techniek ervan. Dat begon op mijn 5de, toen ik vaak op de grenspaal naast het douanekantoor zat, tegenover ons huis. Ik keek naar de auto’s die voorbij reden. Dat waren er natuurlijk nog niet zoveel, en de exemplaren die langsreden, staan nu in het museum: de Bugatti en de T-Ford. In die tijd reden Nederlanders hoofdzakelijk in Amerikaanse wagens, zoals de Chevrolet, Chrysler en Cadillac. Alleen de welgestelden hadden een auto. ‘Als jongetje op die grenspaal kreeg ik een passie voor auto’s, die later overging in een fascinatie voor de tram. Zoals de echte fanaten, weet ik er veel van af. We hadden een bijzondere tram die reed van Nijmegen naar Beek en Berg en Dal. Door het hoogteverschil in het landschap, moest hij hellingen op kunnen van wel 8 procent, dat kwam je nergens tegen in Nederland. Ik wilde weten hoe dat technisch mogelijk was. De rails was twee keer zo zwaar, de motor twee keer zo sterk als andere trams en hij had elektrische railremmen. De binnenkant was van mahoniehout, alle zittingen waren bekleed met dikke kussens. De ramen hadden zonwering en konden open. Deze tram was bedoeld voor de betere stand. Helaas is hij in 1955 opgeheven, daarna ben ik er lezingen met dia’s over gaan houden, door het hele land.’ ‘In september 1939 werd er ineens een groot hek met bovenop prikkeldraad langs de grens geplaatst. Dat was beangstigend. We konden niet meer naar onze overburen. De paspoortcontrole werd voortaan gedaan door SS’ers. In de oorlogsjaren zagen we hoe jonge Nederlandse mannen die de dwangarbeid in Duitsland waren ontvlucht, bij de grens werden gepakt. Op hun knieën moesten ze met een tandenborstel de klinkers schoonmaken, ze werden geschopt. Zelf ben ik aan dwangarbeid ontkomen, omdat iemand van het arbeidsbureau mijn dossier had verwijderd, waardoor het leek alsof ik niet bestond. Ik heb nooit geweten wie dat heeft gedaan. En zo was ik in de buurt de enige van mijn leeftijd die vrij rondliep. Ik hield me wel koest, reed vaak mee op de tram, naast de bestuurder. Ik wist meer te vertellen over de techniek dan hij.’ Jan Cremers merkt op dat hij lang vrijgezel is gebleven. ‘Ook na de oorlog was ik nog jarenlang een flierefluiter. Ik trouwde pas in 1956, met Elly. Zij werkte als stenotypiste op mijn afdeling bij de gemeente. Ik had een oogje op haar. Ze was sociaal, kon zich goed bewegen tussen ambtenaren en directeuren. Daar keek ik altijd met bewondering naar. Ik ben van huis uit wat verlegen. Omdat ze twaalf jaar jonger was, ondernam ik niks, dat kon ik het kind toch niet aandoen? Ze vond mij vast een ouwe sok. Totdat een vriend mij vertelde dat Elly mij heel leuk vond. Ik vroeg haar mee naar een feest en dezelfde avond hadden we verkering. Een half jaar later zijn we getrouwd. Het trof dat ze ook katholiek was.’ ‘Ik werkte veel. Dat was ik van huis uit gewend. De opvoeding liet ik grotendeels aan mijn vrouw over. Ik was niet streng, ik heb nooit klappen uitgedeeld. Soms gaf ik advies. Mijn zoon was boos op een hoogleraar, omdat hij een te lage beoordeling had gehad, vond hij. Een vriend adviseerde hem een vuile brief te schrijven. Nee, zei ik, daar krijg je later spijt van. Je kunt beter een gesprek aanvragen. En dat deed hij. De hoogleraar erkende zijn fout en bood mijn zoon prompt een baan als assistent aan.’ ‘Ik ben altijd godsdienstig geweest en gebleven. Daar heb ik veel steun aan. Ik heb diverse keren ervaren dat ik een lijntje met boven heb. Niemand kan bewijzen dat God bestaat, maar ik ben er 90 procent zeker van. Als je wilt horen hoe ik dat weet, dan moet je nog vier dagen langer met mij praten. ‘Als je zo oud bent als ik, heb je de tijd na te denken over hoe het leven in elkaar zit. Van kinds af aan word je vol gestopt met informatie, daarna ga je werken. Al die tijd sta je amper stil bij de natuur om je heen. Je ziet een bloembol, er komen blaadjes uit, een stengel en dan bouwt dat zich uit tot bloemetjes in een kegelvorm, met een heerlijke, eigen geur: een hyacint. Zo gaat dat nu eenmaal. Nu kijk ik er beter naar en denk: zo’n bol is een geprogrammeerde fabriek: eerst gebeurt dit, dan dat. Dat geldt voor alles wat leeft, de wereld is vol wonderen. Is dat alles vanzelf ontstaan? Ik ken de theorie van Darwin, maar denk dat er een hogere macht is die dit alles heeft gecreëerd. ‘Zeg, ik praat maar en ik praat maar. U bent een verleidster. Zet dat ook maar in het artikel!’||https://www.volkskrant.nl/mensen/hitler-bepaalde-dat-iedere-werknemer-recht-had-op-een-week-vakantie-ik-had-geen-idee-wat-ik-daarmee-aan-moest~b6683bab/
2022-09-11||Spaar de haat op, om hem straks vrijelijk te laten stromen||In de leugenachtige mainstreammedia las ik wat een stel fopwetenschappers nu weer had bedacht: ‘Extreme temperaturen voeden online haat.’ Als het kouder is dan 12 graden zou het aantal haatberichten met 12 procent toenemen, boven de 21 graden met bijna een kwart. Een of ander Duits mokkel dat zich ‘professor’ noemt, wil daarom een debat over het verband tussen ‘klimaatverandering’ en onze ‘geestelijke gezondheid’. Zo kennen we de deugneuzen weer: iemand lekker spontaan de tering wensen is er ook al niet meer bij. Voor je het weet, ben je ziek in je hoofd én ga je mee in hun klimaathysterie. Hoog tijd voor een tegenoffensief. We kunnen best wat strategischer gaan haten. Is het te warm? Voetjes omhoog en de fik in de barbecue. Is het te koud, dan binden we de ijzers onder. Zo sparen we de haat, om hem des te vrijer te laten stromen bij gematigde temperaturen. Eind deze week is het waarschijnlijk al zo ver!||https://www.volkskrant.nl/mensen/spaar-de-haat-op-om-hem-straks-vrijelijk-te-laten-stromen~badd103b/
2022-09-11||Het weerbericht voor maandag 12 september: nog één nazomerdag||Deze week zal het voelbaar frisser gaan worden, maar daarvoor kunnen we eerst nog even genieten van één dagje nazomerweer. Een zwakke tot matige wind uit het zuiden voert maandag tijdelijk warmere lucht aan. Hierdoor komt de middagtemperatuur uit op 22 graden in het uiterste noorden tot lokaal 25 graden in het zuidoosten. Dat is een stuk warmer dan normaal voor de tijd van het jaar. Normale waarden voor halverwege september liggen rond de 19 graden. Overdag hebben we te maken met een mix van sluierwolken en zon. In de loop van de dag neemt de bewolking toe en in de nacht naar dinsdag valt er vooral in de noordelijke helft van het land wat regen. Dinsdag overdag is het overwegend bewolkt en kan er juist in het zuiden van tijd tot tijd wat regen gaan vallen. In het noorden is het veelal droog en breekt in de loop van de dag de zon mogelijk zelfs even door. De wind draait naar het noordwesten. Hierdoor komen de maxima een paar graden lager uit dan op maandag en dit is een voorbode voor de rest van de week. Richting het weekeinde liggen de maxima nog maar rond een graad of 17. Daarbij is het weerbeeld veelal vrij wisselvallig met dagelijks kans op enkele buien. Naast buien is er ook ruimte voor de zon.||https://www.volkskrant.nl/nieuws-achtergrond/het-weerbericht-voor-maandag-12-september-nog-een-nazomerdag~be492664/
2022-09-11||Aufstieg und Fall der Stadt Mahagonny is een knappe satire op het gulzige kapitalisme ★★★★☆||Dacht je lekker veilig in het donker toeschouwer te zijn, word je ontnuchterd door een voltallig koor dat op de uiterste rand van het podium naar je kijkt, wijst en buldert: ‘We kunnen onszelf en jullie en niemand helpen.’ Deze laatste zin is een voldongen feit, en een verwijt: opera is genotszuchtig consumentisme – maar dat is precies ook waar deze opera, in al zijn tegenstrijdigheid, gehakt van maakt. Vrijdagavond ging de reprise van Aufstieg und Fall der Stadt Mahagonny (1930) van Kurt Weill (1900-1950) in de regie van Ivo van Hove in première bij Opera en Ballet Vlaanderen in Antwerpen, onder muzikale leiding van Alejo Pérez. Dit is de productie die in maart 2020 bij De Nationale Opera tijdens het Opera Forward Festival in Amsterdam te zien zou zijn geweest, maar die vanwege de eerste lockdown werd geannuleerd. Volgend seizoen komt deze Mahagonny alsnog naar Amsterdam. De opera, met een libretto van Bertolt Brecht, is een satire op het gulzige kapitalisme. Drie voortvluchtigen stranden in de woestijn en besluiten ter plekke een stad te stichten, waar ze geld willen verdienen aan prostitutie en drank. Al snel wordt de stad bevolkt door hoeren, houthakkers en andere gelukszoekers. De wankele, ontuchtige gemeenschap blijft niet in balans en er ontstaat totale chaos. Mezzosopraan Maria Riccarda Wesseling vertolkt de potige en zakelijke Leokadja Begbick, die samen met mede-criminelen Fatty der Prokurist (Amerikaanse tenor James Kryshak) en Dreieinigkeitsmoses (Amerikaanse bas-bariton Zachary Altman) de stad Mahagonny opricht. Het stekelig zingende drietal kleurt goed bij elkaar. Hun opportunisme druipt ervan af, wat de sfeer van het verhaal goed onderstreept. Brechts libretto is wrang en rauw, het ademt de tijdgeest van de financiële en morele wanhoop tijdens het interbellum in de Weimarrepubliek. Weills muziek daarentegen is toegankelijk en vrolijk, met banjo’s, jazz en populaire liedjes – ook dát was typisch voor die tijd. Van Hove gebruikt het vernis van sociale media als een middel om die tegenstelling grotesk uit te lichten. Hij laat een cameraman steeds de zangers volgen. Die beelden worden live geprojecteerd op een gigantisch scherm – alle details in mimiek worden zichtbaar. Wanneer iemand zich van de camera bewust wordt, gaat hij of zij sexy en vrolijk doen. Dat houdt natuurlijk niemand vol. De camera wordt steeds confronterender. Likkebaardend loopt de cameraman langs een groepje van zes hoertjes dat zich aan het optutten is. Ze worden aangevoerd door Jenny Hill, een rol van de struise Tineke Van Ingelgem, die een berekenende maar onverschillige en door het leven teleurgestelde vrouw neerzet. Haar stem heeft een heerlijk diepe laag en haar verbetenheid is tekenend voor wat er komen gaat: verval. Nadat Mahagonny ternauwernood door een verwoestende orkaan gemist is, zijn de stichters zo opgelucht dat ze ingaan op het voorstel van houthakker Jim Mahoney: alles mag, zolang je maar betaalt. In het tweede bedrijf zie je dan hoe ongebreideld het eraan toegaat: vreten, vrijen, vechten en drinken. Thomas Oliemans is de olijk konkelende Billy, een maat van Jim. Billy loopt de andere jongens (onder wie Jack, de goed acterende en scherp zingende Frederick Ballentine) op te stoken om te schransen tot ze erin stikken en te vechten tot de dood erop volgt. De rol is Oliemans op het lijf geschreven; hij acteert goed en is vocaal in vorm. Van schaamte vervuld zit je vervolgens te kijken naar hoe verschillende mannen om beurten aan hun trekken komen bij een hoer, haar billen omhoog, haar lege blik op ons. Zij is een videoprojectie; met behulp van een green screen en een paar groene billen wordt de illusie gewekt dat de mannen haar echt nemen. Het mechanische van hun holle sekspartijen is verontrustend. Het verval van Mahagonny zet in wanneer Jim zijn drankrekening niet meer kan betalen: geldgebrek is het enige strafbare feit. Hij wordt ter dood veroordeeld, zegt dat hij dorst heeft en wordt opgehangen. Nog een cynische Jezus-verwijzing klinkt wanneer iemand oppert dat ze azijn voor hem kunnen halen. Maar Jim is niet meer te helpen. Niemand is nog te helpen. Dat zingt het koor dus recht in je gezicht, een doeltreffende manier van Van Hove om het vervreemdingseffect tot zijn recht te laten komen. Je wordt direct aangesproken, de personages maken zich los uit dat wat daar hoog op het podium net echt leek. Tegelijkertijd ga je weg met het idee dat dit alles juist geen illusie was, maar de harde werkelijkheid.||https://www.volkskrant.nl/cultuur-media/aufstieg-und-fall-der-stadt-mahagonny-is-een-knappe-satire-op-het-gulzige-kapitalisme~b687a1cd/
2022-09-11||Acteur en schrijver Tomer Pawlicki maakt met ‘De stokjesman’ een fraai debuut als jeugdtheaterschrijver ★★★★☆||Als de 10-jarige Patichek niet met zijn klussende vader rondrijdt in hun ‘Polenbusje’, dan zit hij thuis te gamen met zijn zus. Hun moeder is ‘uitwaaien’, maar lijkt nooit meer thuis te komen. Hun vader slaapt in een levensgrote wodkafles. De stokjesman is een bescheiden, maar originele jeugdvoorstelling over een disfunctioneel gezin, dat het erg moeilijk heeft met allerlei cultuurverschillen. Acteur en schrijver Tomer Pawlicki maakt hiermee een fraai debuut als jeugdtheaterschrijver. De voorstelling is een coproductie van Dood Paard, De Toneelmakerij en Theater De Krakeling en wordt gespeeld door Pawlicki zelf en Paul Knieriem en Manja Topper. De speelstijl is licht grotesk, met Knieriem in de rol van de zus, een nukkige tiener, en Topper in de rol van zoon Patichek. Pawlicki speelt de alcoholische vader met een vet Pools accent. Er zit veel humor in alle overdrijvingen, waardoor het in essentie treurige verhaal eerder tragikomisch wordt. Pawlicki schreef een deels autobiografische tekst, over een Pools-Israëlisch gezin dat naar Nederland is gekomen, waarna de ouders zich maar moeilijk kunnen aanpassen. De moeder vertrekt weer en de vader verliest zich in de drank. De kinderen moeten het zelf maar uitzoeken. Deze verwaarlozing wordt niet larmoyant maar laconiek getoond. De vader noemt zijn tengere, slimme zoon een ‘stokjesman’ en moet met lede ogen toezien hoe elke vorm van machismo deze jongeman vreemd is. In dit nieuwe land en in deze nieuwe wereld veranderen de regels waar je bij staat. De mooie les van deze jeugdvoorstelling: de kinderen, die redden zich wel. Het zijn de ouders die wel wat hulp kunnen gebruiken.||https://www.volkskrant.nl/cultuur-media/acteur-en-schrijver-tomer-pawlicki-maakt-met-de-stokjesman-een-fraai-debuut-als-jeugdtheaterschrijver~b5a90b14/
2022-09-11||Verstappen heerst op Monza, landgenoot De Vries sensationeel in de punten bij F1-debuut||Verstappen startte in Italië weliswaar vanaf de zevende plek, maar hij maakte zich voor de race geen moment zorgen om zijn lot. ‘Als we snel genoeg zijn, halen we ze toch wel in’, zei hij zaterdag vol zelfvertrouwen na de kwalificatie. Een dag later kreeg hij gelijk: zoals zo vaak dit seizoen bleef zowel hijzelf als zijn team foutloos. Onder meer een strategische gok van Ferrari en een late safetycar kreeg hem niet van zijn sokkel, waardoor de strijd om de overwinning eigenlijk geen moment spannend was. Het bijzonderste moment kwam daardoor al voor de wedstrijd. Het was namelijk voor het eerst sinds 2006 dat er weer eens twee Nederlanders aan de start stonden bij een Formule 1-race, nadat De Vries ruim 24 uur eerder te horen had gekregen dat hij in allerijl Williams-coureur Alexander Albon moest vervangen. De Britse Thai kampte met een blindedarmontsteking. Voor de 27-jarige De Vries veranderde zo plotsklaps een relatief overzichtelijk weekeinde in de luwte in eentje waar hij al zijn hele raceleven van droomde: zijn échte Formule 1-debuut, als zestiende Nederlandse coureur in de koningsklasse. De Vries reed direct een knappe kwalificatie (dertiende tijd) en na een onoverzichtelijke tombola vol straffen voor motorwissels na diezelfde kwalificatie kon het voor de Nederlandse racefan niet mooier; de vierde startrij was zondag volledig Nederlands, met Verstappen op plek zeven en De Vries op plek acht. Het was ook het enige moment dat De Vries in de buurt was van Verstappen, want de WK-leider schoot direct weg van zijn startplek en reed na twee ronden al derde. Door zijn overvloed aan snelheid was toen al wel duidelijk dat er maar één iemand de race kon gaan winnen, en dat was Verstappen. Hij rekende zo hoogstpersoonlijk af met zijn Monza-vloek, waar hij in zeven pogingen nog nooit op het podium had gestaan. Het was alweer Verstappens vijfde zege op rij en zijn elfde overwinning dit seizoen, waarmee hij het recordaantal overwinningen in één seizoen (dertien) nadert. Daarnaast liep hij andermaal uit in het wereldkampioenschap, dat hij al riant leidde. Achter Verstappen hield De Vries zich prima staande. Hij overleefde moeiteloos de steevast hectische fase na de start en kon daarna goed meekomen met de auto’s in het middenveld. Zijn Williams-auto, een laagvlieger op de meeste circuits, bleek perfect geschikt voor de lange rechte stukken op Monza. In het slot van de race reed hij op de tiende plek. Dat werd nog de negende plek na een late uitvalbeurt van McLaren-coureur Ricciardo, waarmee De Vries direct bij zijn F1-debuut twee WK-punten scoorde. Hij was daarmee pas de zesde Nederlander die punten wist te scoren in de F1. Als kers op de taart werd hij door fans thuis ook nog eens verkozen tot ‘Driver of the Day’. Dat kon hij waarderen, zei hij opgewekt over de boordradio. ‘Maar mijn schouders zijn er wel aan’, grapte hij.||https://www.volkskrant.nl/sport/verstappen-heerst-op-monza-landgenoot-de-vries-sensationeel-in-de-punten-bij-f1-debuut~b10f447c/
2022-09-11||Ook bij US Open brengt finale het beste in Iga Swiatek naar boven||Ons Jabeur had de bui al zien hangen. ‘Iga verliest geen finales’, sprak de Tunesische eerder in de week, nadat ze zich had geplaatst voor de eindstrijd van de US Open tegen de Poolse Iga Swiatek. Ze kreeg gelijk, tot haar grote teleurstelling. ‘Ik heb het geprobeerd’, klonk ze berustend na haar nederlaag in New York: 6-2, 7-6. Tien keer winst, één keer verlies. Dat is sinds zaterdag de imposante staat van dienst van Swiatek (21) in partijen waarin prijzen te pakken zijn. Net als bij haar voorgaande gewonnen finales verloor Swiatek in het Arthur Ashe Stadium tegen Jabeur geen set. Wel had ze voor het eerst een tiebreak nodig om de zege over de streep te trekken. In New York stonden zaterdagavond de twee beste speelsters van het moment op de baan. Swiatek, de nummer één van de wereld, heeft dit seizoen de meeste wedstrijden gewonnen. De 28-jarige Jabeur, vanaf maandag ’s werelds nummer twee, is runner-up in die categorie. De Tunesische speelde onder meer de finale van Wimbledon. Swiatek won Roland Garros, zoals ze ook in 2020 deed. Vooral de Poolse is bezig aan een indrukwekkend seizoen. Swiatek noteerde in het voorjaar een reeks overwinningen die pas bij 37 stopte. Onderweg won ze zes toernooien op rij. In de derde ronde van Wimbledon kwam een einde aan de opmerkelijke zegereeks, want op gras moet Swiatek haar spel nog vinden. In New York haalde ze nooit haar beste niveau. Vooral in de halve finale tegen Aryna Sabalenka, waarin ze in de derde set een break achter kwam, moest het uit haar tenen komen. ‘Ze speelt haar B-spel, maar dat is nog altijd geweldig’, zei Chris Evert, voormalig topspeelster en nu commentator. In de finale deed Swiatek er zoals gewoonlijk een schepje bovenop. Pieken op het juiste moment doet ze al haar hele loopbaan. Toen ze als tiener nog in het ITF-circuit speelde, een treetje onder de WTA, stond Swiatek in zeven finales. De vrouw uit Warschau won ze allemaal. ‘Op deze momenten moet je van adrenaline houden’, verklaarde Swiatek haar uitzonderlijke kwaliteit. ‘Ik ben iemand die vaak twijfelt. Maar als ik op de baan sta, vergeet ik dat. Ik focus me dan alleen op de dingen die me beter laten spelen, op het winnen van punten. Als ik dat doe, gaat de stress vanzelf weg. Maar het is moeilijk om dat een heel seizoen vol te houden.’ In aanloop naar de US Open was de onzekerheid in haar spel gekropen. Bij toernooien in Toronto en Cincinnati werd Swiatek in de tweede ronde uitgeschakeld. De twijfels kregen de overhand, verklaarde Swiatek. Ook op hardcourt voelde ze zich naar eigen zeggen minder op haar gemak. De Poolse klaagde in de aanloop naar de US Open over de ballen die bij het toernooi worden gebruikt. In New York spelen de vrouwen met andere ballen dan de mannen. Swiatek vond ze te kaal, te snel voor haar smaak, maar de afgelopen twee weken bleek ze er aardig mee overweg te kunnen. ‘Ik verwachtte niet veel van dit toernooi’, zei Swiatek bij de prijsuitreiking. ‘Ik heb het hier moeilijk gehad deze weken.’ De afleidingen van New York, het luide publiek en de vele ontmoetingen met bekendheden hadden haar concentratievermogen op de proef gesteld. ‘Ik ben trots dat ik het mentaal aankon’, zei Swiatek, die net als Jabeur met een persoonlijke psycholoog werkt. In de finale schoot ze uit de startblokken. Jabeur leek aanvankelijk geïntimideerd door het spel van Swiatek. De creatieve slagen waarmee ze de finale had bereikt, lieten de Tunesische nu in de steek. Haar kenmerkende dropshots belandden vaak in het net, waardoor ze was veroordeeld tot langere slagenwisselingen met de stabielere, krachtige Swiatek. Eenmaal warmgedraaid kreeg Jabeur haar kansen in de tweede set, maar op bepalende momenten wist de Poolse de kalmte beter te bewaren. Opvallend was haar reactie toen ze haar eerste wedstrijdpunt kreeg, bij een stand van 6-5 in sets. Swiatek, vaak druk in de weer met haar materiaal, rende opeens naar de kant om een nieuw racket te pakken. Het punt ging verloren. In de tiebreak werkte ze vervolgens een achterstand weg om Jabeur te verslaan. In Swiatek kent het vrouwentennis mogelijk een nieuwe favoriet die langer aan de top kan blijven dan recente voorgangers. De twee jonge finalisten van vorig jaar, winnares Emma Raducanu (19) en Leylah Fernandez (20), kenden sinds hun doorbraak in New York moeite om constant een hoog niveau te halen. Dat gold de laatste jaren voor meerdere beloften. De dominante Swiatek lijkt in dat opzicht een uitzondering. Volgens de Poolse geldt dat ook voor Jabeur, met haar 28 jaar oud een relatieve laatbloeier. ‘We hebben een mooie rivaliteit’, sprak Swiatek. ‘We gaan nog meer van dit soort wedstrijden spelen en, maak je geen zorgen, jij gaat ze ook nog wel winnen.’||https://www.volkskrant.nl/sport/ook-bij-us-open-brengt-finale-het-beste-in-iga-swiatek-naar-boven~b6b719fb/
2022-09-11||Michele Mariotti, dirigent van wereldklasse, ontketent de volle emotionele kracht van Norma ★★★★☆||Na twee memorabele Rossini-uitvoeringen keerde dit weekeinde de Italiaanse dirigent Michele Mariotti terug bij de NTR ZaterdagMatinee, ditmaal met de seizoensopener Norma. Zelfs in een doorsnee-uitvoering is Vincenzo Bellini’s grootste opera wonderschoon. Maar alleen een dirigent van wereldklasse zoals Mariotti kan de volle emotionele kracht ervan ontketenen. Wat een zeggingskracht legt hij in elke frase, vooral door zijn meesterlijke gebruik van rubato (ritmische vrijheid). Met de ongenadige openingsakkoorden barst onmiddellijk het drama los. De ouverture is niet louter een melodisch voorproefje, maar verklankt de tweestrijd van de Gallische priesteres Norma, die verscheurd wordt tussen liefde voor een Romeinse bevelhebber (smeltende lyriek) en haat tegen Rome, de bezetter van haar volk (furieuze, puntgave passages). Van de plooibare houtblazers tot het militante koper: Mariotti laat elk instrument van het Radio Filharmonisch Orkest zingen. Omwille van een verpletterend crescendo verzuipen sommige solisten in de koor- en orkestgolven, maar in de aria’s worden ze in de watten gelegd. Bas Riccardo Fassi (Norma’s vader) krijgt een glinsterende tokkelwolk onder zijn prachtige solo. Landverraadster, moeder, potentiële kindermoordenares: Norma is een nieuwe rol voor Venera Gimadjeva. In haar eerste aria, Casta Diva, klinkt ze meteen technisch trefzeker. Tot haar vreemdgaande geliefde, de uitstekende tenor Piero Pretti, richt ze indringende sopraanstralen. Het meest genuanceerd is ze in haar duetten met haar jongere rivale, een zeer expressieve Salome Jicia. De tragische grandeur in haar vertolking komt nog wel. Zonder sterke zangers is uiteraard geen Norma mogelijk, maar de middag behoort toe aan Mariotti, die een schouwspel levert vol licht en schaduw, tederheid en terreur.||https://www.volkskrant.nl/cultuur-media/michele-mariotti-dirigent-van-wereldklasse-ontketent-de-volle-emotionele-kracht-van-norma~b2b202e9/
2022-09-11||Speciale aandacht tijdens spinnentelweekend voor zuidelijke nieuwkomer: de ‘giftige’ valse wolfspin||Over haar mooiste spinnenmoment hoeft Caroline Elfferich (56) niet lang na te denken. ‘Dat was enkele jaren geleden’, vertelt de spinnenliefhebber. Het schouwspel was zelfs zo mooi dat ze haar tuinstoel erbij pakte en zichzelf een kopje koffie inschonk. ‘Want als je naar spinnen kijkt, kun je zulke verrassende situaties tegenkomen.’ In dit geval had een kruisspin in haar gigantische web een libelle gevangen. De spin stond klaar om het eerste hapje van haar prooi te nemen. ‘Maar toen kwam er een wesp, en die had ook zijn zinnen op de libelle gezet.’ Keer op keer probeerde de gefrustreerde kruisspin de wesp weg te jagen. Dreigend stak zij haar opgeheven voorpoten uit. Maar de wesp was brutaal en bleef terugkomen. En de kruisspin? ‘Die dreigde alleen maar, meer durfde zij niet te doen. Blijkbaar beseft een spin dat een wesp gevaarlijk kan zijn.’ Zo fascinerend kunnen spinnen zijn, wil Elfferich maar zeggen. De bioloog – spinnen-T-shirt en dito pet – schreef er enkele jaren geleden zelfs een boek over: de Basisgids spinnen. Deze zaterdag staat ze in de tuin van Hans Zweekhorst (69), een bevriende spinnenliefhebber in Delfgauw. Het is de nationale spinnentelling. In heel het land telden naar schatting enkele honderden spinnenliefhebbers dit weekend in en rondom hun huis spinnen. ‘Oh, gaaf. Kijk een kraamwebspin.’ Samen struinen Elfferich en Zweekhorst door de duizend vierkante meter tuin en praten ze over spinnensignaaldraden, spinnensperma-matjes en spinnenjachttechnieken. Zo heeft Zweekhorst eens twee parende kruisspinnen in zijn tuin gefotografeerd. Dat was heel bijzonder om te zien, vertelt hij. ‘Het mannetje tokkelt aan het web van het vrouwtje, trekt zich dan weer terug, en zoekt vervolgens weer toenadering. Het is een heel geleidelijk proces.’ Wauw, reageert Elfferich. ‘En kijk hier’, zegt Zweekhorst als hij bij een groot web staat waar een kruisspin een zwart beestje verorbert. ‘Die heeft een prooi.’ Doel van het nationale spinnentelweekend is om inzicht te krijgen in de laatste spinnentrends: welke soorten zijn er in opmars en welke worden minder vaak gezien. Nederland telt zo’n 650 soorten spinnen. De vaakst geziene soort was afgelopen jaren de kruisspin, gevolgd door de grote trilspin en de huisspin. Maar als gevolg van klimaatverandering zijn er afgelopen jaren ook nieuwe soorten bijgekomen. Zo was vorig jaar de ovale dennenspringer in opmars. En deze week werd bekend dat de ‘giftige’ valse wolfspin zich inmiddels heeft gevestigd in ons land. Voorheen werd de spin – waarvan de beet te vergelijken is met een wespensteek – alleen in Zuid-Europa gesignaleerd. Vier jaar geleden werd hij zo’n veertig keer per jaar in Nederland gezien, inmiddels is dat vijfhonderd keer per jaar. ‘Ik heb dit weekend wel veertig mailtjes gehad van mensen die een foto stuurden met de vraag: is dit een valse wolfspin?’, zegt Jinze Noordijk, spinnenonderzoeker van EIS Kenniscentrum Insecten. In vijf gevallen was het inderdaad de zuidelijke nieuwkomer. Ook Zweekhorst trof onlangs een nieuwkomer aan in zijn tuin: de kerkzesoog. Een spin met een gitzwart lijf die het liefst in gaten van muren woont en binnen Nederland steeds wat meer naar het noorden oprukt. Maar de ‘giftige’ valse wolfspin heeft Zweekhorst nog niet gezien. Hij vindt het jammer dat in de media meteen de nadruk wordt gelegd op ‘giftig’. ‘Als een of andere gek mij vastpakt, geef ik hem ook een dreun. Zo gek is het niet dat een spin in zo’n situatie bijt.’ Bovendien zijn alle spinnen giftig, voegt Noordijk toe. Echter: de kaken van de meeste soorten zijn niet sterk genoeg voor de mensenhuid. ‘Maar ook een grote kruisspin kan bijten als je in hem knijpt. Dat voelt eveneens als een wespensteek.’ De valse wolfspin is wat dat betreft dus helemaal niet zo bijzonder, zegt hij. ‘Bijten doet hij slechts incidenteel. Hij heeft vooral zijn naam tegen: ‘valse’ betekent in dit geval dat het geen echte wolfspin is, maar er sterkt op lijkt. Mensen worden door die naam op het verkeerde been gezet.’ Toch snappen Elfferich en Zweekhorst wel dat mensen bang kunnen zijn voor spinnen. ‘Dat was ik als klein meisje ook’, zegt Elfferich. Zodra zij en haar broertje een spin in huis zagen, begonnen ze te gillen. ‘Dat is pas veranderd nadat mijn moeder een van de spinnen een naam gaf: Nicky.’ En neem nou een normale huisspin, vervolgt Zweekhorst. ‘Die kan met zijn harige donkere poten heel snel lopen, dat ziet er inderdaad best afschrikwekkend uit.’ Desalniettemin hopen hij, Elfferich en Noordijk dat meer mensen de tijd gaan nemen om spinnen eens goed te bekijken. Mens en spin leven immers dicht op elkaar. Noordijk: ‘We hopen op meer begrip en acceptatie voor de spin.’ Spinnen kunnen namelijk gewoon heel mooi zijn, voegt Zweekhorst toe, die deze zaterdag 146 spinnen en zestien soorten in zijn tuin telt. Een van de mooiste van dit weekend is wat hem betreft de Heliophanus: ‘Een ontzettend grappig spinnetje’. ‘Zijn twee korte pootjes aan zijn kop zijn geel en groen. En toen zaterdagmiddag de zon erop scheen, begon hij prachtig te glimmen. Geweldig.’||https://www.volkskrant.nl/nieuws-achtergrond/speciale-aandacht-tijdens-spinnentelweekend-voor-zuidelijke-nieuwkomer-de-giftige-valse-wolfspin~bf2a6977/
2022-09-11||Introdans brengt vier choreografieën over stromend water samen tot een gracieuze avond ★★★☆☆||Je waant je een dansavond lang in een zacht dobberende bubbel. Wonderlijk hoe het Arnhemse gezelschap Introdans onder de noemer Aqua vier choreografieën samenbrengt die alleen de lieflijke kant van stromend water benadrukken. Golvende motoriek, vloeibaar samenspel, eindeloze deining, soepele duiken – en in de muziekkeuze hoor je de tinteling van opborrelende belletjes. Dat maakt Aqua tot een gracieuze maar ook wat waterige, brave totaalavond. De onderdompeling begint met een danser die in Harbor Me (2015) aanspoelt op een strand en met twee collega’s zoekt naar de beschutting van een trio. In dit miniatuurtje van hotshot Sidi Larbi Cherkaoui raken soms hun vingertoppen elkaar, dan weer spelen ze elkaar een imaginair kubusje door. Maar meestal vloeit een golfslag door hun lichaam, die ze nu eens solitair veroorzaken, dan weer gezamenlijk voortstuwen. Deze aardse opmaat wordt snel verzwolgen door de branding van een groepsstuk van oud-Introdanser Jorge Pérez Martínez. Voor Aqua breidde hij zijn optimistische Azul (2017) op drie Spaanse gitaarklassiekers uit met nog meer helder getimede motoriek, nu op Vivaldi’s mandolineconcert tegen een achterwand in blauwtinten. Azul krijgt hierdoor het karakter van een eindeloze strandwandeling langs een mediterrane kust, met je tenen in de branding. In het acrobatische trio Earth (2018) van Manuel Vignoulle behouden drie dansers in tribale catsuits voortdurend lichaamscontact, terwijl ze in een vloeiende bewegingssculptuur over elkaars schouders klimmen en glijden. Tot slot nemen in Océana (2011) van Lucinda Childs zes paren de vloer over. Als een school vissen zwemmen ze met opspattende ledematen voor een gigantische videoprojectie van kolkend water. De Introdansers maken een meditatief spel van dit eindeloze gedobber op de gelijknamige Argentijnse compositie voor gitaren, harp en mijmerende vocalen.||https://www.volkskrant.nl/cultuur-media/introdans-brengt-vier-choreografieen-over-stromend-water-samen-tot-een-gracieuze-avond~b110f6a6/
2022-09-11||Schepdaal staat in brand, Evenepoel heeft alles in de hand||Het grote scherm op de parkeerplaats van café In de Rustberg toont een onbedaarlijk huilende wielrenner in Spanje. Het is Remco Evenepoel, die hier honderd meter verderop woont aan de Scheestraat in Schepdaal, een Vlaams dorp onder Brussel. Evenepoel beseft dat hij de Vuelta heeft gewonnen. Remco huilt, Schepdaal juicht. Ruim driehonderd supporters steken de handen in de lucht en zingen het scherm toe: ‘Remco is van ons, olé, olé!’ Hier en daar vallen mannen elkaar geëmotioneerd in de armen en Christian Mestag, de fotograaf van R.EV, de fanclub van Evenepoel, zegt: ‘Maar ik denk altijd aan 15 augustus.’ Op 15 augustus 2020 kwam Evenepoel verschrikkelijk ten val in de Ronde van Lombardije, waarna hij heel lang moest revalideren. Is het om wat er op die dag in 2020 gebeurde, uit mededogen, dat Remco Evenepoel, nog maar 22 en pas op zijn 17de begonnen met wielrennen, zo’n grote, trouwe schare volgers heeft die hem vrijwel overal op de wereld volgen? Nog eens honderd fans zijn in Madrid om Evenepoel te onthalen. Of is het omdat zij hem persoonlijk kennen en weten dat er niets klopt van het beeld van een arrogante renner dat van Evenepoel bestaat in en rond het peloton? ‘En in de media’, benadrukt supporter Robert Santing, ‘vooral in het begin.’ ‘Het begin’ is vóór 15 augustus 2020, vóór de ernstige val van Evenepoel bij een afdaling in de Ronde van Lombardije. ‘Dat was echt op leven en dood, hè’, zegt Mestag. Hij kijkt even naar het scherm waar de ontvanger van zijn affectie zijn rode leiderstrui soeverein verdedigt in deze laatste serieuze etappe, de zaterdagse bergrit naar Puerto de Navacerrada. Mestag krijgt een brok in de keel. ‘Na die val waren we al gelukkig dat die gast weer kon fietsen.’ Remco’s grootmoeder, vertelt Hugo Van der Kelen (‘sinds 1996 maar twee WK’s gemist’), gaat altijd de kamer uit als haar kleinzoon op tv aan een afdaling begint. Opa Evenepoel voelde ruim voor de Vuelta-start: ‘Remco gaat de tijdrit in Alicante winnen.’ Goed, zei Van der Kelen, dan gaan we naar Alicante. Evenepoel reed er een allesverpletterende tijdrit. Mestag, supporter van voetbalclub Anderlecht, zag de wielrenner jarenlang ‘shotten’ bij de jeugd. Tussendoor voetbalde Evenepoel drie jaar bij PSV en speelde in nationale jeugdelftallen. ‘En altijd als kapitein’, zegt Mestag trots. Toen de voetbaltop uit het zicht raakte, schakelde Evenepoel over naar de sport van zijn vader Patrick, oud-wielerprof. ‘Hij koerst dus veel korter dan een Pogacar’, rekent Santing voor. De Sloveen, 1,5 jaar ouder dan Evenepoel, begon op 9-jarige leeftijd met wielrennen. ‘En dan moet je er bij Remco eigenlijk nog het halve jaar na Lombardije vanaf trekken. Ik zeg u: hij gaat een palmares bij elkaar rijden waar uw oren van gaan klapperen.’ Evenepoel won, 19 jaar nog maar, de Baskische klassieker Clásica San Sebastián. Dit jaar won hij hem opnieuw, na winst in de Ronde van Noorwegen en, zijn grootste zege tot zondag, Luik-Bastenaken-Luik. Zijn erelijst van 2018, het jaar voor hij prof werd, toont vrijwel uitsluitend het cijfer 1. Genoeg om hem het etiket ‘de nieuwe Merckx’ op te plakken, net als ‘de nieuwe Johan Cruijff’ doorgaans een omgekeerde selffulfilling prophecy. Het zelfvertrouwen, door al die zeges na zijn eerste kilometers op een racefiets en mogelijk ook door het Merckx-label, spatte van Evenepoel af en volgens zijn fans voor het grote scherm zag de buitenwereld dat aan voor arrogantie. ‘Hij weet wat hij wil’, zo heeft Mestag hem leren kennen, ‘maar hij is wel degelijk bescheiden en wat belangrijker is: zeer beschikbaar.’ Voor, tijdens en na de koers toont hij waardering voor zijn supporters ter plaatse en hij laat zich regelmatig zien in De Rustberg, het hoofdkwartier van de adoratie voor hem. Een zelfverzekerd portret van de wielrenner bestrijkt de blinde zijmuur van het café en op de parkeerplaats staat een stalen sculptuur dat de renner uitbeeldt op volle snelheid. Vrijdag stonden hier alle schoolkinderen van het dorp in de stromende regen hun plaatsgenoot toe te zingen voor de camera: ‘Schepdaal staat in brand/ Remco is onze ruwe diamant/ hij heeft alles in de hand.’ Remco is er echt voor ons, verzekeren zijn dorpsgenoten, stuk voor stuk gestoken in kleding met het logo van hun club, R.EV 1703 – de postcode van Schepdaal. Er lijkt een geoliede merchandisemachine achter de supportersvereniging te zitten. Het logo staat op honkbalpetten, truien, polo’s en T-shirts in uiteenlopende kleuren, sommige in beperkte oplage. ‘Dan moet je er snel bij zijn’, zegt Santing, ‘en elk jaar is er een nieuw tenue’. Klinkt als een hobby, het volgen van Evenepoel. ‘Nee, dat is het niet’, vindt Santing. Even is hij afgeleid als de enige naaste belager van de man in het rood, Enric Mas, zijn langverwachte aanval plaatst. Het blijkt een losse flodder. ‘Mas kan niet mee, olé olé olé’, zingt Luc O (‘echt mijn achternaam’) en daarna het hele plein. ‘Het is binnen, jongen’, zegt Santing tegen het scherm. En na enig kauwen op het h-woord: ‘Het gevoel dat je krijgt als je die’n gast overal ondersteunt, dat noem ik geen hobby.’||https://www.volkskrant.nl/sport/schepdaal-staat-in-brand-evenepoel-heeft-alles-in-de-hand~be99849c7/
2022-09-11||De circusartiesten dansen een aardig nummertje mee met de balletdansers in Oscar ★★★☆☆||Bij een hommage aan circusdirecteur Oscar Carré (1845-1911), bedenker en bouwer van het beroemde Koninklijke Theater aan de Amstel (1887), ontkom je niet aan trappelende paarden. De man die in heel Europa stenen circustheaters liet neerzetten, was een expert in paardendressuur; voor zijn circusshows trok hij rond met treinen vol Trakehner-hengsten, zijn favoriete ras. En dus dragen de dansers van Scapino Ballet Rotterdam paardenstaarten om hun middel bij de start van de voorstelling Oscar, die vanwege het 135-jarig bestaan nog twee weken te zien is in Carré in Amsterdam. Ze worden soms als ruiters in het zadel gehesen, om de teugels aan te trekken op een rijdende bok – overigens foeilelijke objecten zonder kop en staart. En ze vormen regelmatig een dierlijke hoofdtooi van fraai gedrapeerde manen met sierlijk gevouwen handen boven hun glanzende, zwartkanten tenues. Maar artistiek leider Ed Wubbe is er de choreograaf niet naar een biografisch portret te schetsen. Naast de gestileerde ruitertableaus grijpt hij een enkele keer terug op dramatische gebeurtenissen uit Carrés leven, zoals het verlies van zijn eerste vrouw Amalia bij een treinbotsing. Danseres Bonnie Doets, die met Oscar afscheid neemt van het podium, wordt aan het slot in amazonezit tureluurs gedraaid op een turbulente bok, om daarna weggedragen te worden in de armen van danser Mischa van Leeuwen. Hij doet het meest aan de aristocratische circusdirecteur denken, marcherend op paardrijlaarzen, met verbeten blik onder hoge hoed. Soms cirkelt hij langs de piste om het publiek met gebaren op te hitsen. Maar zijn personage, net als dat van Doets, is weinig uitgewerkt. Ook choreografisch zet Wubbe deze twee boegbeelden van Scapino amper in. Jammer, de grandeur van Carré smeekt om theatraal krachtige persoonlijkheden, die ook de engelenbak hoog in de nok bereiken. Wubbe legt nu de focus op de energieke samensmelting van zijn achttienkoppige dansersensemble met acht jonge circusartiesten van de opleiding Codarts Circus Arts. Zij dansen een aardig nummertje mee en worden tijdens hun luchtacrobatiek aan een zwierende trapeze of zwiepende touwen geholpen door een vangnet van dansers. Toch vertoont de regie ook hier zwakke momenten met te iele circusacts, zoals het stapvoets wandelen met witte jongleerballetjes op de randen van een zwarte hoed of een horizontaal gevouwen rug. Eigenlijk spint vooral zanger en componist Blaudzun (Johannes Sigmond) met zijn vijfkoppige band garen bij deze gelegenheidssamenwerking. Hoog op een podium in de lijstopening van Carré zorgen zij voor een opwindend concert, dat zich moeilijk laat dwingen tot een verbindende soundtrack voor het danstheater beneden hen. Soms zoekt Blaudzun de intimiteit van een klein gespeeld lied over een vertwijfelde vlucht, dan weer pakt de band monter uit met lekker rauwe scheuten op (bas)gitaar, drum en toetsen. Meer dan twintig songs van bestaande albums, plus twee nieuw gecomponeerde nummers, strooien ze uit over de piste beneden hen, waar groepjes dansers samenscholen in lange zwarte kostuums. Of de dorstige teksten vol verlangen ook nog ergens met Carré en zijn hengsten te maken hebben, vraag je je na de pauze niet meer af.||https://www.volkskrant.nl/cultuur-media/de-circusartiesten-dansen-een-aardig-nummertje-mee-met-de-balletdansers-in-oscar~b6c42de0/
2022-09-11||Laten we samen de energiepiek dempen||Ik las in deze krant dat de grootste piek in energieverbruik in Europa ligt tussen 17.00 uur en 20.00 uur, als mensen thuiskomen van hun werk, de verwarming aanzetten, koken en televisie kijken. Daarom een tip voor een win-wincampagne aan minister voor ­Klimaat en Energie Rob Jetten. Begin een overheidscampagne om in ieder geval deze winter mensen één of twee keer (of vaker) per week bij elkaar te laten aanschuiven. Kinderen ophalen uit je werk en op naar opa/zus/vriend/buren/kennis in de buurt, om samen te eten en de dag door te nemen. En andere weken ben je uiteraard zelf gastheer. Als we dat massaal doen, moet dat die piek dempen. En sociaal gezien lijkt het me mooi meegenomen.Bart Schilder, Enkhuizen Geachte minister Kuipers, ik – oudere, gepensioneerd, vrouw – en met mij vele andere ouderen hebben gezorgd voor onze kinderen, ouders en kleinkinderen. Ontslagen worden als je zwanger werd. Zorgen voor je ouders als een soort thuiszorg, ook toen het te veel tijd ging kosten. Opgepast op onze kleinkinderen: kinderopvang werd steeds duurder. Nu hebben wij ouderen met slijtage van geest en lijf zorg nodig. Mogen we nu eindelijk ook eens beroep doen op zorg en een beetje aandacht. We hebben altijd onze bijdrage aan de samenleving geleverd. Met de hartelijke groet van een oudere, die dadelijk zorg nodig heeft die niet meer geleverd kan worden. Of moeten wij maar stoppen met het leven? Magda Savelsbergh-Crutzen, Heerlen Eigenaren van monumentale panden mogen geen dubbel glas aanbrengen. Dit is niet meer van deze tijd. Zo vliegt ons aardgas met kubieke meters tegelijk de schoorstenen uit. Het wrange is dat het landelijke thema van de open monumentendagen van afgelopen weekend duurzaamheid was.Bernard Weerdmeester, Zeist Stefan Wirken schrijft over de dood van de Britse koningin dat hij al van haar heengaan op de hoogte is en dat verdere berichtgeving wat hem betreft niet hoeft. De overledene wordt met weinig eerbied vooral slechts ‘een 96-jarige vrouw’ genoemd. Koningin Elizabeth is wereldwijd een uiterst belangrijk persoon die vrijwel een heel mensenleven een belangrijke stempel op de wereld heeft gedrukt. Dan volsta je niet met slechts een kale mededeling dat ze dood is. Als je bedenkt dat alleen al de jonge autocoureur Max Verstappen in vele media vaak al vier volle pagina’s aandacht krijgt, of nog meer, als hij een wedstrijd moet gaan rijden, dan is de berichtgeving over en rondom koningin Elizabeth zeker niet overdreven. En Max leeft nog.Johan van Knegsel, Eindhoven Ik zit met belangstelling te wachten op de eerste ambtenaar/bestuurder/politicus met een normaal geheugen die zegt: ‘Achteraf en met de kennis van nu wisten we toen ook al dat we de boel belazerden en dat geld het enige was dat telde.’Henk Bos, Nieuwegein Allemaal weer even oefenen op de ‘th’. Ook bij de NPO. Koning Charles verdient het toch echt niet om ‘Charles the Turd’ genoemd te worden.A. Roling, Wormerveer Kustaw Bessems vraagt zich af waarom de Nederlandse overheid zich niet beter voorbereidt op eventuele rampen. De reden kan op de sites van de rijksoverheid worden gevonden onder het kopje ‘risico-regelreflex’. De overheid vindt voorbereiding op rampen namelijk te duur. Het is veel goedkoper een ramp te laten gebeuren, waarbij het uitgangspunt is dat de burger zijn eigen schade draagt. Dat is ook de reden waarom de mogelijkheid van een ramp waarbij meerdere doden vallen, het zogenaamde groepsrisico, in de besluitvorming rond de aardbevingen in Groningen niet meer voorkomt.Ben Ale, Delft Wat een heldere boodschap van Sander Heijne. Onze economie moet niet groeien maar beter worden! Een boodschap die alle partijen kan verbinden.Jeroen de Bree, Uden||https://www.volkskrant.nl/columns-opinie/laten-we-samen-de-energiepiek-dempen~b40c3125/
2022-09-11||Zoekende Dusan Tadic aan de beterende hand, aanvoerder is weer van waarde voor Ajax||Bij Ajax was de laatste weken iets opmerkelijks gaande. Terwijl de ploeg steeds beter begon te voetballen, zwol de kritiek op Dusan Tadic aan. Het ging vaker over zijn vele balverlies dan het aantal doelpunten of assists. Hoe onomstreden was de onbetwist geachte aanvoerder nog? De 33-jarige Serviër bepaalde sinds zijn komst in 2018 zijn eigen standaard bij Ajax. Vanaf zijn geliefde linkerflank maakte hij vier seizoenen op rij meer dan tien doelpunten en gaf meer dan tien assists. Maar met de komst van recordaankoop Steven Bergwijn begon deze zomer ook de zoektocht naar een nieuwe positie voor Tadic. Trainer Alfred Schreuder probeerde hem zonder succes in de spits, waar een andere aankoop, Brian Brobbey, een beter alternatief bleek. En ook zijn rol als aanvallende middenvelder voelde als een kunstmatige oplossing om hem een plek in het elftal te geven. Het kwam het spel van Tadic niet ten goede. Tegen Heerenveen ging het zaterdagavond weer eens over zijn voetballende meerwaarde in plaats van zijn mindere vorm. Met drie assists stond hij aan de basis van de gemakkelijke overwinning (5-0), als rechtsbuiten wel te verstaan, de plek waar hij zich na het vertrek van Antony op moet richten. ‘Dusan moest even wennen aan de rechterkant, maar je ziet dat hij per wedstrijd beter gaat spelen’, zei Schreuder nadat hij zijn aanvoerder voor het vierde duel op rij op rechts had geposteerd. ‘Ik heb de kritieken ook meegekregen, maar doe er niks mee omdat ik weet hoeveel waarde hij voor ons heeft.’ Tadic scoorde dit seizoen nog niet en gaf tot aan de wedstrijd tegen Heerenveen ‘slechts’ twee assists. Maar hij creëerde de eerste vijf speelronden wel de meeste kansen (16) van alle spelers in de eredivisie. En ook de kwaliteit van de kansen die hij zijn teamgenoten schonk (expected assists), was veruit het hoogst (3.4 per wedstrijd). Waar zijn teamgenoten de geboden kansen de eerste wedstrijden lieten liggen, maakten ze die tegen Heerenveen wel af. Fraai was de manier waarop Tadic zichzelf vrij kapte en de bal al na vier minuten op het hoofd van Davy Klaassen legde. Of wat te denken van de fijnzinnige pass op de ingevallen Brian Brobbey, die zag dat Schreuder opnieuw voor Mohammed Kudus koos in de spits. Tadic was de eerste om de teleurgestelde Brobbey bemoedigend toe te spreken toen hij na een uur in het veld kwam. Jij scoort vanavond nog, of iets in die trend, leek hij te zeggen, al was het niet te horen. ‘Tadic is meer dan een speler’, aldus Schreuder over de persoonlijkheid van zijn aanvoerder. ‘Hij is de leider van de groep.’ De trainer die deze zomer overkwam van Club Brugge zag de afgelopen weken van dichtbij hoe Tadic zijn nieuwe positie zo snel mogelijk eigen probeerde te maken. ‘Hij praat heel veel met rechtsback Rensch over hoe zij ten opzichte van elkaar het beste kunnen bewegen. Dat zegt iets over zijn professionaliteit.’ En toen Rensch tegen Heerenveen in de rust voor Jorge Sánchez werd gewisseld, trok Tadic de Mexicaan in de kleedkamer direct naar het tactiekbord om te laten zien hoe zij samen de rechterkant het best konden bespelen. Schreuder: ‘Ik ken Dusan al tien jaar (de twee werkten samen bij FC Twente, red.) en weet hoe hij is. Hij legt de lat heel hoog.’ Net als in de Champions League tegen Rangers FC roemde Schreuder de teamgeest en honger waarmee Ajax op het veld stond. Daarbij is een belangrijke rol weggelegd voor Tadic, wiens arbeidsethos zowel binnen als buiten het veld nooit ter discussie staat. Ongeacht of hij in vorm is of niet. Kijk alleen al naar het gebeeldhouwde lichaam van de routinier. Heerenveen, dat deze competitie pas één tegendoelpunt had gekregen, wilde de ruimtes in de Johan Cruijff Arena klein houden en trok zich massaal terug. Maar met veel beweging en variatie in het spel vond Ajax al snel gaatjes in de doorgaans hechte Friese defensie. Naast Klaassen en Brobbey scoorde ook Kenneth Taylor op aangeven van Tadic. Kudus nam de andere twee treffers voor zijn rekening. Het is voor het eerst sinds het seizoen 1997-1998 dat Ajax zijn eerste zes competitiewedstrijden wint. Onder leiding van trainer Morten Olsen wist de club 24 jaar geleden kampioen te worden. Zover is het nu nog niet, al toonden Ajax én Tadic zaterdag dat de vorm groeiende is. Dinsdag alweer wacht de volgende krachtmeting, als Ajax op bezoek gaat bij Liverpool. Op Anfield Road rekent Schreuder erop dat zijn aanvoerder het team weer bij de hand neemt. ‘Ook voor medespelers is het toch wel prettig als ze met Tadic het veld op komen.’||https://www.volkskrant.nl/sport/zoekende-dusan-tadic-aan-de-beterende-hand-aanvoerder-is-weer-van-waarde-voor-ajax~b61aaeec/
2022-09-11||Normaal gesproken ­betekent corona dat we meer moeten doen in minder tijd, maar dit keer is er een wonder gebeurd||Tijdens mijn nachtdienst keek ik uit het raam. Het was heel vroeg in de ochtend, de zon was nog maar net op en tussen de plastic stoelen op het terras zag ik een figuurtje scharrelen. Toos (70) ging gebukt langs de stoelen en maakte die met een theedoek droog. Ik ontdekte dat ze dat elke dag doet. De andere patiënten worden veel later pas wakker, die weten niet dat de stoelen ooit nat zijn geweest. Ze wrijven zich de slaap uit de ogen, sjokken de trap af, ploffen neer op zo’n stoel en steken een sigaret op. Maar vandaag zijn de stoelen nog nat. Toos is vanmorgen niet in de tuin geweest, want ze zit in quarantaine: corona. De patiënten kijken verbaasd naar de druppels op de leuning en het plasje in de zitting. ‘De stoelen zijn nat’, mopperen ze tegen elkaar, en ze blijven dan maar staan. Bij de zusterpost heeft zich een groepje patiënten verzameld. ‘Wij willen graag koffie.’ ‘Dan zet je die toch?’ ‘We weten niet hoe dat moet. Toos zet altijd koffie.’ Dat kan ik de patiënten niet helemaal kwalijk nemen, want Toos is de baas in de keuken. Ik heb haar weleens gevraagd waarom ze liever niet wil dat anderen koffie zetten, de vaatwasser inruimen of bestek uit de lade pakken. ‘Als andere mensen hier komen, is de keuken in gevaar.’ ‘Wat zou er dan kunnen gebeuren?’ Ze zei niets. Ik probeerde het nog eens. ‘Wat zou er dan met de keuken kunnen gebeuren, Toos?’ Geen antwoord. Ik heb haar dossier weleens doorgespit, helemaal tot het begin, omdat ik wilde weten hoe ze in deze psychiatrische kliniek is terechtgekomen, maar zo ver terug gaat de digitale administratie niet. Toos woont hier al langer dan veertig jaar. Haar dossier is vooral het verslag van een steeds kleiner bestaan. Aan het begin van mijn dienst ga ik meteen bij haar kijken. Voor de deur van haar kamer hijs ik me in beschermende kleding – schort, mondkapje, handschoenen en spatbril – en ik ga naar binnen. Ze ligt in een vreemde houding in bed, met haar benen over de rand. Ze heeft vandaag nog niets gegeten of gedronken, zo te zien: het ontbijt en de lunch staan onaangeroerd op haar nachtkastje en alle glazen en bekers zitten nog vol. Haar bed is nat, de vloer ook en ik ruik urine. ‘Toos? Hoe gaat het?’ Ze kijkt me aan met haar smalle, bleke gezichtje. ‘Ik kan niet overeind komen.’ Ik meet haar temperatuur: koorts. Nu zijn er een heleboel dingen die ik moet doen. Eerst wil ik controleren of ze haar medicatie wel heeft ingenomen; Toos is de enige patiënt op de afdeling die haar medicatie zelf bewaart. Ik moet haar vitale functies meten en doorgeven aan de arts, die ik moet bellen om te overleggen of haar medicatie moet worden aangepast. Ik moet Toos overeind helpen om te drinken. Ik moet haar verschonen en haar bed ook. De vloer schoonmaken. Ze is te zwak om de wc op de gang te bereiken, daar moet ik ook iets op verzinnen. Misschien kan ik een postoel lenen van de ouderenafdeling. En zo zijn er nog wel twintig dingen. Toos is niet de enige patiënt op de afdeling die corona heeft en beneden wachten de patiënten op mij die geen corona hebben. Normaal gesproken betekent een corona-uitbraak dat er meer gedaan moet worden in minder tijd, omdat er nog minder personeel beschikbaar is dan anders, maar vandaag is er een wonder gebeurd: door een misverstand is er juist een collega te veel. ‘Ga jij de coronapatiënten maar helpen’, zegt mijn boventallige collega. ‘Ik regel het hier wel.’ Vandaag ben ik Toos’ verzorger, huishoudelijke hulp en ober. Omdat ze zo weinig zegt, weet ik eigenlijk niet goed of ze het fijn vindt dat ik om de haverklap aan haar bed sta, maar ze voelt zich in elk geval niet hulpeloos of alleen. Dat weet ik zeker. Aan het eind van mijn dienst zit ze er een stuk florissanter bij. Op de fiets naar huis weet ik dat ik alles heb gedaan wat ik wilde doen. Toch heb ik geen voldaan gevoel. Eerder somber, want ik denk: een boventallige collega overkomt me vast nooit weer. Thomas van der Meer is schrijver en werkt in een psychiatrische kliniek. Hij schrijft om de week een wisselcolumn met Arie Elshout. De namen in deze column zijn gefingeerd en sommige details zijn aangepast.||https://www.volkskrant.nl/columns-opinie/normaal-gesproken-betekent-corona-dat-we-meer-moeten-doen-in-minder-tijd-maar-dit-keer-is-er-een-wonder-gebeurd~bd7dd7be/
2022-09-11||Bij ongeslagen Atalanta solliciteert Teun Koopmeiners naar een basisplaats bij Oranje||Stunten is de norm geworden bij Atalanta Bergamo. In de Lombardische stad is het salarishuis nog geen kwart van dat van grootmachten Juventus en Inter, maar de ploeg eindigde in de voorbije vijf seizoenen vier keer in de Italiaanse top-4. Nu staat Atalanta zelfs gedeeld eerste (met Napoli en AC Milan), dankzij de uitblinkende Teun Koopmeiners. Zondag speelde de ploeg gelijk tegen Cremonese: 1-1. Een paar maanden terug leek er nog een einde te komen aan de magische run van de sprookjesploeg van de Serie A. Nadat Atalanta zich voor het eerst in zes seizoenen onder zijn leiding niet had geplaatst voor Europees voetbal, besloot Gian Piero Gasperini zijn contract in te leveren. Het ontslag van de succestrainer werd door de clubleiding niet aanvaard. Gasperini moest blijven, koste wat het kost. De daad werd deze zomer bij het woord gevoegd, door liefst 98 miljoen euro aan nieuwe aankopen te besteden - na Juventus het meeste van alle Serie A-clubs. In de eerste weken van het nieuwe seizoen oogt Atalanta als herboren. De hyper-aanvallende speelstijl, waar de korte passes en positiewisselingen elkaar in rap tempo opvolgen, is weer terug. De belangrijkste vormgever van het Atalanta-voetbal is Koopmeiners. Na een sterk eerste seizoen, waar hij verrassend genoeg vaak als aanvallende middenvelder moest spelen, vertolkt hij in jaar twee een hoofdrol in de passing. In de 3-4-3-formatie onder Gasperini vormt hij een middenveldkoppel met landgenoot Marten de Roon, waarbij Koopmeiners de midmid is met meer aanvallende vrijheid. Het is aan de voormalig captain van AZ om de spelopbouw te verbinden met de creatievelingen voorin. Waar Koopmeiners in aanvallend opzicht naar lieve lust mag schaken en vooruitdenken, wordt defensief juist agressie van hem verwacht. Een rol die de linkspoot goed blijkt te liggen. Met 12 geslaagde tackles leidt hij het team dit seizoen. Maar de echte highlights van Koopmeiners zijn te danken aan zijn traptechniek. Met 4 goals is hij momenteel zelfs clubtopscorer bij de koploper. Met een mooie schuiver van 30 meter afstand maakte hij de winnende bij Hellas Verona, om een week later in eigen huis tegen Torino zelfs een hattrick (twee penalty's en een afstandsschot) te maken. Koopmeiners wordt alsmaar belangrijker voor Atalanta. Het contrast met de andere jonge uitblinkers van het AZ dat voor het uitbreken van de pandemie op weg leek naar een landstitel, is enorm. Oussama Idrissi is met Feyenoord toe aan zijn vierde club in twee jaar tijd, terwijl Calvin Stengs inmiddels van Nice naar Antwerp is verhuisd en Myron Boadu (Monaco) in Frankrijk op de bank zit. Tegen Cremonese was Koopmeiners zondag daarentegen weer goud waard. Met een strak gekrulde vrije trap levert hij de assist op de openingstreffer van Merih Demiral. Voldoende voor de zege was het niet.||https://www.volkskrant.nl/sport/bij-ongeslagen-atalanta-solliciteert-teun-koopmeiners-naar-een-basisplaats-bij-oranje~bac018cb/
2022-09-11||Heerenveen verklaart trouwe mascotte de oorlog, Hendrik Pasveer pikt het niet||Jazeker, Heero is er nog altijd, de mascotte van Heerenveen, een Noorse strijder met blonde krullen onder een koddig helmpje met hoorns, een blije lach en en een pompeblêd als tongetje. Hij loopt ererondjes in het Abe Lenstra Stadion. Hij spoort thuissupporters aan de spelers te steunen en probeert kinderen tijdens de rust op de lat te laten schieten. Hij schudt de hand van de tegenstanders en incasseert goedgemutst fluitconcerten van de bezoekende aanhangers. Maar in het binnenste van het pak heeft zich na 22 jaar een ingrijpende wijziging voltrokken. Niet langer gaat de man erin schuil die zich die hele periode voor de thuiswedstrijden met liefde in het blauw-wit gestreepte tenue stak, arm- en beenstukken omdeed om de ledematen gezellig mollig te laten lijken, en het vrolijke Vikinghoofd opzette alvorens de grasmat te betreden. Tegenwoordig is er een pool van vervangers – er zijn er intussen acht die het pak hebben gedragen. Voor de old warrior is de vrolijkheid voorbij. De directie van Heerenveen heeft Hendrik Pasveer (52), die 26 jaar geleden begon als vrijwilliger in De Feanstore en sinds 2009 in vaste dienst is als huis- en decoratieschilder, op non-actief gesteld. De arbeidsverhoudingen zijn ernstig verstoord, volgens algemeen directeur Cees Roozemond ‘met meerdere personen in de organisatie’. Er zijn aantijgingen over verwijtbaar handelen en dreigementen. Als schilder is hij niet meer welkom, als Heero evenmin. Nadat bemiddelingspogingen geen resultaat opleverden, ontmoetten beide partijen elkaar halverwege vorige maand voor de kantonrechter in Leeuwarden, in een vinnige confrontatie. Komende woensdag valt het oordeel. Wil de club terecht van hem af, de man die de langstzittende mascotte op de Nederlandse velden was? De oude garde van de club heeft alvast partij gekozen. In die gelederen bestaat toch al een beperkte waardering voor het huidige management. Het conflict symboliseert in hun ogen vooral de gedaanteverwisseling van een voorheen warme club met gemoedelijke omgangsvormen naar een kille organisatie met een bestuur zonder gevoel voor wortels en tradities. Oud-voorzitter Riemer van der Velde (81) stuurde voorafgaand aan de zitting een verklaring op, waarin hij Pasveer een man noemt met een groot clubhart. ‘Het raakt mij zeer dat de club die zich bij de achterban afficheert als een sympathieke betaaldvoetbalorganisatie voornemens is op deze wijze afscheid te nemen van een trouwe medewerker.’ Oud-trainer en clubicoon Foppe de Haan (79) heeft met lede ogen toegekeken. ‘Ik ken Hendrik als een uiterst loyale medewerker. Als Heero was hij heel energiek, hij deed het met veel verve. Als schilder was er ook weinig op hem aan te merken. Als je commentaar op hem had, wilde hij weleens sikkeneurig reageren. Het is juist de kunst daarmee om te gaan. Als er een probleem is, behoor je bij elkaar te gaan zitten en te bespreken hoe je het samen gaat oplossen. Het is nu volledig uit de hand gelopen. Dat is in elk geval geen teken van groot leiderschap.’ De hoofdrolspeler zwijgt. Tussen zitting en uitspraak heeft Pasveer ‘mediastilte’ ingelast. Hij is veel gebeld: Hart van Nederland, Jinek, Voetbal International, kranten; als symbool en uithangbord trek je nu eenmaal de aandacht. Voorlopig dus maar even niet. De advocaat van Pasveer, Megan Bakker, vertolkt de gevoelens van haar cliënt. ‘De club was zijn leven. Hij stond ermee op en ging ermee naar bed. Al zijn vrije tijd stak hij erin. De helft van zijn leven heeft hij eraan besteed.’ Directeur Roozemond vindt het spijtig dat het zo is gelopen. ‘Maar dit soort dingen horen er soms bij.’ Nadat hij in 2019 aantrad, heeft hij in een bezuinigingsoperatie al eens afscheid genomen van veertien medewerkers. ‘Dat was ook niet leuk.’ Roozemond worstelt met de beeldvorming in de ontslagprocedure, alsof de club het op Heero heeft voorzien. Pasveer heeft volgens hem die functie naar behoren uitgeoefend, ‘altijd op een vrolijke manier’. Maar zijn opvolgers doen ook ‘een fantastische job’. Roozemond: ‘Heero is een begrip binnen de club en zal altijd een begrip blijven.’ Zelf vertrekt Roozemond na het huidige seizoen. Waar het begin van het conflict lag, valt niet precies te markeren. Volgens advocaat Bakker stapte Pasveer tijdens de coronatijd naar de directie met de waarschuwing dat de club te laks omging met de regels. Bezoekers die publieke ruimten in het stadion betraden, werd nauwelijks gevraagd naar een geldige QR-code. Hij kreeg geen gehoor. Bakker: ‘Hij voelde zich niet serieus genomen. Hij kreeg te verstaan dat hij er zich niet mee moest bemoeien, hij was maar de schilder, hij moest zijn plaats weten. Maar hij maakte er zich gewoon zorgen over.’ Pasveer, licht ze toe, was zelf juist uiterst voorzichtig; hij was niet gevaccineerd. ‘Als hij een keer niet als Heero kon optreden, waarschuwde hij zijn vervanger. Hij was daartoe niet eens verplicht.’ Later liet hij wel een prik zetten. Directeur Roozemond heeft een andere versie. ‘Dat hij zich niet had laten vaccineren, respecteerden wij. Maar dat betekende wel dat hij zich voortaan niet te dicht bij de spelers mocht ophouden. Hij kon dat maar moeilijk accepteren.’ Dat de controle op bezoekers tekortschoot, ontkent hij. ‘Integendeel. We hadden er juist alle belang bij dat de bubble in stand bleef.’ Het schuurde al eerder volgens hem. ‘Er waren al wat incidenten geweest. Laat ik het zo zeggen: de heer Pasveer heeft wat moeite met gezag.’ Wat er destijds precies gebeurde, laat hij in het midden. ‘De zaak is onder de rechter, inhoudelijk kan ik er niet veel over kwijt.’ Dat de loopgraven diep zijn, bleek tijdens de zitting, toen er een onderhoud ter sprake kwam tussen de schilder en Roozemond. Pasveer had er heimelijk opnames van gemaakt. Er zou te horen zijn dat de directeur hem toebijt dat hij ‘zijn bek moest houden’. Raadsvrouw Bakker: ‘Zoiets is niet prettig, als je in de jaren daarvoor altijd een goede relatie met de club hebt gehad.’ Roozemond drukte de rechter op het hart toch vooral de hele opname goed te beluisteren. Hij zegt dat de opmerking in het algemeen was bedoeld; ‘dat sommige situaties erom vragen dat je maar beter je kop dicht kunt houden, soms als directeur, soms als schilder’. ‘De passage is niet tekenend voor de sfeer tijdens het gesprek en is volledig uit zijn verband gerukt.’ De andere kant van de tafel zou zich evenmin onbetuigd hebben gelaten. Wat naar buiten kwam: Pasveer had gezegd dat ‘er een bom ligt onder de club’ en dat hij ‘de club kon maken en breken’. Roozemond spreekt van ‘bedreigingen en chantage’. Bakker noemt het ‘een kwestie van interpretatie door de andere partij’. Hoewel de directie enkele kritische vragen van aanhangers ontving, houdt de officiële supportersvereniging Feanfan zich afzijdig. Voorzitter Jildou Visser: ‘Ik heb geen behoefte hier op te reageren. Elk verhaal heeft twee kanten en ik kan onmogelijk beoordelen welke versie klopt.’ Het andere gezelschap met fans, Nieuw Noord, laat weten dat ze het ‘als fanatieke aanhang te druk hebben om ons met arbeidsconflicten bezig te houden’. Nog niet alle banden zijn doorgesneden tussen Pasveer en de club: zijn stiefzoon zit bij de selectie onder 21. Alleen als die speelt, beklimt hij de tribune. Om Demo toe te juichen, heeft hij heus geen andere Heero nodig.||https://www.volkskrant.nl/sport/heerenveen-verklaart-trouwe-mascotte-de-oorlog-hendrik-pasveer-pikt-het-niet~bf503802/
2022-09-11||EK eindigt in kater voor waterpolosters door geblunder op de bank en in het water||In Kroatië gaf de waterpoloploeg van coach Doudesis in de spannende, kwalitatief hoogstaande troostfinale van het EK op belangrijke momenten niet thuis. Na drie kwarten leidden de sterk spelende Nederlandse waterpolosters met 12-10 en leken ze opnieuw op weg naar een bronzen medaille op een titeltoernooi. Eerder deze zomer was het Nederlands team op het WK in Hongarije te sterk voor Italië in het duel om brons. In het laatste kwart ging er in de Spaladium Arena van Split aan Nederlandse zijde alles mis wat er mis kon gaan. Zo kon Italië door de verdediging snijden en incasseerde Nederland in de laatste acht minuten maar liefst zes treffers. Ook bondscoach Doudesis deelde mee in de malaise. Een bizar staaltje miscommunicatie van de Nederlandse staf luidde de genadeklap in. Bij een 13-14 achterstand was Italië, met nog een kleine minuut te spelen, op weg naar het Nederlandse doel, toen opeens de zoemer voor de time-out klonk. De knop van de time-out was per abuis ingedrukt vanaf de Nederlandse bank. Aangezien ploegen alleen een time-out mogen aanvragen in balbezit, volgde een penalty voor Italië: 13-15. Voor de Nederlandse ploeg bleef er te weinig tijd over om dit verschil te overbruggen. Zaterdag trok Doudesis, kort voor de vliegreis van zijn ploeg naar Amsterdam, het boetekleed aan voor de miscommunicatie op de bank. ‘Het was mijn fout, ik ben niet duidelijk genoeg geweest. Ik vroeg aan mijn assistent Richard van Eck of hij mijn aantekeningenboekje even wilde pakken, omdat ik wilde kijken voor een time-out. En ik wees naar de bank waar mijn boekje naast de time-outknop lag. Door de herrie in het stadion verstond hij mij verkeerd en drukte de knop in.’ De Nederlandse waterpolosters, die in de poulefase en in de kwartfinale zoveel indruk hadden gemaakt, keerden tot hun verdriet met lege handen huiswaarts. In de halve finale werd Nederland uitgeschakeld door Spanje. De Spaanse waterpolosters prolongeerden afgelopen weekend hun Europese titel door Griekenland in de eindstrijd te verslaan (9-6). Bij de mannen wonnen de Kroatische waterpoloërs voor eigen publiek EK-goud. Titelverdediger Hongarije werd in een thriller met 10-9 verslagen.||https://www.volkskrant.nl/sport/ek-eindigt-in-kater-voor-waterpolosters-door-geblunder-op-de-bank-en-in-het-water~b7f5ab45/
2022-09-11||Vijf jaar is ze er nu, maar omdat ze de tweede is voelt ze altijd nieuw||Ze is te vroeg wakker. Ik zeg tegen haar dat het nog nacht is, dat ze nog even verder moet slapen. Ze gaat weer liggen en kruipt tegen me aan. Ik sla mijn armen om haar heen, druk haar lijfje tegen me aan en pak met mijn vrije hand een van haar voeten vast. Ze passen nog in mijn hand, net als haar onderbenen nog net tussen mijn duim en middelvinger passen. Ik leg mijn hoofd in haar nek en zo liggen we een paar stille minuten. Maar ze is niet te houden, natuurlijk niet. We staan op en ze maakt haar moeder wakker, die in haar bed ligt te slapen, daarna haar zus. Die is gisteravond laat opgebleven om de woonkamer te versieren en nog in diepe slaap. Ze springt bij haar op bed en neemt haar in een klemmende omhelzing. ‘Ik ben jarig’, fluistert ze, ‘ik ben jarig.’ Vijf jaar is ze er nu, maar omdat ze de tweede is voelt ze altijd nieuw. Vaak zetten we onze hoofden tegen elkaar, als twee bokken, en proberen we elkaar weg te duwen. Zij wint altijd. Ze zingt hard mee en bij elke hoera gooit ze haar handen in de lucht. Op haar hoofd een kroontje van papier dat haar zus heeft gemaakt. We eten taart die zo zoet is dat ik bijna weer in slaap val. Even later zit ze voorop bij me op de fiets. Ze denkt dat ze droomt, zegt ze, dat ze jarig is. In het krat voor zit een doos met cakejes die ze gaat uitdelen. Ik heb ze gebakken. De hele avond mee bezig geweest, maar ze zien eruit alsof zij ze heeft gemaakt – in vijf minuten. De cakejes trillen in het krat. ‘Ze hebben het koud’, zegt ze. Niet knipperen nu. Dat deed ik een keer toen ze net geboren was, en nu zijn we opeens hier. Als ik het nog een keer doe, gaat ze naar de middelbare school. Kort daarna zal ze niet meer tegen me aan willen kruipen in bed, of dat spelletje met onze hoofden willen doen. Ze zal zich van me afkeren, zoals dat gaat en zoals het hoort. Dus ogen open houden en blijven kijken, zo lang en zo veel mogelijk. Het zal altijd te weinig zijn. En bovendien, mijn telefoon wil ook aandacht. We komen aan bij school. Ik til haar van de fiets. Ze is zwaarder dan gisteren, maar nog lichter dan morgen. Alleen haar moeder mag mee naar binnen, zegt ze, ik absoluut niet. Als ik aanstalten maak om toch mee te gaan, wordt ze woedend. Zie je, daar begint het al.||https://www.volkskrant.nl/mensen/vijf-jaar-is-ze-er-nu-maar-omdat-ze-de-tweede-is-voelt-ze-altijd-nieuw~b914e8f0/
2022-09-11||Hommage aan Desirée eindigt met gevulde zoete aardappel||De gevulde paprika is natuurlijk enorm jaren tachtig, maar dankzij een veelbesproken liefdeskandidaat uit het tv-programma B&B vol liefde (RTL4) toch ook zomer 2022. Bed&breakfast-eigenaar Hans kreeg in Italië de flamboyante Desirée op bezoek, die haar signature dish wilde bereiden: quiche met broccoli en boursin en gevulde paprika’s. Op de lokale markt kon Desirée allerlei ingrediënten niet vinden. Zo waren er geen paprika's met een platte onderkant. Stress. ‘Hier kan ik niet mee werken. I can’t handle this. Het is geen Holland, dat heb ik allang door.’ Improvisatie bleek niet aan haar besteed. Ze hield zich strikt aan de receptuur. ‘Daardoor kan ik constante kwaliteit leveren.’ Het Nieuwe Eten wilde als hommage aan Desirée de nieuwe gevuldepaprikavulling van Hak proberen. Helaas was die nergens in de wijde omtrek te vinden, waardoor we – tegen haar regels in – moesten uitwijken naar de gevuldezoeteaardappel-variant. Mexicaans getinte inhoud van de zak met 100 gram cherrytomaatjes in drie uitgeholde zoete aardappels stoppen, kaas erover, in de oven, klaar. Geen stress. Constante kwaliteit. Cijfer: 8||https://www.volkskrant.nl/beter-leven/hommage-aan-desiree-eindigt-met-gevulde-zoete-aardappel~bc1895d0/
2022-09-11||Worstelen met bevroren zwembroeken: dit is het amusement dat ons land verdient ||‘Ik ga echt weg met een klotegevoel. Kijk nou wat een mooie club! Dit ga je nooit meer meemaken.’ Greetje Bosma (die ene van realityserie Urk! ) moest haar tranen even wegslikken toen ze het nét niet voor elkaar kreeg om met een klokkenspel van tennisballen om haar middel een paar blikjes omver te stoten. Wat restte, was de eliminatie. Mocht u mij even kwijt zijn, dan is u dat vergeven. Maar in het universum van De alleskunner vips is dit alles volstrekt normaal. Het spelprogramma is een speciale versie van het SBS 6-programma De alleskunner, waarin honderd gewone Nederlanders allerhande opdrachten uitvoeren om een gooi te doen naar de titel ‘alleskunner’. Vanaf 2021 volgde er óók een vips-editie, waarbij het begrip BN’er een geheel nieuwe lading kreeg. Nu rijst de BN’er-inflatie al jaren de pan uit, maar inmiddels zijn we op een punt aanbeland waarop iedereen die ooit toevallig langs een tv-camera liep, prima kan doorgaan voor een ‘vip’. Dat is ook nodig, want het eerste seizoen begon ooit met 35 deelnemers, en het programma telt in het derde seizoen al 68 (!) BN’ers. Daarbij moet u denken aan onvervalste kanonnen als presentator Maya Eksteen, tv-dierenarts Piet Hellemans, TikTok-moppentapper Maaike van Houten, de moeder van Roy Donders, de zus van Roy Donders, de zus van Olcay Gulsen, de zoon van Marco Borsato én de ex-vriendin van de zoon van Marco Borsato. Het programma begon zo als een soort raadspelletje, waarbij je kon inschatten of de redactie deze mensen nu wel of niet had verzonnen. Maar bij de opdrachten werd vrij snel duidelijk dat hier wel degelijk iets groots gaande was. De deelnemers moesten onder meer een Bert-en-Erniepuzzel (35 stukjes) oplossen en een rol tape in een broodtrommel proberen te stoppen. Hoogtepunt was de opdracht waarbij de deelnemers met hun lichaamswarmte een bevroren zwembroek moesten ontdooien (de bekende tv-hotelier Meneer Reimers kreeg het helaas niet voor elkaar.) Je vraagt je als geoefende tv-kijker vaak af of er iets van een ondergrens bestaat, of dat we al langer in een sinkhole zitten waaruit we nooit meer kunnen ontsnappen. Maar kijk vijf minuten naar vergeten vips die zo snel mogelijk velletjes papier van wc-rollen moeten halen, en alle zelfreflectie over je kijkgedrag verdwijnt vanzelf. Niet voor niets was de aftrap van het derde seizoen vorige week direct het op vier na best bekeken tv-programma van de zaterdagavond. Gek is dat niet, want De alleskunner vips is in feite een gemoedelijke aftakking van Squid Game, maar dan met onschuldige spelletjes en voice-over Frank Lammers die na een eliminatie ‘tot nooit meer’ roept (niemand weet overigens of er daarna ooit nog iets van de vips vernomen is). In een voorproefje zagen we dat de vips volgende week een plastic flamingo moeten laten leeglopen. Wegkijken is allang geen optie meer. Elk land krijgt het zaterdagavondamusement dat het verdient.||https://www.volkskrant.nl/columns-opinie/worstelen-met-bevroren-zwembroeken-dit-is-het-amusement-dat-ons-land-verdient~b2fcbe32/
2022-09-11||Ter Apel wordt nu tijdelijk ontlast, maar geen garanties dat crisissituatie voorbij is||Van der Burg deed deze uitspraken zondag in het televisieprogramma Buitenhof. Het Centraal Orgaan opvang asielzoekers (COA) kan sinds het weekend wel over enkele nieuwe locaties beschikken. Op militair oefenterrein Marnewaard, bij Zoutkamp in de gemeente Het Hogeland (Groningen), is een noodopvang ingericht die zaterdag open is gegaan en vijfhonderd asielzoekers kan herbergen. In uiterste noodgevallen kunnen dat er zevenhonderd worden. Het is een ‘voorportaal’ voor Ter Apel. Zondagavond zijn er al vierhonderdvijftig asielzoekers overgebracht. De gemeente Westerwolde, waar Ter Apel onder valt, kondigde ook een nieuwe noodverordening af. Voor niet-geregistreerde asielzoekers geldt op het voorterrein en de naaste omgeving van het aanmeldcentrum een verblijfsverbod. Donderdagnacht sliepen daar nog driehonderd asielzoekers in de open lucht. De verordening geldt niet voor asielzoekers die net in Ter Apel aankomen. De gemeente willen buiten slapen voortaan voorkomen. De gemeente Goes stelt tijdelijk maximaal vierhonderd extra opvangplekken beschikbaar in de Zeelandhallen. Daar waren al driehonderd bedden beschikbaar. In Goes worden geen asielzoekers uit veilige landen, zoals Marokko en Tunesië, opgevangen. Ook personen die als overlastgevers bekendstaan, kunnen er niet terecht. In Het Hogeland verblijven asielzoekers slechts enkele dagen, is de bedoeling. Zij hebben in Ter Apel een ‘voorregistratie’ gekregen en wachten in Het Hogeland tot zij aan de beurt zijn voor de definitieve registratie en identificatie door immigratiedienst IND en de Vreemdelingenpolitie in Ter Apel. Daarna keren zij niet terug naar Het Hogeland, maar worden zij overgebracht naar (crisis)noodopvang. Van der Burg is ook nog in afwachting van twee cruiseschepen, die goed zouden zijn voor tweeduizend extra plekken (duizend in Velsen en duizend in Amsterdam). In het debat afgelopen donderdag in de Tweede Kamer zei Van der Burg dat in Hogeland zal worden gewerkt met een ‘ticketingsysteem’. Hij noemde dat ‘een werktitel’, omdat het in feite neerkomt op: ‘U meldt zich vandaag in Ter Apel, u krijgt een nummertje dat u zich op dag X op tijdstip Y weer in Ter Apel moet melden.’ Het systeem moet nog in werking treden, naar verwachting in de loop van de week. Van der Burg gaf de volgende uitleg. ‘Nu zien we dat een deel van de mensen die de afgelopen tijd in het gras zijn blijven liggen, daarvoor heeft gekozen met de redenering: ‘Als ik hier vannacht blijf liggen, ben ik morgen de eerste.’ Er is dus een soort perverse prikkel om in het gras te blijven liggen, want dan ben je morgen de eerste. Als mensen niet op komen dagen, wordt er gezegd: ‘Dan trekken we ze maar van het gras.’ Dat is dus een verkeerde prikkel om daar te blijven liggen. Daarom voeren we een ticketingsysteem in, zoals ik het nu maar even noem, waarbij mensen zich melden in de volgorde waarin zij in Ter Apel zijn binnengekomen.’ Onderzoeksplatform Pointer meldde zondag dat het ministerie van Justitie en Veiligheid sinds juni meerdere keren een aanbod heeft afgeslagen van Inlia, een stichting voor vluchtelingenhulp, om te helpen met onderdak bieden. ‘We hebben bij herhaling aangeboden om kwetsbare asielzoekers op te vangen’, zei directeur John van Tilborg van Inlia. ‘We hadden bedden gereserveerd in kerken rond Ter Apel, maar daar is geen gebruik van gemaakt.’ Onduidelijk blijft waarom dat is gebeurd. Inmiddels wordt wel samengewerkt met de stichting en vangt Inlia zo’n vierhonderd asielzoekers op.||https://www.volkskrant.nl/nieuws-achtergrond/ter-apel-wordt-nu-tijdelijk-ontlast-maar-geen-garanties-dat-crisissituatie-voorbij-is~b1436864/
2022-09-11||Na nieuwe beschietingen lag kerncentrale bij Zaporizja even  helemaal stil||De Oekraïense centrale is bezet door Russische troepen, maar wordt bediend door Oekraïens personeel. Het besluit om nu ook de zesde reactor stil te leggen was genomen nadat nieuwe beschietingen de laatste nog werkende hoogspanningskabel hadden beschadigd. Granaat- en raketinslagen hadden de afgelopen weken al alle vier de hoofdkabels van de centrale vernield, waardoor alleen nog stroom via een reservekabel in en uit kon. Vijf van de zes reactoren waren om die reden al eerder uitgeschakeld. De sluiting van de zesde en laatste reactor werd zondagochtend bekendgemaakt door het stroombedrijf Energoatom. Het internationaal Atoomagentschap IAEA, dat twee waarnemers in de centrale heeft, had op basis van hun informatie vrijdag al gewaarschuwd dat deze sluiting eraan kwam. IAEA-directeur Rafael Grossi zei dat Energoatom er door de aanhoudende beschietingen niet meer op vertrouwde dat de stroomvoorziening, die al herhaaldelijk was gerepareerd, nog een keer hersteld zou kunnen worden. De Zaporizja-centrale is bij een totale sluiting voor zijn koeling volledig afhankelijk van dieselgeneratoren. De kerncentrale kan dan niet meer worden opgestart zonder stroom van buitenaf. De stroomvoorziening moet daarvoor echter worden hersteld, en stabiel zijn. Dat wordt met de aanhoudende beschietingen steeds moeilijker. ‘We hebben gezien dat als de stroomvoorziening is gerepareerd, die meteen weer wordt beschadigd’, waarschuwde Grossi. ‘Dit is onacceptabel.’ Vrijdag werd de stroomvoorziening van de stad Enerhodar, waar de technici wonen die de centrale bedienen, vernield. De stad met ruim 50.000 inwoners ligt pal naast de kerncentrale en zit nu zonder stroom, zonder water en zonder riolering. De Oekraïense autoriteiten hebben de bevolking in het door Russen bezette gebied woensdag al aangeraden een veiliger heenkomen te zoeken.||https://www.volkskrant.nl/nieuws-achtergrond/na-nieuwe-beschietingen-lag-kerncentrale-bij-zaporizja-even-helemaal-stil~b84aeecf/
2022-09-11||Hotels zitten vol, straten zijn afgesloten: rouwstoet met kist Elizabeth komt aan in Edinburgh||Aan het einde van de Royal Mile in Edinburgh ligt een kaart met een tekst in kinderhandschrift. ‘U was het hoogtepunt in mijn 12-jarige leven’, staat er op. De conclusie op een andere kaart: ‘Ons bestaan op aarde zal vanaf nu veel minder kleurrijk zijn.’ Sommigen houden het kort, maar niet minder krachtig. ‘Tot gauw daarboven.’ Het is de bedoeling dat de rouwceremonie voor koningin Elizabeth II, die in deze straat begint, na zeventien dagen voorbij is. Maar de teksten op condoleancekaarten in de oude hoofdstraat van Edinburgh doen vermoeden dat de Schotten de rest van hun leven somber zullen uitzitten. Operatie Unicorn, de codenaam voor een van de grootste uitvaarten uit de wereldgeschiedenis, is in werking getreden. Het lichaam van de Britse koningin is zondag begonnen aan zijn laatste reis over het eiland, een 700 kilometer lange tocht van de Schotse Hooglanden, via de Engelse hoofdstad naar Windsor Castle. Eerste stop: Edinburgh. Zondagmiddag komt de kist aan op de Royal Mile, de in elkaar overlopende straten die door het oude centrum van de Schotse hoofdstad lopen tussen Castle Rock en Holyrood Palace. Dat na een zes uur durende rit met een langzaam rijdende lijkwagen vanuit Balmoral Castle. In de lucht gevolgd door een televisiehelikopter voor het liveverslag en gadegeslagen door rouwende onderdanen langs de wegen. Het is de opmaat voor het dagenlange afscheid in Londen, een enorme veiligheidsoperatie in de Britse hoofdstad. Het dagelijks leven in de Schotse hoofdstad is erdoor tot stilstand gekomen. Tientallen straten zijn afgesloten. Edinburgh Castle, het beroemde kasteel dat boven de stad uittorent op een vulkanische rots, is gesloten. Hotels zitten vol. Janet en Derick Storey uit Loanhead willen er een rouwmeerdaagse van maken. Zaterdag bloemen leggen. Zondag kijken hoe de lijkwagen aankomt bij Holyrood Palace. Maandag naar de processie – met de kist, koning Charles III en andere leden van het koningshuis – over de Royal Mile naar St Giles’ Cathedral. En dan hopelijk zelf in de 12de-eeuwse kerk langs de kist lopen, voordat het lichaam van de koningin dinsdag per vliegtuig doorreist naar Londen. ‘Maar het wordt wel moeilijk met die drukte’, zegt Janet, die de jongste niet meer is. ‘Al die wegafsluitingen helpen ook niet, want we moeten elke dag van buiten de stad komen.’ Op de keien is het dringen voor een plekje met zicht op de lijkwagen. Voor de toeristenwinkels met kilts en whisky zijn sommige mensen op elektriciteitskastjes geklauterd . Als de rouwstoet na uren wachten de Mile inrijdt en er een woud van smartphones omhoog gaat, blijken veel mensen toch te klein om een glimp op te vangen van de eikenhouten kist, gedecoreerd met witte heide, dennenspar, vlambloem (flox), dahlia’s en pronkerwt – de favoriete bloemen van de koningin. Elke meter van de rouwstoet wordt vastgelegd door cameramannen van de BBC, normaal gesproken slonzig gekleed, maar voor deze gelegenheid in zwart maatpak gestoken. De publieke omroep is bezig aan een zeventien dagen lange buiging voor de overleden monarch. Het hele land past zich aan. Geen nationale voetbalwedstrijden, geen cricket, geen paardenraces. Vakbonden hebben de treinstakingen van later deze week afgelast. De regering laat het aan bedrijven of ze open blijven, maar hoopt wel op begrip van werkgevers als werknemers het zwaar hebben. De dag van de begrafenis, volgende week maandag, is door koning Charles III uitgeroepen tot nationale vrije dag. Wat het koninklijke afscheid kost – een vraag die in vrijwel elke andere monarchie zou opkomen – is voor de Britten irrelevant. Afgelastingen in twijfel trekken is not done. De organisator van een driedaags technofestival in Edinburgh verzucht wel dat ‘het er niet makkelijker op wordt nadat we de pandemie hadden overleefd’. Een teleurgestelde muziekliefhebber op de Instagram-pagina van het festival: ‘De majesteit zou gewild hebben dat de techno doorging.’ Maar niemand wil dwarsliggen bij de afsluiting van een tijdperk van driekwart eeuw. Nigel Fawcett Jones, een 55-jarige kapelaan die naar de Royal Mile is gekomen om rouwenden te ondersteunen bij hun verdriet, begint zelf te snotteren als hij het leven van de koningin overdenkt. ‘Ik weet nog dat ik op de basisschool een herdenkingskopje kreeg ter ere van haar zilveren jubileum’, zegt hij. ‘Ik heb het kopje nog steeds.’ Om hem heen bezemen schoonmakers nog wat vuil uit de koninklijke mijl voor een feilloos afscheid. De Indiase uitbater van een cadeauwinkel verkoopt de ene na de andere theedoek met het portret van de koningin. ‘Mijn vader is briljant. Hij had er heel veel ingekocht voor het platinum jubileum. Ik zei: waarom zo veel? Hij zei: wacht maar.’ Voor een dame in zwart ziet de Mile er nog niet koninklijk genoeg uit. Ze grijpt een politieagent bij de arm en wijst op een paar kauwgomplekken op het wegdek. De agent kijkt verontschuldigend. ‘We hebben echt geen tijd meer om die nog te verwijderen.’||https://www.volkskrant.nl/nieuws-achtergrond/hotels-zitten-vol-straten-zijn-afgesloten-rouwstoet-met-kist-elizabeth-komt-aan-in-edinburgh~bc5a3b18/
2022-09-11||Moskou viert feest, terwijl een enkeling naar de stembus gaat en de Russische troepen ‘hergroeperen’||De inwoners van Moskou konden zich zaterdagavond vergapen aan een van de grootste en duurste vuurwerkshows van de afgelopen jaren. Hele volksmassa’s drommen dit weekend samen op pleinen en in parken om de 875ste verjaardag van de Russische hoofdstad te vieren. President Poetin opende met een druk op de knop een nieuw reuzenrad, dat het hoogste in Europa heet te zijn, maar door technische problemen werd de feestelijke ingebruikname al snel uitgesteld. Dat alles valt samen met de dramatische ontwikkelingen aan het front in Oekraïne. De overhaaste aftocht van de Russische troepen in de provincie Charkiv wordt in de officiële communiqués afgedaan als een ‘hergroepering’. De realiteit sijpelt mondjesmaat door in de Russische media en lijkt de meeste feestende Moskovieten te ontgaan. ‘De autoriteiten in Moskou doen er alles aan om te voorkomen dat de mensen zien dat we zo’n catastrofale situatie doormaken’, zegt Aleksandr Zamjatin, zelf raadslid en coördinator van rond de 120 onafhankelijke en kritische kandidaten voor de Moskouse deelraden. ‘Er is hier weinig propaganda te zien op straat, ze doen hun best de Moskovieten daarmee niet te belasten. Alles is goed, is de boodschap, er zijn parken en festivals. En verkiezingen.’ Sinds vrijdag kunnen de Moskouse kiezers hun stem uitbrengen in de eerste deelraadsverkiezingen sinds 2017. De lauwe verkiezingscampagne is in Moskou haast onopgemerkt voorbijgegaan. Pas in de laatste week verschenen er folders in de brievenbussen en op informatieborden in de portieken. Blijkens peilingen weten veel mensen niet eens dat ze deze dagen naar de stembus mogen. De animo is traditioneel gering, in 2017 was de opkomst ongeveer 15 procent. Er zijn ruim 1.400 zetels te vergeven. Maar hoewel in de deelraadsverkiezingen gewoonlijk lokale problemen centraal staan, bieden ze ook een zeldzame mogelijkheid kritiek te uiten op de politiek van het Kremlin. Anderszins is dat nauwelijks nog mogelijk. Straatprotesten zijn de kop ingedrukt en iedereen die openlijk kritiek uit op het Russische optreden in Oekraïne, loopt het risico op strafvervolging wegens het ‘discrediteren’ van het Russische leger of het verspreiden van ‘nepnieuws’. Oppositiepartij Jabloko voerde daarom in Moskou campagne onder de niet mis te verstane leuze ‘Voor vrede en vrijheid’. Sommige kandidaten van de partij betogen dat het in de huidige situatie onmogelijk is de strijd in Oekraïne en alles daaromheen te negeren en in plaats daarvan enkel te praten over lokale problemen. ‘De oppositie is verdeeld’, zegt Zamjatin, zelf uitgesloten van deelname aan de verkiezingen wegens het delen van een Facebookbericht in 2020. Dat bericht kwam van de inmiddels tot ‘extremistisch’ verklaarde organisatie van oppositieleider Aleksej Navalny. ‘Sommigen zijn van mening dat verkiezingen in tijden van oorlog zinloos zijn. Maar verkiezingen zijn nu de enige politieke activiteit waarmee mensen uiting kunnen geven aan hun verzet tegen deze dictatuur. Dat is moeilijk, dit zijn heel ongewone verkiezingen, vanwege de sfeer en het kleine aantal kandidaten. Maar er zijn toch behoorlijk veel mensen overgebleven die de durf hebben gevonden zich kandidaat te stellen’. Zoals Denis Zjeleznjakov, een jonge docent maatschappijleer en kandidaat in de wijk Zjoezjino. ‘Ik voelde dat ik iets moet doen, ik ben altijd tegen passiviteit geweest. Ik heb veel vrienden die zeggen: waarom doe je dit, het is gevaarlijk. Ja, het is gevaarlijk, maar het is ook onze verantwoordelijkheid.’ Zjeleznjakov is aan van de honderden onafhankelijke kandidaten die het in Moskou opnemen tegen de kandidaten van de zittende macht, die soms openlijk deelnemen onder de vlag van de Kremlinpartij Verenigd Rusland, maar vaker de indruk wekken zelfstandig te opereren. Traditioneel kent Verenigd Rusland een geringe populariteit in de hoofdstad. ‘In de districten waar ik eerder woonde, was het zelfs uitgesloten dat een kandidaat van de zittende macht wint’, zegt Zjeleznjakov. ‘Dat biedt de mogelijkheid aan de basis verandering teweeg te brengen. Wij willen de politieke situatie in Rusland veranderen, te beginnen in de wijken, dan in de stad en zo verder.’ De strijd om de raadszetels neemt soms bizarre vormen aan. Zamjatin laat een kleurige folder zien die als twee druppels water lijkt op die van de onafhankelijke kandidaten in zijn wijk. Maar het gaat soms nog verder, met kandidaten die dezelfde voor- en achternaam hebben als hun rivalen en soms zelfs uiterlijk een opvallende gelijkenis vertonen. Alles om de kiezers zand in de ogen te strooien. Dat lijkt gerommel in de marge, want de kandidaten van de oppositie zien het grootste gevaar in manipulaties met elektronisch uitgebrachte stemmen. Dat percentage is al veel groter dan in voorgaande jaren. Toch moet dat de kritisch gestemde kiezers er vooral niet van weerhouden hun stem uit te brengen, zegt Jabloko-gemeenteraadslid Maksim Kroeglov op een boekpresentatie in Moskou. ‘Want zelfs al zijn er veel vervalsingen, dan nog krijgen de machthebbers wel het werkelijke plaatje te zien. Ze zullen weten hoe de mensen in werkelijkheid hebben gestemd. We kunnen de autoriteiten een signaal geven dat een groot deel van de Moskovieten en de Russen hun politiek niet deelt. Dat hangt van ons af.’||https://www.volkskrant.nl/nieuws-achtergrond/moskou-viert-feest-terwijl-een-enkeling-naar-de-stembus-gaat-en-de-russische-troepen-hergroeperen~bdb960d7/
2022-09-11||Landbouw is een oeruiting van de mens. Dat is wat nog steeds tot uiting komt in de diepgewortelde sympathie voor de boer||Aanleiding voor deze column is het betoog van Tim Fransen in de Volkskrant, waarin hij een poging doet om meer diepte in het stikstofdebat te brengen. Het is dan wel weer heel jammer dat hij er niet diep genoeg induikt. Hij ziet het Bosch-Haberprocedé als startpunt van de introductie van kunstmest in de landbouw. Jammer dat hij blijkbaar niet weet dat een paar decennia daarvoor Justus von Liebig degene was die de minerale stikstof en haar rol in de plantengroei heeft ontdekt. En het was dezelfde Von Liebig, die aan het eind van zijn carrière zijn eigen vondst nuanceerde: een eenzijdige nadruk op stikstof had een fnuikend effect op de bodemvruchtbaarheid door het verlies van organische stof. Door overmatig stikstofgebruik wordt de koolstofcomponent van de organische stof afgebroken en daarmee verliest de bodem zijn structuur en nutriënt- en vochthoudend vermogen. Het was de founding father zelf die ook de kwalijke kanten van zijn uitvinding breed voor het voetlicht had gebracht. En natuurlijk zijn er nog altijd talloze ‘wetenschappers’ die van de daken schreeuwen dat kunstmest een zegen is voor de mensheid – Wageningen zit er vol mee – maar dat komt toch echt alleen doordat zij blijkbaar niet in staat zijn om die schaduwkanten zelf ook te zien, zoals onder andere de huidige stikstofproblemen, maar ook het mislukken van de Groene Revolutie in Afrika. LINK Maar dit terzijde. Er zit een veel grotere denkfout in het betoog van Fransen. Achteloos vermeldt hij dat ‘de ontwikkeling van de mensheid grotendeels te herleiden is tot één enkele factor: ons vermogen om, met behulp van technologie, de natuur naar onze hand te zetten. Het klassieke voorbeeld is het bedrijven van landbouw’. Die gedachte wordt tegenwoordig breed gedragen en dan vooral door mensen die de landbouw alleen van buiten kennen. De bekendste exponent van deze opvatting is de Israëlische schrijver Yuval Noah Harari. In zijn boek Sapiens (wereldwijd 12 miljoen exemplaren verkocht) versimpelt hij de geschiedenis van de landbouw tot een geschiedenis van technologie. Het lichaam vraagt om voedsel en om het wat makkelijker te maken in plaats van eindeloos te moeten jagen en eetbare planten zoeken, vindt de mens de landbouw uit. Feitelijk helemaal juist, maar het zegt niets over wat mensen daarbij bewoog. Alsof ik vanavond naar het theater ga voor een voorstelling, en een buitenstaander vervolgens uitlegt dat het mij gelukt is om in een theater te komen doordat ik over een fiets beschik. Dat laatste is feitelijk juist, maar zegt helemaal niets over de beweegredenen van mijn handelen. De mens van zeven millennia geleden keek niet met een technologische blik naar de natuur. Dat wordt je duidelijk wanneer je de kunstwerken van die tijd op je in laat werken. Dat waren geen kunstwerken die in steen, hout of verf werden gemaakt (die kwamen pas enkele millennia later), maar dat waren wat wij nu onze (landbouw-)huisdieren en cultuurplanten noemen. Allereerst was er de domesticatie (wat iets volstrekt anders is dan temmen) van de wolf, gevolgd door de herkauwers. Domesticatie van de wolf leidde tot een enorme verscheidenheid aan hondentypes en -rassen en tot op de dag van vandaag is het een raadsel hoe de mensheid dat toen heeft gedaan. Net zo’n raadsel als hoe de Perzen dan wel Afghanen later de wilde grassen tot oergranen hebben verheven. Met de (op moderne technologie gebaseerde) dna-wetenschap zijn de stappen van de oergranen Emmer en Eenkoorn naar de moderne rassen goed te volgen en te reproduceren, maar de stap van wilde grassen naar oergranen – het initiëren van fructificatie (voortbrengen van vruchten, red.) in de zaadaanleg van het gras – is nog altijd een raadsel. Dat kan alleen maar begrepen worden als je de leef- en beleefwijze van de vroege mens kunt begrijpen: de godenwereld als het natuurlijke, direct beleefbare verlengstuk van menselijk ‘denken’ en handelen, en de planten- en dierenwereld die net zo goed bij de lichamelijkheid van de mens hoorden als het eigen lichaam. Dat wat onze verre voorouders met dier en plant deden was niets meer of minder dan de zelfverwerkelijking van de mens. In hedendaagse termen kan je het kunst noemen. Ook dat is jezelf uitdrukken in het product. En ook bij kunst speelt technologie een rol, maar het verklaart niet het kunstwerk. Landbouw is een oeruiting van de mens. Dat is de les die de geschiedenis van de landbouw ons leert. Dat is ook hetgeen wat nu nog steeds tot uiting komt in de diepgewortelde sympathie voor de boer. En als we iets daarvan moeten leren voor de toekomst, is het wel dat in die culturele dimensie de sleutel ligt voor de broodnodige transitie. Tom Saat is een biologisch-dynamische boer te Almere en in de maand september gastcolumnist op Volkskrant.nl.||https://www.volkskrant.nl/columns-opinie/landbouw-is-een-oeruiting-van-de-mens-dat-is-wat-nog-steeds-tot-uiting-komt-in-de-diepgewortelde-sympathie-voor-de-boer~b5c48bed/
2022-09-11||NS en vakbonden bereiken voorlopig akkoord: geplande stakingen opgeschort||Nadat eerdere onderhandelingen op niets waren uitgelopen, organiseerden de vakbonden meerdere regionale stakingen. De NS besloot daarop afgelopen vrijdag in het hele land geen treinen te laten rijden, om chaos op perrons te voorkomen. Het vervoersbedrijf kon naar eigen zeggen geen veilige dienstregeling meer garanderen. Ook voor komende week waren aanvankelijk nieuwe stakingen aangekondigd. Het principeakkoord dat nu op tafel ligt zal worden voorgelegd aan de leden van de vakbonden, die het plan eerst nog moeten goedkeuren. Daarvoor organiseren de bonden informatiesessies, waarna de leden digitaal kunnen aangeven of ze instemmen met het cao-akkoord. ‘Ik ben pas tevreden als onze leden in grote meerderheid ‘ja’ hebben gezegd’, aldus FNV-onderhandelaar Henri Janssen. In de overeenkomst is onder meer een loonsverhoging afgesproken van gemiddeld 9,25 procent in twee stappen. Ook zal de NS zijn werknemers tweemaal een bedrag van 1.000 euro uitkeren, in december en in juli. De cao heeft een looptijd van anderhalf jaar. Verder staat in het overzicht van de hoofdpunten uit het akkoord het kopje ‘inflatiereparatie’. Dit houdt in dat werknemers extra geld krijgen als de inflatie dit jaar hoger uitvalt dan de voorspellingen van het Centraal Planbureau. De NS gaat deels in op de eis van de vakbonden om salarissen te laten meebewegen met de inflatie. Van die omstreden automatische prijscompensatie is nog geen sprake: in 2024 moeten de bonden opnieuw onderhandelen over inflatiecompensatie. Met het akkoord dat nu op tafel ligt, lijkt de NS nog wat verder te gaan dan het cao-bod van vorige week, waarmee het de vakbonden weer naar de onderhandelingstafel kreeg. Toen bood NS nog een loonsverhoging van 7,5 procent aan. Piqué is tevreden met de extra toezeggingen die de NS deed. ‘Ten opzichte van het eindbod in juli is het bijna een verdubbeling.’ Naast het loon is ook onderhandeld over het verlichten van de werkdruk, een belangrijk punt voor het personeel. De NS heeft volgens de vakbonden toegezegd dat werknemers in de toekomst vaker gegarandeerd vrij krijgen dan nu het geval is. Het vervoersbedrijf gaat volop arbeidskrachten werven voor de weekenddiensten. Ook gaat de NS onderzoeken hoe de hoeveelheid nachtwerk omlaag kan. Met het nieuwe cao-akkoord is het spoorwegbedrijf nog niet uit de problemen, waarschuwt waarnemend president-directeur Bert Groenewegen in een bericht op de website van de NS. Hij zegt blij te zijn met de voorlopige overeenstemming, maar daarmee is het tekort aan personeel volgens hem nog niet opgelost. Als gevolg moet de NS gedwongen de dienstregeling afschalen. Om het overbelaste NS-personeel voor een deel te ontzien, rijden sinds september al minder treinen. In december volgt een verdere afschaling. Of in de toekomst nog minder treinen gaan rijden, is volgens Groenewegen niet te zeggen. ‘Maar dat we zeggen dat er te weinig oog was voor de werkdruk, daaruit zou je de conclusie kunnen trekken dat er een koerswijziging is.’ Nu de bijna 19 duizend NS-werknemers de komende tijd een flinke salarisverhoging krijgen (mits de vakbondsleden instemmen met het voorstel), is het de vraag of de treinkaartjes als gevolg duurder worden. Ook dat is volgens Groenewegen nog onduidelijk, omdat de NS voor het bepalen van zijn prijzen is gebonden aan allerlei afspraken die zijn gemaakt met het ministerie van Infrastructuur en Waterstaat. ‘We mogen niet veel meer doen dan een inflatiecorrectie, al is de inflatie nu natuurlijk erg hoog.’||https://www.volkskrant.nl/nieuws-achtergrond/ns-en-vakbonden-bereiken-voorlopig-akkoord-geplande-stakingen-opgeschort~b90d1a9e/
2022-09-11||Nog vijf natuurboeken maken kans op de Jan Wolkers Prijs 2022||Het gaat om de volgende boeken: Het lied van de spreeuw – Octavie Wolters (uitgeverij Ploegsma), Wolven op het ruiterpad - Tijs Goldschmidt (uitgeverij Athenaeum), Jac. P. Thijsse; Nu ga ik er eens op uit – Marga Coesèl (uitgeverij van Oorschot), Verhalen van de fladdertak - Margaretha van Andel (uitgeverij Lemniscaat), De vogel en de componist - Fernand Rochette (uitgeverij Sterck en de Vreese). De Jan Wolkers Prijs wordt jaarlijks uitgereikt aan de maker(s) van ‘het beste natuurboek van het jaar’. Dit jaar zijn meer dan 140 boeken ingezonden, die zijn verschenen tussen 1 juni 2021 en 1 juni 2022. Het gaat om veldgidsen, monografieën, kinderboeken, poëziebundels, naslagwerken en romans. Op zondag 23 oktober wordt de winnaar bekend gemaakt tijdens de uitzending van Vroege Vogels op NPO Radio 1. De Jan Wolkers Prijs is een initiatief van Vroege Vogels, het Wereld Natuur Fonds en de Volkskrant. De prijs wordt dit jaar voor de tiende keer uitgereikt en bestaat uit een geldbedrag van 5000 euro en een originele tekening van de winnaar, gemaakt door Siegfried Woldhek. De jury bestaat uit Karina Wolkers, Allard Stapel (Wereld Natuur Fonds), Jean-Pierre Geelen (de Volkskrant) en Daniel Gulpers (Vroege Vogels). Eerdere winnaars van de prijs zijn: Hans Mulder – De ontdekking van de natuur, Valerie Trouet – Wat bomen ons vertellen (2020), Marente de Moor – Foon (2019), Menno Schilthuizen – Darwin in de stad (2018), Dik van der Meulen - De kinderen van de nacht (2017), Albert Beintema - De grutto (2016), Louis Schoonhoven e.a. - Niet zonder elkaar (2015), Remco Daalder - De gierzwaluw (2014) en Simon van der Geest – Spinder (2013). In 2017 kreeg Koos van Zomeren de Jan Wolkers Oeuvreprijs.||https://www.volkskrant.nl/nieuws-achtergrond/nog-vijf-natuurboeken-maken-kans-op-de-jan-wolkers-prijs-2022~bf2f76bc/
2022-09-11||Michail Gorbatsjov sloopte onbedoeld het Sovjet-imperium||‘De grootste politieke catastrofe van de twintigste eeuw’, zo heeft Poetin de ontbinding van de Sovjet-Unie eens betiteld. Hij is dan ook met alle geweld bezig om die ‘catastrofe’ ongedaan te maken, daarin aangemoedigd door een hele trits van bloeddorstige nationalistische ideologen, zoals de door onze eigen Baudet als verwant genie gekoesterde Aleksandr Doegin, wiens even bloeddorstige dochter recent bij een bomaanslag uit de weg is geruimd. Wie door het zwaard regeert, zal door het zwaard vergaan – als vrome christen zal Doegin ongetwijfeld met deze zinsnede uit het Matthëus-evangelie bekend zijn. Het Kremlin is niet alleen openlijk op herstel van de Sovjet-Unie uit, maar ook op die van de oude Russische machtspositie van vóór 1989, wat betekent dat de belangen van alle westelijke buurstaten – van Finland tot Roemenië – weer aan die van Moskou ondergeschikt moeten worden gemaakt. Als hoofdverantwoordelijke voor de bedoelde catastrofe wordt door Poetin de afgelopen week overleden Michail Gorbatsjov beschouwd: die zou alles wat Stalin – inmiddels als groot vaderlander in ere hersteld – had weten te veroveren, als gevolg van sentimentele slapheid weer hebben weggegeven. Die opvatting is niet zonder reden wijdverbreid, en tegelijkertijd is zij niet terecht. Gorbatsjov was bij zijn aantreden, en ook daarna, geenszins van plan de Oost-Europese satellietstaten aan het Westen ‘over te dragen’ of de Sovjet-Unie te ontbinden (en de facto is dat ook niet door zijn toedoen gebeurd, maar dankzij Jeltsin). Hij wilde de Sovjet-Unie juist redden door haar te hervormen. Dat dat niet mogelijk bleek, en zijn hervormingspoging op de ondergang uit zou lopen – misschien: uit moest lopen – was iets wat hij niet had voorzien. Evenmin overigens als de meeste westerse kremlinologen, die door de ineenstorting van het Sovjet-imperium evenzeer werden verrast. Had Gorbatsjov die uitkomst wél voorzien, of in elk geval ingecalculeerd, dan is het twijfelachtig of hij aan zijn hervormingen was begonnen én die in de cruciale beginjaren ook had weten door te zetten. Zijn historische verdienste is níét daarin gelegen dat hij zelf het Sovjet-imperium afgebroken heeft, maar dat hij, toen de steen eenmaal aan het rollen was gebracht, niet getracht heeft dat met geweld te verhinderen: de Oost-Europeanen mochten nu zelf over hun toekomst beslissen. Dat hij op die hervormingen zo sterk zijn stempel kon drukken, en tegelijk de ongewenste gevolgen ervan niet wist te voorkomen, kwam doordat zijn positie als partijleider voor het eerste op dat moment nog sterk genoeg was, en voor het tweede niet meer. Met zijn eigen hervormingen had hij niet alleen onbedoeld de internationale positie van Rusland verzwakt, maar ook, door de weerstand die dat intern opriep, zijn eigen. En tegelijk was die oppositie pas sterk genoeg om hem – met die halfslachtige couppoging – opzij te schuiven toen het al te laat was. Dat is de paradox van de historische betekenis van Gorbatsjov: nog machtig genoeg om enorme veranderingen teweeg te brengen, niet meer machtig genoeg om de onbedoeld daaruit voortvloeiende, nog veel grotere veranderingen te voorkomen. Namelijk dat met de communistische dictatuur ook automatisch de internationale constellatie met vazallenregimes in Oost-Europa zou verdwijnen. Het is, achteraf beschouwd, een interessante vraag, waarom Gorbatsjov deze uitkomst niet heeft voorzien, of niet heeft kunnen voorzien. Een belangrijke factor is ongetwijfeld dat hij daarvoor, bij alle eigen kritiek op het functioneren ervan, tegelijk nog in hoge mate het product was van het Sovjet-systeem en het bijbehorende Sovjet-wereldbeeld en dus Sovjet-onderwijs. Een belangrijk element daarvan, nu door Poetin met de nieuwe Stalin-verering nieuw leven ingeblazen, vormde de Grote Vaderlandse Oorlog tegen het fascistische Duitsland in 1941-1945 en de daaraan gekoppelde bevrijding van de Oost-Europese landen uit de klauwen van het Derde Rijk. Gorbatsjov geloofde daardoor in feite evenzeer als zijn tegenstanders nog in de Sovjet-mythe van de broederschap der volkeren onder Russische leiding, zoals die decennia lang iedere Sovjet-onderdaan via de alom aanwezige staatspropaganda was ingeprent. Niemand, ook de meest kritische geest, kan zich geheel onttrekken aan de als permanente mentale achtergrondruis aanwezige cliché-voorstellingen die elke natie van zichzelf en de eigen geschiedenis koestert, en die de politieke cultuur van een land permanent zichtbaar en onzichtbaar doordrenkt. Zoals bijvoorbeeld ook vrijwel heel Den Haag in 1945 aan een romantisch zelfbeeld van zijn koloniale ‘roeping’ in Indië vasthield (Balkenendes fameuze ‘VOC-mentaliteit’ vormde er nog een late oprisping van) en Churchill altijd een in victoriaanse tijden grootgebrachte Britse imperialist is gebleven, voor wie de belangen van het Empire boven democratisch zelfbeschikkingsrecht gingen. En zoals Roosevelt – toch ook lang niet de domste – er eigenlijk automatisch van uitging dat Amerika, gezien de hooggestemde idealen van zijn Founding Fathers, objectief de belangen van de hele mensheid vertegenwoordigde, zodat hij in Jalta serieus met een voorstel voor algemene ontwapening kwam. Met uiteraard één land uitgezonderd, de Verenigde Staten, die als neutrale onbaatzuchtige bewaker van de nieuwe, door de VN belichaamde wereldorde zouden opereren. De gezichtsuitdrukkingen van Churchill en Stalin daarna zijn helaas niet overgeleverd. In diezelfde geest geloofde Gorbatsjov vermoedelijk dat ook na het wegvallen van de Russische dwang de Polen en Tsjechen, uit dankbaarheid voor hun bevrijding in 1945, vrijwillig bondgenoten zouden blijven. Dat hún interpretatie van Stalins internationale rol in die jaren een andere is dan die decennialang vanuit het Kremlin werd verkondigd, heeft hij (gelukkig) vermoedelijk te laat gezien. Thomas von der Dunk is cultuurhistoricus.||https://www.volkskrant.nl/columns-opinie/michail-gorbatsjov-sloopte-onbedoeld-het-sovjet-imperium~be4b9320a/
2022-09-11||In sociaal-democratisch Zweden is zelfs links nu rechts op integratie: ‘Dit soort uitspraken hoorde je voorheen nooit’ ||‘Nou, er zijn twee ontwikkelingen deze verkiezingen die allebei niet stroken met dat beeld van een sociaal-democratisch paradijs. Het opvallende is dat het heel erg gaat over bendecriminaliteit en de vele schietpartijen die er in Zweden plaatsvinden. Veel van deze criminelen zijn twintigers met een migratieachtergrond uit gesegregeerde buitenwijken. En het tweede opvallende is dat de radicaal-rechtse Zweden-democraten, ooit opgericht door neonazi’s, de tweede partij van het land lijkt te gaan worden. ‘De Zweden Democraten zeggen dat dat neonaziverleden en het racisme echt achter hen liggen. Alle extremisten hebben we eruit gegooid, zegt de partijleider. Maar ook deze verkiezingen duiken er weer allerlei politici van de Zweden Democraten op die onversneden racistische uitspraken doen en van de kieslijst worden gegooid. Dat probleem is nog niet opgelost. ‘Kandidaten doen daarnaast uitspraken die op het randje zijn, en dat is ook de strategie. Aan de ene kant heb je netjes verzorgde jongemannen die in alle redelijkheid hun beleid uitleggen. En aan de andere kant tweet een kandidaat een foto van een metrostel waarop het logo van de partij te zien is, met de tekst: ‘Welkom in de repatriëringstrein, je hebt een enkeltje. Volgende halte: Kabul.’ ‘Sinds de Tweede Wereldoorlog hebben de Sociaal-democraten bijna altijd de regering gevormd. Ze blijven waarschijnlijk wel de grootste, maar hun afstand tot de rest wordt wel steeds kleiner. Volgens de peilingen halen ze 28 procent van de stemmen. Dat is best veel, maar veel minder dan het was.’ ‘Dat zouden ze zelf ook wel willen weten. Het had voorheen te maken met de opkomst van andere linkse partijen, zoals de Groenen. Maar ze zijn ook stemmen kwijtgeraakt aan de Gematigden en de Zwedendemocraten, wellicht omdat mensen ontevreden zijn over het ruimhartige immigratiebeleid en de aanpak van bendes. ‘In deze campagne is het ook opvallend dat de Sociaal-democraten een draai naar rechts hebben gemaakt. Ze pleiten bijvoorbeeld voor ‘etnische plafonds’ in wijken waar veel mensen met een migratieachtergrond wonen. Dat soort ferme uitspraken hoorde je voorheen nooit. ‘Het is een strategie die lijkt op die van de Sociaal-democraten in Denemarken, die door net zo rechts of zelfs rechtser te zijn dan de populisten op migratiegebied, proberen daar stemmen te winnen en vervolgens hun sociaal-democratisch linkse programma door te voeren. Het verschil is dat de Deense Sociaal-democraten er vanuit de oppositie mee begonnen en tijd hadden om consequent deze aanpak door te voeren. ‘Zweden heeft een groot probleem met schietpartijen. Gemiddeld zijn er 45 dodelijke schietpartijen per jaar, en let wel: dat zijn alleen de dodelijke. In dit tempo denkt de politie dat het er dit jaar 75 zullen zijn. De meeste schutters zijn kinderen van migranten en de meeste schietpartijen vinden plaats in wijken waar veel mensen met een migratieachtergrond wonen. Het probleem voor de Sociaal-democraten is dat dit allemaal onder hun bewind is gebeurd. Dus het is lastig om dan met de Deense aanpak campagne te voeren.’ ‘Dat is na bendecriminaliteit het tweede thema. Vooral in het zuiden van Zweden hebben inwoners last van de hoge prijzen. Mensen betalen er vijf keer zoveel voor stroom als in de rest van het land. ‘Zweden is voor elektriciteit opgedeeld in verschillende prijsregio’s. Als de prijs voor energie in buurlanden omhooggaat, gaat ook de prijs in Zuid-Zweden omhoog. In het noorden zijn veel waterkrachtcentrales maar wonen niet veel mensen. Het aanbod is dus hoog en de vraag is laag. Daardoor is de prijs er ook lager. Probleem is dat niet al die energie kan worden doorgeleid naar het zuiden. Dat heeft onder meer te maken met de capaciteit van het stroomnet. ‘In de campagne gaat het nu vooral over kernenergie. Energieleverancier Vattenfall heeft kerncentrales gesloten en de discussie gaat er nu over of dat de schuld is van de regering of niet.’ ‘Veel minder. Het is vrij overzichtelijk welke partijen er zijn. Dat heeft ook te maken met de kiesdrempel van 4 procent van de stemmen. Dat is ook een verklaring waarom de Zweden Democraten, die vergelijkbaar zijn met de PVV, pas relatief laat ten opzichte van andere landen in het parlement zijn gekomen: in 2010. ‘Het verschil met Nederland is ook dat partijen zich voor de verkiezingen aansluiten bij een blok, waaruit één premierskandidaat naar voren wordt geschoven. Dus je hebt het linkse blok, met als premierskandidaat de huidige premier Magdalena Andersson en het rechtse blok met als premierskandidaat Ulf Kristersson van de Gematigden. ‘De Zweden-democraten zitten in het rechtse blok, maar als zij de grootste worden, leveren ze niet de premier. De andere rechtse partijen willen wel samenwerken met de Zweden-democraten, maar niet met ze regeren. Dus dan komt er een soort gedoogconstructie. En dat vinden de Zweden-democraten ook wel best, dat ze geen regeringsverantwoordelijkheid dragen. ‘Op dit moment is het verschil in de peilingen tussen het linker- en rechterblok minimaal, dus het gaat heel spannend worden. Waarschijnlijk weten we daarom ook pas maandag de uitslag.’ ‘Het helpt natuurlijk wel dat je op voorhand al bekendmaakt wat je wilt. Maar vorige keer duurde het met zo’n honderdtwintig dagen toch historisch lang. Vier maanden is natuurlijk fors, maar niks vergeleken met de slakkengang in Nederland.’||https://www.volkskrant.nl/nieuws-achtergrond/in-sociaal-democratisch-zweden-is-zelfs-links-nu-rechts-op-integratie-dit-soort-uitspraken-hoorde-je-voorheen-nooit~bdcfc366/
2022-09-11||Vegaburgers en haveryoghurt zijn de toekomst, maar ‘eerlijke prijzen’ zijn nog ver te zoeken||Net als bij de klassieke slager hangen er bij de fabrieksingang van De Vegetarische Slager in Breda worsten aan het plafond. Maar deze ‘knuffelworsten’ zijn van stof. Het is een spottende knipoog naar de vleesindustrie, want zoals de naam al doet vermoeden, worden hier alleen vegetarische producten gemaakt. Vandaag zien hier weer duizenden kilo’s nepkip het licht met behulp van wat hitte, water en soja-eiwit. ‘Maar dit zal de meeste mensen nog niet heel enthousiast maken’, zegt fabrieksmanager Toine van Loon, wijzend naar de bruine stroken ‘eiwitstructuur’ die uit de machine rollen. De halffabricaten worden een fabriekshal verderop door machines in stukken gesneden, geblancheerd en gemarineerd. Glimmend en ruikend naar kipkruiden zijn het ‘kipstuckjes’ geworden, het populairste product van Nederlands bekendste plantaardige slager. Hoeveel meer werk en kosten komen er kijken bij de productie van vlees? Het dier dat er voor moet worden grootgebracht, heeft alleen al vele kilo’s voer nodig. Dat bestaat bovendien vaak uit dezelfde ingrediënten als die van de gemiddelde vegaburger: maïs, graan en soja. Dat roept vragen op. De plantaardige kipstuckjes van De Vegetarische Slager kosten bij Albert Heijn bijna 25 euro per kilo; eenzelfde hoeveelheid kipfiletblokjes zonder Beter Leven-ster ruim 10 euro minder. Hoe kan dat? Uit onderzoek in opdracht van de organisatie ProVeg, die zich inzet voor meer plantaardige voeding, bleek onlangs dat de prijskloof tussen dierlijke producten en hun plantaardige alternatief slinkt door de gierende inflatie. Maar hoewel de prijzen per supermarktketen en product verschillen, is het duidelijk dat het eten van dierlijke eiwitten vaak nog steeds goedkoper is. Niet ideaal, gelet op het klimaatakkoord. Daarin is afgesproken dat er minder dierlijk en meer plantaardig eiwit op ons bord moet belanden: de zogenoemde eiwittransitie. Maar terwijl de overname van De Vegetarische Slager door Unilever in 2018 een nieuw teken was dat vleesvervangers serieus worden genomen in de voedingsmiddelenindustrie, is van een werkelijke plantaardige transitie nog geen sprake. Betalen we niet veel te veel voor die ‘simpele’ vleesvervangers? Hugo Verkuil, ceo van De Vegetarisch Slager, is stellig: ‘Om goedkoper te kunnen worden, moet het eerst op grote schaal gegeten worden.’ Hoewel de vleesvervanger aan populariteit wint, ligt het totale marktaandeel in de vleesindustrie nu pas rond de 4 procent. ‘Dat moet echt naar 10 of 15 procent voor de nodige schaalvergroting en kostenbesparing.’ Prijsspecialist Oliver Hagenbeek van consultancybureau Simon Kucher kan zich daarin vinden. ‘De vleessector heeft decennia de tijd gehad om steeds goedkoper te gaan werken, door dieren bijvoorbeeld sneller groot te brengen en efficiënter te slachten.’ De meeste producenten van vleesvervangers komen nog maar net om de hoek kijken. Ze moeten nog flink investeren in de ontwikkeling en kwaliteit van hun producten. ‘Dat kost geld.’ Mede daardoor zijn de winstmarges veel hoger dan bij vlees, vertelt Hagenbeek. ‘Die liggen bij vlees tussen de 0 en 20 procent, terwijl het bij vleesvervangers al gauw om 30 tot 40 procent gaat.’ Dat lijkt scheef, maar is best te verklaren, vindt de prijsspecialist. Deels doordat producenten nog veel moeten investeren, maar ook door concurrentie. ‘In het plantaardige schap liggen een hoop verschillende merken, terwijl vlees vrijwel altijd onder een huismerk wordt verkocht’, legt Hagenbeek uit. Die concurrentie in het schap vereist meer reclame. ‘Dat kost natuurlijk gewoon geld.’ Zeker als de concurrentie bestaat uit medespelers met grote namen achter zich, zoals Valess (FrieslandCampina), Garden Gourmet (Nestlé) en Vivera (onderdeel van vleesgigant JBS). De producenten zelf wijzen naar de supermarkten. ‘Het verschilt per product, maar het komt voor dat ze winstmarges van tientallen procenten hanteren boven op onze prijzen’, vertelt marketingmanager Mark van Noorloos van vleesvervangerfabrikant Schouten. Het bedrijf is al 35 jaar actief en maakt onder meer producten voor de huismerken van grootgrutters. Hoewel Van Noorloos de marges buitenproportioneel vindt – ‘de prijzen vormen een barrière voor consumenten’ – is hij ook blij dat de winkels de vleesvervangers een steeds groter podium geven. Concurrent De Vegetarische Slager wil weinig kwijt over de supermarktmarges: ‘Zij bepalen de uiteindelijke prijzen en dat is hun goed recht.’ Verkuil zegt blij te zijn dat de retailers actief bijdragen aan de plantaardige opmars. De grote supermarktketens willen niets zeggen over de winstmarges die zij voor vlees of vleesvervangers hanteren. Kritiek dat ze de verkoop van plantaardige alternatieven afremmen, is volgens hen onterecht. ‘Wij ondersteunen de beweging naar een meer plantaardig voedingspatroon’, stelt een woordvoerder van Albert Heijn. Daarvoor breidt het bedrijf naar eigen zeggen niet alleen het assortiment flink uit, maar worden ook meer eigen-merkproducten geïntroduceerd. ‘Waarbij de prijs gelijk is aan die van de vleesproducten of goedkoper’, meldt een woordvoerder. Bij Jumbo klinkt eenzelfde verhaal over gelijkwaardige prijzen en een groeiend assortiment: ‘Wij onderschrijven de transitie naar een meer plantaardig voedingspatroon’, benadrukt de woordvoerder. Maar als de supermarktketens echt willen bijdragen aan die plantaardige opmars, waarom lopen de winstmarges dan zo extreem uiteen? ‘Je ziet dat supermarkten hun prijzen ook bepalen op basis van rotatiesnelheid’, legt specialist Hagenbeek uit. ‘Er worden veel minder vleesvervangers verkocht dan vlees, waardoor vaker producten worden weggegooid. Dat wordt verrekend in de marges.’ Hij sluit niet uit dat de supermarkten ook profiteren van het feit dat de vleesvervanger nog een nicheproduct is. ‘Consumenten die vleesvervangers kopen, kopen die vaak met een bepaald bewustzijn, vanwege dierenwelzijn of het milieu bijvoorbeeld. Tot een bepaalde hoogte maken supermarkten waarschijnlijk misbruik van hun betalingsbereidheid.’ Nog belangrijker: de vleesvervanger is nog geen signaalproduct, een product waarvan klanten precies weten wat het kost. Hagenbeek: ‘De prijzen van signaalproducten als bananen en vlees wil je als supermarkt zo laag mogelijk houden, zodat de consument niet overloopt naar de concurrent.’ Daarbij nemen winkels soms zelfs genoegen met een negatieve marge: ‘Als ze op de rest van de boodschappenmand maar winst maken.’ Verlies lijden op een karbonade is dus prima. Maar verlies lijden op plantaardige alternatieven is voorlopig ondenkbaar, ‘in elk geval zolang de klanten de keuze voor een supermarkt nog niet laten afhangen van het aanbod in vleesvervangers’. Als het aan de vleesvervangerproducenten en belangenorganisaties ligt, is het dan ook niet de vleesvervanger die te duur is. ‘Vlees is simpelweg te goedkoop’, klinkt het bij fabrikant Schouten. Een stelling die duurzaamheidshoogleraar Arjen Wals van de Wageningen Universiteit onderschrijft. ‘De daadwerkelijke kosten van de productie worden niet meegerekend in de prijzen. Als je kijkt naar de impact op het klimaat en het dierenwelzijn zouden we veel meer moeten betalen voor ons vlees.’ De True Animal Protein Price Coalition (Tapp) streeft om precies die reden naar een eerlijke vlees- en zuivelprijs, waarin de schade voor het milieu wordt meegerekend. ‘Vanwege het klimaat, maar ook voor de boeren die er nu te weinig aan overhouden’, zegt directeur Jeroen Remmers. Met de extra belasting wil het collectief de uitstoot van de vleessector compenseren en tegelijk investeren in de verduurzaming van de veeteelt. Een motie voor zo’n eerlijke vleesprijs – beter bekend als de beruchte vleestaks – werd in Den Haag al eens afgeschoten. Onder meer de VVD, CDA en SP staan sceptisch tegenover het plan. De kans dat zij snel bijdraaien, acht Remmers niet erg groot. Bewijs dat het werkt, is er volgens de lobbyist al wel. Uit onderzoek van het RIVM en de Vrije Universiteit Amsterdam bleek dat de vleesconsumptie van huishoudens met 36 procent kan dalen door een vleestaks in combinatie met het verstrekken van informatie over de impact op het milieu. Duidelijk is dat (een deel van) de veesector zich nog verzet tegen de vleestaks en een eiwittransitie. Een week geleden lanceerde de sector nog een promotiecampagne onder de naam Nederland Vleesland, waarmee het wankelende imago van vlees moest worden opgekrikt. De actie kon op behoorlijk wat kritiek rekenen op sociale media. ‘Er is al een verhoogd bewustzijn rond vlees zichtbaar in de samenleving’, meent duurzaamheidshoogleraar Wals. ‘Maar er is nog altijd een kloof tussen denken en doen.’ De prijs kan volgens Wals een belangrijke rol spelen bij het bewerkstelligen van een echte cultuuromslag. ‘Nu dwing je mensen met minder geld om duurzaam te leven ten koste van hun eigen portemonnee. Zo wordt het iets elitairs, terwijl duurzaamheid toegankelijk moet zijn voor iedereen’. Ook de producenten zien dat realistische en betaalbare prijzen essentieel zijn. ‘Hebben we daar nog werk te doen? Natuurlijk’, concludeert directeur Verkuil van De Vegetarische Slager. Toch is er één ding nog belangrijker. ‘Smaak, smaak en smaak’, zegt Verkuil vastberaden. ‘Dat is uiteindelijk waarmee je de consument moet overtuigen. Daarom steken we daar nog steeds veel tijd én geld in.’ Dat de eiwittransitie uiteindelijk zal slagen, daar zijn de producenten van overtuigd. Volgens Verkuil is het kantelpunt al in zicht. ‘Vooral onder jongeren is er al een duidelijke trend zichtbaar.’ Ook steeds meer bedrijven uit de vleessector zien dat het slim is om te investeren in plantaardige alternatieven. Voor De Vegetarische Slager en collega’s is dat niet per se vervelend. ‘Hoe meer partijen instappen, hoe meer innovatie er plaatsvindt. Zo worden vleesvervangers vanzelf goedkoper.’ De enige concurrentie waar Verkuil wel bang voor is? Slechte. ‘Als een vleesliefhebber eenmaal een vieze vleesvervanger heeft uitgeprobeerd, komt hij niet meer terug.’ Bij de fabriek in Breda komen de volgende stukjes nepkip geblancheerd en wel uit de machine. ‘Nu zijn ze lekker mals’, zegt manager Van Loon tevreden. Voor deze kipstuckjes zal de vleesliefhebber niet zomaar wegrennen.||https://www.volkskrant.nl/economie/vegaburgers-en-haveryoghurt-zijn-de-toekomst-maar-eerlijke-prijzen-zijn-nog-ver-te-zoeken~b83bd64b/
2022-09-11||Nederland loopt tegen de grenzen van zijn groei aan. Het is tijd dat de politiek durft in te grijpen||In de aanloop naar Prinsjesdag 1950 kijkt premier Willem Drees vanuit het Torentje bezorgd naar de groei van de Nederlandse bevolking. De voortplantingsdrift van Nederlandse stellen is al sinds de bevrijding ongekend. De bevolking is in amper vijf jaar tijd met bijna een miljoen mensen toegenomen, tot ruim 10 miljoen inwoners. Met de Hongerwinter nog vers in het geheugen vraagt de premier zich af hoe al deze extra monden gevoed moeten worden. Zeker, de grootste noden zijn dan gelenigd. De meeste mensen hebben weer een dak boven hun hoofd – al is dat vaak met meerdere gezinnen in een veel te kleine woning. De honger is voorlopig verdreven, al is de koffie nog op de bon. In de troonrede zal koningin Juliana de inpoldering van nieuwe gebieden aankondigen, maar Drees vreest dat het niet genoeg zal zijn. Nederland, zo is de gedachte, is vol. Te vol. En dus kondigt het kabinet maatregelen aan. In de hoop de explosieve groei van de bevolking af te remmen, schrijft de premier een opvallende zin in de troonrede: ‘De sterke bevolkingsgroei en de beperktheid van de beschikbare grond blijven krachtige bevordering der emigratie eisen.’ De gedachte is simpel. Als het land iets dunner bevolkt raakt, wordt het eenvoudiger om de schaarste te verdelen. En zo geschiedde. Aangemoedigd door hun eigen overheid migreren honderdduizenden Nederlanders in de jaren vijftig naar Noord-Amerika en Australië. Het blijkt dweilen met de kraan open. Pas tegen het einde van de jaren zestig, wanneer de anticonceptiepil ingeburgerd raakt, neemt het geboorteoverschot snel af. Maar tegen die tijd is Nederland alweer zo welvarend, dat vrijwel niemand zich nog afvraagt of het land vol is. Tussen het enthousiast uitzwaaien van schepen vol landverhuizers door stort de regering zich op de wederopbouw. En hoe. Met een politiek van hard werken, slim investeren en een beetje geluk leggen de kabinetten-Drees de basis voor een van de grootste economische succesverhalen uit de wereldgeschiedenis. Onder leiding van de visionaire boer en verzetsheld Sicco Mansholt wordt de Nederlandse landbouw radicaal hervormd en gemoderniseerd. Kleine keuterboeren moeten plaatsmaken voor grote bedrijven. Kronkelige rivierdijkjes worden strakgetrokken en met de ruilverkavelingswet worden lappendekens aan veelvormige akkertjes aaneengesmeed en geschikt gemaakt voor industriële bewerking met trekkers, kunstmest en chemicaliën. Het werkt. De modernisering van de landbouw verdrijft het hongerspook voorgoed uit de steden. De wederopbouw van de industrie verloopt minstens zo succesvol. Amper tien jaar na de ‘krachtige bevordering der emigratie’ vragen fabrieksdirecteuren zich tegen 1960 vertwijfeld af hoe ze aan voldoende arbeidskrachten moeten komen. Nederland telt dat jaar meer vacatures dan werkzoekenden. Het antwoord wordt gevonden bij Zuid-Europese, Turkse en Marokkaanse gastarbeiders, zoals arbeidsmigranten dan nog worden genoemd. Nederland transformeert in een van de beloofde landen voor avonturiers op zoek naar een beter leven. Een proefboring op het land van boer Boon uit Kolham maakt het wonder compleet. Diep onder de Groningse bodem stuit de Nederlandse Aardolie Maatschappij in 1959 op wat later het grootste aardgasveld van Europa blijkt te zijn. Niet alleen verdringt het gas de kolenboer uit het straatbeeld, de haast onuitputtelijke energiebron maakt tevens de weg vrij voor heel nieuwe — uiterst energie-intensieve — bedrijfstakken zoals de glastuinbouw en de metaalindustrie. Vanaf dat moment stromen de miljarden de schatkist binnen. Van een natie die worstelt met schaarste is Nederland een land geworden waar de politiek zich vooral kan gaan bezighouden met de vraag hoe al die overvloed het best kan worden verdeeld – en van dat politieke model is eigenlijk nooit meer afgeweken. De Nederlanders vinden het allemaal prachtig. En geef hun eens ongelijk. Vanaf de jaren zestig kunnen ze plots autorijden. Dagelijks vlees eten. Vliegen. Doorbetaald op vakantie. Studeren. Een huis kopen. Naar de beste dokters. Royaal met pensioen. Verworvenheden die lastig zijn in te leveren, zo blijkt. Helaas weten de architecten van het economische wonder dan nog niet wat wij nu weten. De economische formule die ons in de jaren vijftig en zestig zo succesvol van de armoede bevrijdt, groeit in de loop van de 21ste eeuw uit tot de grootste bedreiging voor de toekomst van de mensheid. Als we het groeimodel willen loslaten, welke politiek hoort daar dan bij? Het is dit jaar precies een halve eeuw geleden dat wetenschappers van het Massachusetts Institute of Technology (MIT) voor het eerst met een computer berekenden in hoeverre onze natuurlijke ecosystemen in staat zijn om de groei van de wereldeconomie bij te benen. Hoewel het model naar huidige maatstaven tamelijk primitief was, staat de belangrijkste conclusie nog altijd overeind; we kunnen niet eindeloos groeien op een eindige planeet. Vroeg of laat botsen we tegen de grenzen van onze groei. De studie verschijnt onder de vlag van de Club van Rome en maakt in eerste instantie grote indruk op beleidsmakers. In Europa en Noord-Amerika nemen parlementen allerhande milieuwetten en uitstootnormen aan. Fractievoorzitter Joop den Uyl van de PvdA houdt bij de Algemene Beschouwingen van 1971, op basis van een gelekte voorpublicatie, een vurig pleidooi om de groei van de economie aan banden te leggen. Kort na diens aantreden op het ministerie van Economische Zaken in 1973 geeft topambtenaar Frans Rutten een paar van zijn meest begaafde jonge ambtenaren opdracht om een economisch model te schetsen dat in lijn is met de draagkracht van de aarde. Ze komen er niet uit. Dat wil zeggen, het lukt ze niet een perspectief te schetsen dat kiezers en gekozenen aantrekkelijker voorkomt dan het simpelweg doortrekken van het groeipad dat we na de oorlog waren ingeslagen. De economie, zo is de consensus in het parlement, moet blijven groeien. En dat is niet alleen een rechtse hobby. Links heeft groei altijd gezien als instrument om de ongelijkheid te verkleinen. Het is politiek eenvoudiger om wat extra rijkdom te creëren voor mensen met een smalle beurs dan om extra belastingen te heffen onder de gegoede burgerij. Het succes van de groei van de Nederlandse economie is niet per se een Nederlands succes. Neem de landbouw: om de opbrengst per hectare hier te vergroten, gebruiken we steeds meer buitenlandse grondstoffen. Veevoer, staal en dieselolie voor trekkers, gas voor kunstmest en ga zo maar door. Om onze veestapel te voeden, hebben we al zo’n drie keer het totale Nederlandse landbouwareaal nodig. Dat onze winkels vol betaalbare luxe liggen, van kleding tot speelgoed en elektronica, danken we in grote mate aan de inzet van laagbetaalde fabrieksarbeiders in landen als China, Vietnam en Bangladesh, die op hun beurt weer gebruikmaken van grondstoffen die overal ter wereld – maar vooral buiten Europa – worden gewonnen. Het dichtbevolkte Nederland gebruikt volgens het Global Footprint Network jaarlijks ruim zeven keer meer natuurlijke hulpbronnen dan onze eigen ecosystemen kunnen vernieuwen. De ngo stelt dat we dit jaar al op 19 februari alle hulpbronnen hadden verbruikt die ons land zelf kan regenereren. Voor de rest van onze consumptie zijn we afhankelijk van import. En dit brengt ons bij de ongemakkelijke waarheid die we sinds het einde van het premierschap van Drees voor ons uit schuiven: onze zompige rivierdelta op de noordwestpunt van Europa is op geen enkele manier in staat om ons huidige welvaartsniveau te dragen. We hebben onze welvaartsstaat gebouwd op economische expansie. In de ruimte door grondstoffen en producten vanuit de hele wereld onze kant op te slepen. En in de tijd door de ecosystemen en natuurlijke hulpbronnen waarvan toekomstige generaties straks ook afhankelijk zijn nu al uit te putten. Sinds de uitbraak van het coronavirus en de oorlog in Oekraïne ondervinden we aan den lijve hoe kwetsbaar een land is dat drijft op geïmporteerde welvaart. Zodra de mondiale handelsketens, om welke reden dan ook, stilvallen, keert de schaarste terug en schieten de prijzen omhoog. Maar zelfs zonder de wet markets in Wuhan en de nukken van Poetin is onze welvaart fragiel. Wetenschappers waarschuwen ons immers al decennia dat we niet eindeloos kunnen blijven groeien op een eindige planeet. Vroeg of laat zal de wal het schip keren. We staan op een kruispunt in de geschiedenis; in al onze ijver, werklust en investeringsdrang van de afgelopen zeventig jaar hebben we een grotere economie gecreëerd dan ons land kan dragen. Naarmate we rijker zijn geworden, willen we ook steeds meer. Helaas kan niet alles overal, concludeerde de commissie-Remkes in 2020. Het is de paradox van onze eeuw; we leven in een tijd waarin juist overvloed leidt tot nieuwe vormen van schaarste. Vooralsnog lukt het ons onvoldoende om het debat over hoe we die nieuwe schaarste moeten verdelen constructief te voeren. Zo bezien heeft ook overvloed de potentie om een samenleving te splijten. Neem de landbouw. Onze huidige veestapel neemt zo veel stikstofruimte in, dat er nog amper vergunningen voor nieuwbouwplannen voor woningen kunnen worden uitgeven. Ondertussen becijfert de Atlas voor gemeenten het woningtekort op 390 duizend. Ziehier het probleem: ons land is te klein om zo veel dieren én mensen tegelijk te huisvesten. Als we wel een werkbare oplossing zouden vinden om de stikstofruimte te vergroten, is het nog niet gezegd dat we snel voldoende huizen kunnen bouwen. Door een gebrek aan bouwvakkers en materialen zal de wooncrisis waarschijnlijk nog tot ver na 2030 aanhouden. Bovendien is het de vraag waar we al die huizen moeten bouwen. In de Randstad staan ruim honderd potentiële bouwlocaties ingetekend op plekken waar je, volgens een nieuwe richtlijn van de Wereldgezondheidsorganisatie, eigenlijk niet gezond kunt wonen. De reden? Geluidsoverlast van luchthaven Schiphol. Met deze nieuwe richtlijn in de hand maken omwonenden zich al op voor een gang naar de rechter. Het onderliggende probleem is natuurlijk dat de Randstad te klein is om én te voorzien in voldoende ruimte om gezond te wonen én in ons verlangen om zo veel mogelijk te vliegen. Schiphol worstelt sowieso met de gevolgen van de economische overvloed die we hier hebben gecreëerd. Waar de luchthaven ooit gold als belangrijke banenmotor, kampt het nu met een chronisch personeelstekort. Schiphol is hierin niet uniek. De eerste scholen zijn vanwege het lerarentekort overgestapt op een vierdaagse lesweek. In de zorg zijn de tekorten nog groter. Daar zijn nu al 61 duizend openstaande vacatures. De verwachting is dat dit aantal in 2030 is verdubbeld. Deze opsomming is eindeloos aan te vullen. Van de spoorwegen tot de horeca en de krijgsmacht. Van de detailhandel tot de glastuinbouw en de techniek. Overal komen we mensen tekort. En mogelijk zal zelfs een recessie dit niet wezenlijk veranderen: nu al die baby’tjes die Drees in 1950 hoofdpijn bezorgden pensioneren, beschikken we over te weinig arbeidskrachten om hun banen over te nemen. Werkgevers staan te popelen om de gaten te vullen met een nieuwe lichting arbeidsmigranten. Op het eerste gezicht lijkt dit een logische oplossing. Tot je bedenkt dat die mensen ook ergens zullen moeten wonen. Moeten eten. Hun kinderen naar school willen brengen. Zorg nodig hebben. Willen recreëren. Vliegen. Enzovoorts. Zeventig jaar lang hebben we groei op groei op groei gestapeld. In de intensieve veehouderij zien we inmiddels tot welke menselijke en maatschappelijke drama’s het leidt als we de grenzen aan onze groei negeren. We ontkomen er niet aan om onszelf de fundamentele vraag te stellen of we niet allang voorbij het punt zijn waarop we de grenzen aan onze groei hebben bereikt. Of beter gezegd: de tijd is aangebroken dat we moeten constateren dat Nederland anno 2022 daadwerkelijk vol is. Vol dieren. Vol vliegtuigen. Vol bedrijvigheid. Vol verkeer. Vol uitstoot. Vol toeristen. Vol vervuiling. Vol consumenten. En ja, ook vol met mensen. Prinsjesdag 2022 is aanstaande, en het kan bijna niet anders of premier Rutte kijkt zo nu en dan bezorgd vanuit het Torentje naar de situatie in het land. De inflatie is sinds de oorlog niet meer zo hoog geweest en de energieprijzen zijn geëxplodeerd. Een recordaantal gezinnen dreigt tot armoede te vervallen. In het gevecht om de schaarse ruimte zal bovendien van sommige Nederlanders met wie het nog wel goed gaat moeten worden gevraagd om af te zien van sommige verworvenheden. Voor het eerst sinds de dagen van Drees, bijna een mensenleven geleden, moet een Nederlandse regeringsleider weer serieus op zoek naar een politieke formule om schaarste te verdelen. Als de onnavolgbare aanpak van de stikstofcrisis een voorbode is van hoe de regering dit alles in goede banen denkt te kunnen leiden, dan ziet onze toekomst er somber uit. Het verdelen van schaarste vergt een wezenlijk ander soort politiek dan het managen van overvloed. In de zeventig vette jaren die achter ons liggen, verwerd politiek in toenemende mate tot het spel waarin volksvertegenwoordigers hun achterban douceurtjes toeschuiven. In tijden van schaarste zul je daarentegen offers moeten vragen van diezelfde achterbannen. Offers die mensen wellicht best bereid zijn te brengen, mits je ze ook duidelijk kunt maken wat ze hiervoor in de plaats krijgen. De overheid heeft burgers en bedrijven de afgelopen decennia aangemoedigd om vooral hun eigen belangen na te streven. Het heeft veel groei en welvaart opgeleverd. Maar nu al die individuele belangen zich niet langer met elkaar laten verenigen en een aantal van de grootste problemen uit onze tijd juist het gevolg zijn van al die groei, hebben we een kabinet nodig dat durft in te grijpen. Niet alles kan, hoe jammer dat soms ook is. Tegelijk moet de overheid alles op alles zetten om al 17,7 miljoen burgers het vertrouwen te geven dat ze een goede toekomst tegemoet gaan in Nederland. Ja, de grenzen aan de groei dwingen ons om onze leefstijl te herzien. Maar met de juiste visie hoeft dit helemaal geen vervelende tijd te worden. Integendeel. We zijn rijker en slimmer dan ooit. We weten bovendien al vrij goed wat ons te doen staat. Als het kabinet durft te streven naar een beleid waarin niet de groei van de economie, maar de bloei van de samenleving centraal staat, dan gaan wij een prachtige eeuw tegemoet.||https://www.volkskrant.nl/columns-opinie/nederland-loopt-tegen-de-grenzen-van-zijn-groei-aan-het-is-tijd-dat-de-politiek-durft-in-te-grijpen~ba1440f7/
2022-09-11||Ook bij US Open brengt finale het beste in Iga Swiatek naar boven||Jabeur had de bui vooraf al zien hangen. ‘Iga verliest geen finales’, sprak de Tunesische eerder in de week nadat ze zich had geplaatst voor de eindstrijd tegen Swiatek. Ze kreeg gelijk, tot haar grote teleurstelling. ‘Ik heb het geprobeerd’, klonk ze berustend na afloop van haar, inderdaad, verloren eindstrijd in New York: 6-2, 7-6. Tien keer winst, één keer verlies. Dat is sinds zaterdag de imposante staat van dienst van Swiatek (21) in partijen waarin de prijzen te pakken zijn. Net als bij haar voorgaande gewonnen finales, verloor Swiatek in het Arthur Ashe Stadium geen set tegen Jabeur. Wel had ze voor het eerst een tie-break nodig om de zege over de streep te trekken. In New York stonden de twee beste speelsters van het moment zaterdagavond op de baan. Swiatek, de nummer één van de wereld, heeft dit seizoen de meeste wedstrijden gewonnen. De 28-jarige Jabeur, vanaf maandag ’s werelds nummer twee, is runner-up in die categorie. De Tunesische speelde onder meer de finale van Wimbledon. Swiatek won Roland Garros, zoals ze ook in 2020 deed. Vooral de Poolse is bezig aan een indrukwekkend seizoen. Swiatek noteerde in het voorjaar een reeks overwinningen die pas bij 37 stopte. Onderweg won ze zes toernooien op rij. In de derde ronde van Wimbledon kwam een einde aan de opmerkelijke zegereeks. Op gras moet Swiatek haar spel nog vinden. In aanloop naar de US Open kroop de onzekerheid in haar tennis. Bij toernooien in Toronto en Cincinnati werd Swiatek in de tweede ronde uitgeschakeld. Ook op hardcourt voelde ze zich naar eigen zeggen minder op haar gemak. Swiatek klaagde over de ballen die bij de US Open worden gebruikt. In New York spelen de vrouwen met andere ballen dan de mannen. Swiatek vond ze te kaal, te snel voor haar smaak, maar de afgelopen twee weken bleek ze er aardig mee overweg te kunnen. Toch haalde Swiatek nooit haar beste niveau in New York. ‘Ze speelt haar B-spel, maar dat is nog altijd geweldig’, zei Chris Evert, voormalig topspeelster en nu commentator. ‘Ik verwachtte niet veel van dit toernooi’, verklaarde Swiatek bij de prijsuitreiking. ‘Ik heb het hier moeilijk gehad deze weken.’ De afleidingen van New York, het luide publiek en de vele ontmoetingen met bekendheden hadden haar concentratievermogen op de proef gesteld. ‘Ik ben trots dat ik het mentaal aankon’, zei Swiatek, die net als Jabeur met een persoonlijke psycholoog werkt. In de finale schoot ze uit de startblokken. Jabeur leek aanvankelijk geïntimideerd door het spel van Swiatek. De creatieve slagen waarmee ze de finale had bereikt, lieten de Tunesische nu in de steek. Haar kenmerkende dropshots belandden vaak in het net, waardoor ze was veroordeeld tot langere slagenwisselingen met de stabielere, krachtige Swiatek. Eenmaal warmgedraaid, kreeg Jabeur haar kansen in de tweede set, maar op bepalende momenten wist de Poolse de kalmte beter te bewaren. In Swiatek kent het vrouwentennis mogelijk een nieuwe favoriet die langer aan de top kan blijven dan recente voorgangers. De twee jonge finalisten van vorig jaar, winnares Emma Raducanu (19) en Leylah Fernandez (20), kenden sinds hun doorbraak in New York moeite om constant een hoog niveau te halen. Het gold de laatste jaren voor meerdere beloften. De dominante Swiatek lijkt in dat opzicht een uitzondering. Volgens de Poolse geldt dat ook voor Jabeur, met haar 28 jaar oud een relatieve laatbloeier. ‘We hebben een mooie rivaliteit’, sprak Swiatek. ‘We gaan nog meer van dit soort wedstrijden spelen en, maak je geen zorgen, jij gaat er ook nog wel winnen.’||https://www.volkskrant.nl/nieuws-achtergrond/ook-bij-us-open-brengt-finale-het-beste-in-iga-swiatek-naar-boven~b21bcea02/
