2022-09-25||De Volkskeuken: pompoensoep||Ieder jaar verheug ik me op de herfst. Maar zodra het moment daar is, ben ik altijd gelijk teleurgesteld. Dat komt door filmmaker Nora Ephron. In de jaren negentig maakte zij een hele trits romantische komedies met Tom Hanks en Meg Ryan in de hoofdrol. De herfst waarop ik mij verheug is eigenlijk haar filmherfst. In die herfst ruikt het altijd naar vers geslepen potloden, krijg je zin om schoolspullen te kopen, zoals ze Tom Hanks in You’ve Got Mail laat zeggen, schijnt altijd de zon en loopt Meg Ryan door New York in kleren waarvoor het in de echte herfst altijd net te koud is. Of te nat. Op iedere straathoek is een straatfestival met koekhappende kinderen gaande en overal zijn fijne delicatessenwinkels. Op zoek naar Nora Ephrons filmherfst ging ik ooit naar New York in oktober. Maar in de echte New Yorkse herfst regende het natuurlijk gewoon en stonk het naar riolering. In de restaurants uit haar films werd ik afgesnauwd en in de delicatessenzaak kostte alles meer dan 20 dollar. Ook in Rotterdam gaat het deze hele week regenen. Dus zet ik You’ve Got Mail en When Harry Met Sally maar weer op. Tussendoor eet ik deze soep. Prachtig voor het oog en dus perfect voor de filmherfst, maar in het echt gelukkig ook heel lekker. 1 ui, fijngesneden 1 venkel, fijngesneden 2 eetl. tomatenpuree 1 theel. komijnpoeder 1 flespompoen (1200-1400 g) 1 liter kippenbouillon 100 ml slagroom Mespunt gemalen chilivlokken 2 dikke boterhammen, in dobbelsteentjes 2 teentjes knoflook, in plakjes 3 eetl. olijfolie Fruit de ui en de venkel in wat olijfolie langzaam in een braadpan. Voeg de tomatenpuree en komijn toe en fruit enkele minuten mee. Snijd de pompoen in grote parten en schep de zaadjes eruit. Ik schil de pompoen met een dunschiller maar dat hoeft niet per se. Snijd de parten in blokken. Doe ze bij het venkelmengsel en bak enkele minuten mee. Voeg de bouillon toe en kook zo’n 30 minuten tot de pompoen gaar is. Doe de slagroom erbij en voeg naar smaak zout en chilivlokken toe. Pureer glad met de staafmixer. Verwarm de oven op 175 graden (hetelucht). Hussel de brooddobbelsteentjes door de knoflook en de olijfolie in een kom. Stort in een ovenschaal. Bak 10-15 minuten tot de croutons goudgeel en knapperig zijn. Schud regelmatig om. Serveer de soep in kommen, bestrooid met de croutons.||https://www.volkskrant.nl/eten-en-drinken/de-volkskeuken-pompoensoep~beb88778/
2022-09-25||De Volkskrant tv-selectie voor maandag 26 september||NPO 2, 20.28 uur Onderzoekscollectief Bellingcat maakt gebruik van openbare informatiebronnen die, veelal online, door iedereen kunnen worden geraadpleegd en gecheckt. De Nederlandse onderzoeksjournalist Christiaan Triebert, momenteel werkzaam voor The New York Times, gelooft dat deze vorm van onderzoek bevorderlijk is voor het vertrouwen in de journalistiek, dat in sommige kringen beschadigd is geraakt. Tegenlicht presenteert een portret van Triebert, die in het verleden voor Bellingcat onder meer onderzoek deed naar de Turkse staatsgreeppoging van 2016. SBS 9, 20.30 uur (Horror, Stanley Kubrick, 1980) Schrijver Jack Torrance (Jack Nicholson) laat zich in deze meesterlijke Stephen King-verfilming met vrouw en zoon insneeuwen in het gigantische, afgelegen Overlook Hotel en draait op magnifieke wijze door, in de geest van de hoteloppasser die hem vele winters geleden voor ging. Het hotel dient daarbij als een ondoorgrondelijk, voortdurend van vorm veranderend labyrint, zowel voor het hoofdpersonage als voor de toeschouwer. Model stond onder meer het Stanley Hotel in Colorado: in dit neo-georgiaanse, naar verluidt behekste pand zou King zijn roman hebben bedacht. Overigens kon de auteur zelf Kubricks bewerking maar matig waarderen: knap gemaakt maar leeg, vond King. Net 5, 20.30 uur (Avontuur, Jake Kasdan, 2017) Regisseur Jake Kasdan raakt met zijn update van Jumanji (1995), een jarennegentigblockbuster over een betoverd bordspel, een andere snaar dan voorganger Joe Johnston. Waar het in het behoorlijk griezelige origineel vooral draaide om de special effects en het komische talent van Robin Williams, is de versie van 2017 een opgewekte ensemblefilm die de hoofdrolspelers in een computergame plaatst. De scenarioschrijvers verlegden de aandacht naar de verhoudingen tussen de personages en vooral ook naar de fantasie: hoe zou het zijn om ineens een personage in een computergame te zijn? BBC 1, 22.00 uur Uit de koker van Steven Moffat, die zijn sporen verdiende met BBC-series als Doctor Who en Sherlock, komt de nieuwe serie Inside Man. Het verhaal draait om vier personages die met elkaar verwikkeld raken en stelt de vraag wat er nodig is om iemand te veranderen in een moordenaar. David Tennant speelt een priester die naar het station gaat om de bijlesdocent (Dolly Wells) van zijn zoon op te pikken. Ondertussen is een journalist (Lydia West) op zoek naar een goed verhaal en wacht in Amerika een terdoodveroordeelde (Stanley Tucci) op zijn executie. NPO 2, 22.18 uur In de serie Breuklijnen neemt Sinan Can poolshoogte in de banlieues van Europa. Niet alleen in Parijs, maar ook in Londen, Brussel en Stockholm. In deze zogeheten shariawijken is de werkloosheid hoog, de armoede groot en de kloof tussen migranten en de autochtone bevolking onoverbrugbaar. Can onderzoekt wat er speelt en vraagt zich af wat Nederland kan doen om het ontstaan van zulke no-gozones te voorkomen. Vandaag is Can in Clichy-sous-Bois, waar Afrikaanse immigranten vertellen dat het beter leven was in de sloppenwijken waaraan ze zijn ontsnapt. Canvas, 22.55 uur De succesvolle Fins-Canadese modeontwerper Peter Nygård beleefde de afgelopen twintig jaar gouden tijden met zijn modemerk. Daaraan kwam een abrupt einde toen in 2020 een onderzoek naar hem werd geopend. Tientallen vrouwen beschuldigen Nygård ervan hen te hebben verkracht in zijn vakantiewoning op de Bahama’s. In de meeste gevallen waren de slachtoffers minderjarig. In de eerste aflevering van Evil by Design: Surviving Nygård blijkt dat verhalen over Nygårds wangedrag al veel verder eerder de ronde deden, maar dat de slachtoffers werden geïntimideerd. SBS 9, 22.55 uur (Horror, James Wan, 2016) Wanneer paranormale onderzoekers Lorraine en Ed Warren een alleenstaande moeder en haar kroost te hulp schieten in hun mistroostige Londense rijtjeswoning, blijken ook in Engelse spookhuizen de deuren te kraken en bleke tienermeisjes te vervallen in demonisch gevloek. Gelukkig hanteert regisseur Wan in deze uitstekende vervolgfilm de clichés vol flair, en bedenkt hij soms iets nieuws. Gaaf, de scène waarin de bezeten dochter in een lang geleden gestorven oude man verandert, terwijl ze door het camerawerk onscherp blijft en je dus nooit zeker weet wat je ziet.||https://www.volkskrant.nl/cultuur-media/de-volkskrant-tv-selectie-voor-maandag-26-september~b79ebb48/
2022-09-25||Nederland wint weer, ondanks voetbal van soms ultieme onhandigheid||De derby der Lage Landen was vooral letterlijk een kwestie van laag niveau. Zonder de creatieve inbreng van Frenkie de Jong en Memphis Depay is Oranje opeens een elftal van betrekkelijk gewone stervelingen, al was daar opnieuw een zege, gepaard aan strijdlust, een betere tweede helft en een serie gemiste kansen in de slotfase. Nederland - België. Heel gewoon voetbal deze keer. Doodgewoon. Maar ja, het Nederlands elftal plaatste zich voor de finale van de Nations League in juni, dankzij de 1-0, een krachtige kopbal van Virgil van Dijk na een hoekschop van Cody Gakpo. Zo bleef Oranje ook in de vijftiende wedstrijd sinds de rentree van Louis van Gaal ongeslagen. De bondscoach had het weer voorspeld: Nederland ging winnen, en dat was belangrijk in de laatste wedstrijd voor het WK. En het was knap ook, vanwege het ontbreken van zulke belangrijke pionnen. Je kunt als trainer, zelfs als je Van Gaal heet, de mooiste plannen bedenken en het beste systeem, de uitvoering is aan de voetballers. Zij zijn de artiesten. Of niet. En dan is creativiteit onontbeerlijk, pure klasse. Anders blijft een veredelde vorm van werklust over. De Jong brengt als middenvelder lichtheid in het voetbal, voor zijn medespelers en ook voor de toeschouwers. Als hij dribbelt en drijft, breekt de lach door. Depay neemt trucs en doelpunten mee. Ze raakten geblesseerd, afgelopen donderdag tegen Polen. Van Gaal heeft ze min of meer een plaats in de WK-selectie toegezegd, als ze ook maar enigszins fit zijn, en dat is begrijpelijk. Oranje was door de bank genomen iets beter dan België, zeker na de 1-0. En het uitverkoren WK-spelsysteem werkte weer, zeker in verdedigend opzicht, want de defensie staat vast. Denzel Dumfries, Jurriën Timber, Virgil van Dijk, Nathan Aké en Daley Blind, waarbij de eerste en laatste eigenlijk bij het middenveld horen. Doelman was opnieuw de rustige en uitstekende Remko Pasveer, die met Jasper Cillessen mag strijden om de plek tussen de palen. Pasveer keept volstrekt ontspannen, alsof hij zijn entree in de ploeg op 38-jarige leeftijd beschouwt als een cadeautje dat alleen genot rechtvaardigt. Hoogtepunt was een duik naar de inzet van Amadou Onana, met zijn hand als een kolenschop rustig weggetikt. In de letterlijk laatste seconde keek hij nog een omhaal van Lukebakio tegen de paal. De twee controlerende middenvelders waren Steven Berghuis en Marten de Roon, in plaats van de ook geblesseerde Teun Koopmeiners en De Jong. Berghuis leed een paar keer onhandig balverlies en verliet het veld met een rugblessure, ten gunste van de opnieuw goede Gakpo. De Roon is een nuttige dienaar van wie je soms helemaal niet in de gaten hebt dat hij meedoet. Davy Klaassen, de verbinding met de aanval, is zo’n zwoeger, tot het hoofd rood aanloopt. Steven Bergwijn was een schim in de aanval, tot een paar flitsen in de tweede helft. Het was al met al iets te vaak voetbal van ultieme onhandigheid, in vrijwel elk opzicht, of het nu om een schot van Vincent Janssen ging, die de bal met de rechtervoet even weg tikte voordat hij met links wilde uithalen, of van Dumfries, die met de borst wilde terugspelen doch Kevin de Bruyne over het hoofd zag, tot verbijstering van Van Dijk. Nee, zeker voor rust leek het alsof in de Johan Cruijff Arena een elftal liep dat was verkleed als Nederlands elftal, in een onbestemd nieuw hansopje van de huissponsor waarvan de tint het midden houdt tussen geel en oranje, totaal afwijkend van het ouderwetse oranje op de tribunes. Het stadion was volgelopen voor deze vroege uitzwaaiwedstrijd voor het WK, dat over minder dan twee maanden begint. De mensen zagen weinig kansen, weinig gevaar, weinig dat betoverde of aanleiding gaf tot een nagesprek in de auto waarvan de ruiten beslaan. Er was wat lawaai van de tribunes, vuurwerk uit een potje van de KNVB, plus een disk jockey tijdens de rust, de beroemde La Fuente, die dacht dat je de boxen moet opblazen om het volk aan zijn gerief te laten komen. Na dat muzikale geweld leefde het duel gaandeweg op. Veel wisselen en dan nog een doelpunt begroeten, door de sterke kopbal van de aanvoerder. Op 15 november vliegt Oranje naar Qatar, op 21 november is de eerste wedstrijd van het Nederlands elftal tegen Senegal, tijdens het WK dat om de mensenrechten van de arbeiders en meer op voorhand het meest besproken toernooi is in de geschiedenis van het voetbal. Nog maximaal zeven duels winnen, en Oranje is wereldkampioen.||https://www.volkskrant.nl/sport/nederland-wint-weer-ondanks-voetbal-van-soms-ultieme-onhandigheid~bddcccbf/
2022-09-25||Oekraïne zet moeizame opmars door, onder druk van Russische referenda en mobilisatie ||Aan Russische zijde zouden vijf keer zoveel slachtoffers vallen, aldus Zelensky. Het gebeurt zelden dat de president spreekt over verliezen aan Oekraïense kant, maar het heeft de aandacht van de media, dus kon hij er dit weekeinde niet meer onderuit. Ook The New York Times  schreef er zaterdag over. De krant bezocht het front bij Cherson in het zuiden, waar de Oekraïense opmars ‘pijnlijk traag’ verloopt en gepaard gaat ‘met grote verliezen’. ‘Misschien is het wel de meest hartverscheurende slag die in Oekraïne wordt gevochten, aldus de krant. The New York Times sprak soldaten die ‘vijftig man in twee uur’ verloren, of ‘honderden’ bij een mislukte poging één dorp te bevrijden. Oekraïne kan echter niet anders dan doorgaan met de aanval, zeggen Oekraïense functionarissen. Een reden om met grotere haast door te vechten zijn de referenda die Rusland tot en met dinsdag in de veroverde delen van Cherson, Loehansk, Donetsk en Zaporizja houdt. De Amerikaanse president Joe Biden en veel anderen hebben die referenda al veroordeeld en betiteld als ‘een schijnvertoning’. De Britse BBC heeft beelden vertoond van pro-Russische ambtenaren die, vergezeld van gewapende militairen, de deuren in de bezette stad Cherson langsgaan om mensen tot het invullen van het referendum te dwingen. Niemand doet open. Rusland laat zich daardoor niet van de wijs brengen. Na dinsdag zullen naar verwachting alle veroverde gebieden door het Kremlin formeel bij Rusland worden ingelijfd, omdat de uitslag van de referenda bij voorbaat lijkt vast te staan. De Russische minister van Buitenlandse Zaken, Sergej Lavrov, kondigde zaterdag aan dat die uitslag na dinsdag onmiddellijk wordt geformaliseerd, en dat vanaf dat moment alle door Rusland geannexeerde gebieden deel uitmaken van de Russische Federatie. Ze staan dan ‘onder de volledige bescherming van de staat’. Lavrov suggereerde dat daarmee ook het gebruik van kernwapens tot de mogelijkheden behoorde, mocht Oekraïne proberen die gebieden alsnog te bevrijden. De Russische minister sprak in New York met de pers, na een toespraak in de algemene vergadering van de Verenigde Naties. Gevreesd wordt dat na dinsdag ook Oekraïners in de geannexeerde gebieden worden gedwongen om in het Russische leger te dienen, in het kader van de ‘gedeeltelijke mobilisatie’ van 300 duizend reservetroepen. Die mobilisatie verloopt maar moeizaam. Op het internet verschijnen steeds meer filmpjes van lange files bij de grenzen waar Russische mannen de mobilisatie proberen te ontvluchten. Zij proberen Georgië, Kazachstan en Mongolië te bereiken voordat Rusland deze vluchtroutes afsluit. Russen die in eigen land protesteren tegen de gedwongen mobilisatie worden in veel gevallen gearresteerd. Volgens het mensenrechtenkanaal OVD-Info zijn alleen al op zaterdag 798 mensen door de politie opgepakt.||https://www.volkskrant.nl/nieuws-achtergrond/oekraine-zet-moeizame-opmars-door-onder-druk-van-russische-referenda-en-mobilisatie~b1f25b9b/
2022-09-25||Houdt het ayatollah-regime in Iran onder zoveel druk stand?||Slechts in flarden komt naar buiten wat er gaande is in Iran. Sarosh, sprekend vanuit Teheran via Telegram, meldt zaterdag dat de politie, de knokploegen van de Basij en de elite-eenheden van de Revolutionaire Garde – door hem samengevat onder de noemer ‘fuckers’ – massaler op straat zijn dan ooit sinds de protesten negen dagen geleden begonnen. Veel betogers kiezen er daarom voor om vanuit de auto te opereren. Claxonnerend trekken ze door de Iraanse hoofdstad. De politie reageert door auto’s tot doelwit te maken van de traangassalvo’s. De zachtaardige Sarosh, vertaler van poëzie, is met zijn 45 jaar niet het prototype demonstrant. Dat zijn eerder de ‘ontzettend moedige jonge vrouwen’, zegt hij, die voorop lopen, leuzen roepen en soms hun sluier verbranden of hun haar afknippen. Toch gaat hij dagelijks de stad in. Omdat hij net als de andere mannen op straat een bloedhekel heeft aan het ayatollah-regime en solidair is met de vrouwen. Ook hij moet het doen met wat hij met eigen ogen ziet, en wat hem aan geruchten ter ore komt, in een land waar het internet grotendeels is platgelegd. Duidelijk is wel dat het protest zich steeds verder heeft uitgebreid, tot zo’n vijftig steden. ‘En in de kleine plaatsen is het het radicaalst, omdat de meeste troepen hier in Teheran zijn ingezet.’ Dan valt het contact weg. Zondag nog één geschreven kreet, via Telegram: ‘Iran staat op de rand van een seculiere revolutie. Zeker.’ Zou het? Want dat is de grote vraag nu: houdt het regime stand onder deze druk van onderop? En houdt de volksbeweging stand onder de keiharde repressie van bovenaf? Want duidelijk is wel dat het regime van Opperste Leider Ali Khamenei vooralsnog heeft gekozen voor de harde hand, niet voor concessies. De 25-jarige Shadi legt dit weekend, telefonisch vanuit Teheran, de vinger op de zwakke plek. ‘Er is geen eenheid, er zijn geen leiders’, zegt ze. Maar zelfs toen er wel leiders waren, met de Groene Beweging in 2009, liep het protest stuk. En de protestgolf van 2018-’19, tegen de hoge energieprijzen, was omvangrijker dan wat nu gebeurt. Maar ook die sloeg (zonder leiders) plat. Verder bestaat Shadi’s relaas uit wanhopige brokstukken, niet per se verifieerbaar. Er is veel politie in burger, ‘dus je kunt niemand vertrouwen’. Maandag en dinsdag ‘wordt het pas echt rampzalig’. Er schijnen korans verbrand te worden, ‘maar dat doet de regering, om te provoceren’. Haar clubje van acht vrienden werd zonder reden met traangas bestookt, een vriend raakte gewond aan zijn been. De internationale persbureaus verzamelen, vanuit Dubai, puzzelstukjes om een zo helder mogelijk beeld te schetsen. Maar er komen minder filmpjes naar buiten dan onderhand bij onrust overal ter wereld gebruikelijk is. Eenvoudiger is om te melden wat de regering te zeggen heeft: tot nu 41 doden, twaalf bankgebouwen vernield, en vooral veel ‘gestook vanuit het buitenland’. Enkele Europese ambassadeurs worden op het matje geroepen. Zaterdag wordt op sociale media gemeld dat in het Koerdische stadje Oshnavieh, in het westen van het land, de bevolking het gezag heeft verjaagd. Dat kan de Revolutionaire Garde niet op zich laten zitten. Een dag later wordt gemeld dat het stadje ‘geheel is gemilitariseerd’. Het ayatollahbewind kiest dus voor de knoet. Toch bespeurt Peyman Jafari, Irankenner van Princeton University en het IISG in Amsterdam, onzekerheid bij de leiders. De militaire en bureaucratische vleugels van het regime zijn volgens hem méér dan de religieuze hardliners bereid iets toe te geven op het culturele front, dat van de vrouwenkleding en de leefregels. Als hun eigen belangen maar onaangetast blijven. ‘Ja, ze zijn heel star, maar onder druk kunnen ze flexibel worden’, zegt hij. ‘Lijfsbehoud is dan belangrijker dan starheid.’ Ook zag Jafari de afgelopen dagen op de Iraanse televisie tekenen dat er debat plaatsvindt achter de schermen van de macht. ‘Ik begrijp dat de mensen het niet vertrouwen’, zei een conservatief parlementslid. Volgens hem moeten er ook sceptici in de commissie komen die de dood van de 22-jarige Mahsa Amini, op 16 september in een politiebureau, onderzoekt. Een hervormingsgezinde politicus die eerder nooit op tv kwam, zei: ‘Jullie kunnen de straten schoonvegen, maar wat lost het op?’ Ten derde zag Peyman Jafari zaterdag een debat met een hervormer die zei: ‘Natuurlijk probeert het buitenland ervan te profiteren, maar een vlieg gaat alleen op een ontstoken wond zitten.’ Met andere woorden, aldus Jafari: het probleem zit hier in Iran, geef de Amerikanen niet van alles de schuld. Maar ja, concessies? De leiders weten dondersgoed wat er in 1979 gebeurde, toen de sjah (veel te laat) concessies deed, waarna het volk alleen maar meer concessies eiste. ‘Overwinning smaakt naar overwinning’, zegt Jafari. ‘Daarom zegt Khamenei: we geven geen millimeter toe.’ En dat is mijlenver verwijderd van de jonge Shadi, die zegt: ‘Ik wil vrij zijn te dragen wat ik wil, maar de ayatollahs zuigen het bloed van de mensen.’||https://www.volkskrant.nl/nieuws-achtergrond/houdt-het-ayatollah-regime-in-iran-onder-zoveel-druk-stand~b21964f5/
2022-09-25||Rampzalige nasleep overstromingen Pakistan, in augustus viel drie keer zoveel regen als normaal||Ruim eenderde van Pakistan stond deze zomer onder water. Bijna twee miljoen huizen zijn beschadigd of helemaal verwoest, rapporteert de Pakistaanse overheid. Zeker 12.850 mensen raakten gewond, en zeker 1.500 inwoners zijn overleden. Het water zakt weer, maar dit kan volgens Pakistaanse autoriteiten zeker nog zes maanden duren. Grote delen van het land zijn nog overstroomd en ‘ondergedompeld in een zee van menselijk lijden’, aldus de Pakistaanse premier Sharif vrijdag tijdens de algemene vergadering van de Verenigde Naties in New York. In totaal zijn 33 miljoen mensen getroffen door de overstromingen, schatten hulporganisaties. Zo’n 800 duizend mensen zijn gevlucht volgens VN-Vluchtelingenorganisatie UNHCR. Het land telt ook 1,3 miljoen Afghaanse vluchtelingen, waarvan er 421 duizend in de zwaarst getroffen districten wonen. Volgens de Verenigde Naties heeft Pakistan 30 miljard dollar nodig voor de wederopbouw. Ruim 3 miljoen kinderen hebben acuut hulp nodig bericht Unicef, vanwege voedsel- en drinkwatertekorten. Hevige moessonregens veroorzaakten deze zomer zware overstromingen, vooral in de zuidelijke provincies. Daar viel maar liefst zeven tot acht keer meer regen dan normaal. In heel Pakistan viel tussen 1 juli en 5 september 372 millimeter neerslag, normaal is dit in deze periode 141 millimeter. Klimaatverandering heeft naar alle waarschijnlijkheid bijgedragen aan de intensiteit van de moessonregens, laat onderzoek zien van een internationaal team van klimaatwetenschappers van de World Weather Attribution (WWA), mede opgericht door het KNMI. Maar hoe groot die invloed is, is moeilijk vast te stellen, volgens de onderzoekers. Wel concluderen de onderzoekers dat hevige moessonregens vaker zullen voorkomen door de opwarming van de aarde.||https://www.volkskrant.nl/nieuws-achtergrond/rampzalige-nasleep-overstromingen-pakistan-in-augustus-viel-drie-keer-zoveel-regen-als-normaal~bea88634/
2022-09-25||Voor de sport nemen volleybalfans een tuut in hun oren voor lief||Marco van Zanten heeft zijn oordopjes erbij in gedaan. Hij moest maatregelen treffen, zegt de volleybalscheidsrechter, terwijl de speelsters van Nederland en Kameroen zich opwarmen. Natuurlijk met opzwepende muziek erbij. ‘Ik kwam vrijdagavond thuis en lag toen met een piep in mijn oren in bed.’ Van muziek bij sport kijkt niemand meer op en volleybal houdt zich op dat gebied zeker niet in. Maar zelfs voor mensen die het gewend zijn, is het WK in het Gelredome een intense ervaring. In het Arnhemse stadion liggen drie volleybalvelden naast elkaar, en van alle kanten klinken jingles, commentaar en heel veel pompende muziek. ‘We hebben gevraagd of het bij ons wat luider mocht’, lacht de Belgische speelster Marlies Janssens. Tijdens de wedstrijd tegen Kenia werd het entertainment soms overstemd door het geluid van de andere velden. Dat is niet de bedoeling, want de speelsters genieten ervan. ‘Het klinkt hier echt als een discotheek’, zegt Janssens. ‘In positieve zin. Heel soms is het vervelend, maar allez, het geeft wel sfeer, hè?’ Als er wordt gespeeld is het nog net stil, maar tussen de punten door en tijdens time-outs is er altijd geluid. ‘Mein Block – Mein Block – Mein Block’ is een populaire jingle, een stukje uit een Duits rapnummer. Op de tribunes gaan dan de bordjes met Block erop bijna vanzelf omhoog en van links naar rechts. ‘Toch kunnen we elkaar tijdens de wedstrijd goed verstaan’, zegt Janssens. Er hangen weliswaar enorme speakers boven de velden, maar die zijn gericht op het publiek. Alleen tijdens de time-outs moet er soms geschreeuwd worden. ‘Ik heb nog nooit klachten gehad’, zegt Kris Schoeters, die bij België-Kenia Master of Ceremony (MC) is. ‘Ik denk dat ze het eerder storend vinden als het stil is.’ Dat is het eigenlijk alleen als op een van de andere velden de volksliederen worden gespeeld. Schoeters is een van de internationale dj’s en MC’s op het WK. ‘Elk land heeft zijn eigen stijl’, legt de Vlaming uit. Zelf spreekt hij vooral Engels, ook tijdens de wedstrijden van België, op een uitgesproken voorkeur valt hij niet te betrappen. Bij Nederland wordt het oranjegevoel juist flink aangewakkerd. ‘Ik ben hier niet als fan, maar als professional’, zegt Schoeters. ‘Dat wil niet zeggen dat een andere manier minder is. In Nederland is elk evenement erg Hollands, ik noem dat een sterkte.’ De eerste wedstrijden van Nederland leenden zich er ook prima voor om in de sfeer te komen. Vrijdag werd Kenia in slechts 44 minuten in drie sets aan de kant gezet (25-11, 25-17, 25-11). Ook zondag werd de klus in drie sets geklaard (25-11, 25-20, 25-13). Nederland is door de overwinningen al vrijwel zeker van deelname aan de tweede ronde. Alvorens zondag tegen Italië wordt aangetreden, dat wordt getipt als een van de favorieten, spelen de volleybalsters woensdag tegen Puerto Rico en vrijdag tegen België, dat twaalfde staat op de wereldranglijst. Nederland is tiende. ‘Het geeft ons alleen maar meer motivatie’, zegt de Belgische international Janssens over de oranjestorm die haar vrijdag staat te wachten. ‘Dat hoort erbij, het gebeurt overal.’ Speaker John Stubbe zal zich zeker niet inhouden. ‘Als ik hier ben, dan trek ik deze jas aan’, zegt hij. ‘Als ik in Kroatië wordt ingehuurd, dan ben ik stiekem Kroatisch.’ Neutraliteit vindt hij ‘absolute nonsens’. Hij is er om ervoor te zorgen dat het publiek zich amuseert. En als dat publiek Nederlands is, dan doet hij dat op een Nederlandse manier. ‘Maar met respect voor de tegenstander.’ Zo werd er rond de wedstrijd tegen Kameroen ook muziek uit dat land gespeeld. ‘Daardoor voelden we ons heel erg welkom’, zegt de Kameroense international Piata Ezssi Emelda na afloop van de verloren wedstrijd. ‘Bovendien kunnen wij Afrikanen op elke muziek dansen.’ In Polen en Turkije gebeurt het volgens Stubbe dat het publiek wordt opgeroepen om herrie te maken als de tegenstander serveert. Dat zal je hem niet zien doen, dan zou hij ook op de vingers getikt worden door de FIVB, de wereldvolleybalbond. ‘Ik denk dat ze het hier wel chauvinistisch vinden’, zegt Stubbe. ‘Maar ik weet dat ze heel tevreden zijn.’ Al blijft het finetunen. In de eerste dagen liep het aantal decibellen soms op tot 110. ‘Dat is te veel, pieken van 95, 96, verder moet je niet willen gaan.’ Scheidsrechter Van Zanten kan dus opgelucht ademhalen. ‘Ik vind het sowieso fantastisch om te zien hoe het volleybal hier wordt beleefd’, zegt hij. ‘Voor de sport neem ik die tuut voor lief.’||https://www.volkskrant.nl/sport/voor-de-sport-nemen-volleybalfans-een-tuut-in-hun-oren-voor-lief~b996af66/
2022-09-25||De ‘Pablo Escobar van Azië’ is na 17 jaar weer op vrije voeten||Na zeventien jaar cel keerde Bashir Noorzai deze week terug naar huis. Talibanstrijders ontvingen de bijna 60-jarige stamleider in de Afghaanse hoofdstad Kabul als een held en decoreerden hem met bloemenkransen. In ruil voor zijn vrijheid liet het Talibanregime de Amerikaanse marineveteraan Mark Frerichs vrij. De 60-jarige Amerikaan werd meer dan twee jaar geleden ontvoerd in Kabul. Het was de eerste diplomatieke overeenkomst tussen Afghanistan en de VS sinds de extremistische beweging in augustus 2021 het land met geweld onder controle kreeg. Noorzai werd in 2008 in New York schuldig bevonden aan heroïnesmokkel met een waarde van meer dan 50 miljoen dollar. Hij gold als een van de machtigste en gevaarlijkste drugshandelaren ter wereld. Een ambtenaar van de Drug Enforcement Agency (DEA) noemde hem zelfs de ‘Pablo Escobar van Azië’. Noorzai maakte naam als drugsbaron in de zuidelijke provincie Kandahar. Met papavervelden en heroïne-laboratoria in zijn bezit stond hij aan het hoofd van een internationaal drugsnetwerk. De gronden en de handel erfde hij van zijn vader. Volgens de Amerikanen financierde en bewapende Noorzai tijdens de bezetting van Afghanistan door de Sovjet-Unie (van 1979 tot 1989) een eigen leger van moedjahedien. Tijdens die periode zou Noorzai de latere Talibanoprichter Mullah Omar hebben ontmoet. Vanaf de jaren negentig onderhield de rijke drugshandelaar goede banden met Omar en werd hij een belangrijke financier van de islamistische beweging. Hij voorzag de Taliban van een uitgebreid wapenarsenaal, met bijvoorbeeld granaatwerpers en antitankwapens. In ruil voor zijn steun lieten de Taliban het drugsimperium van Noorzai ongemoeid, zo stelden de Amerikaanse autoriteiten vast in een verklaring na Noorzais veroordeling. Toch verleende Noorzai ook diensten aan de Verenigde Staten. Nadat de Amerikanen de eerste Talibanregering in de nasleep van de aanslagen van 9/11 verjoegen, werd de Afghaanse stamleider informant voor het leger van president George Bush. Hij onthulde de locaties van geheime wapenopslagplaatsen en beloofde zijn invloed in het zuiden van Afghanistan te gebruiken om de regio te stabiliseren. Maar nadat enkele van Noorzais Talibanvrienden verdwenen, vertrouwde hij de Amerikanen niet meer en vluchtte hij naar buurland Pakistan om zijn internationale drugshandel voort te zetten. Later zochten Amerikaanse agenten van de DEA opnieuw contact met Noorzai. Ze spraken enkele keren af in Dubai om financiële netwerken van terrorisme in Afghanistan te onderzoeken. Uiteindelijk overtuigden de Amerikanen Noorzai in 2005 voor een bijeenkomst naar New York te reizen. In de buurt van het voormalige World Trade Center werd hij ondervraagd over onder meer de Afghaanse opiumproductie en Osama bin Laden. Elf dagen na zijn aankomst arresteerden Amerikaanse agenten hem. ‘Ik dacht dat het een grap was’, vertelde Noorzai in 2007 vanuit zijn cel tijdens een telefonisch interview aan magazine Time. Een van de DEA-agenten had gezegd dat zijn reis naar de VS ‘als een vakantie’ zou zijn. Achteraf concludeerde Noorzai dat hij in de val was gelokt. Na zijn arrestatie verdween de drugsbaron zeventien jaar achter Amerikaanse tralies. Voor de Amerikanen bevond Bashir Noorzai zich op het snijpunt van de war on terror en de war on drugs. De toenmalige hoofdofficier van justitie in New York beschreef de opsluiting van Noorzai als een belangrijke overwinning in de strijd tegen terrorisme: ‘Bashir Noorzais wereldwijde drugsnetwerk steunde een Talibanregime dat van Afghanistan een broeinest van internationaal terrorisme heeft gemaakt, een erfenis die de regio blijft destabiliseren. De veroordeling vandaag zet eindelijk een punt achter Noorzais lange loopbaan als crimineel.’ Ondanks zijn undercoveracties wilden de Taliban Noorzai graag terughalen naar Afghanistan. Zijn vrijlating kwam twee jaar geleden al ter sprake tijdens vredesonderhandelingen tussen vertegenwoordigers van de Taliban en diplomaten van oud-president Donald Trump. In die zogeheten Doha-overeenkomst kondigden de Amerikanen ook de volledige terugtrekking van Navo-militairen uit Afghanistan aan. Uiteindelijk vertrokken de westerse soldaten samen met veel Afghaanse burgers halsoverkop in augustus 2021, nadat de Taliban de hoofdstad hadden veroverd. De extremistische beweging installeerde een nieuwe regering en riep Afghanistan uit tot een islamitisch emiraat. Middelbaar onderwijs voor meisjes is er afgeschaft. Hoewel het Talibanregime door geen enkel land ter wereld wordt erkend, hoopt de minister van Buitenlandse Zaken Amir Khan Muttaqi dat de gevangenenruil ‘een nieuw hoofdstuk opent in de bilaterale relaties tussen de VS en Afghanistan’. Op die manier vervulde Noorzai deze week de rol van diplomatieke pion. De voormalige drugsbaron zelf zag de toekomst na zijn aankomst op de luchthaven van Kabul rooskleurig: ‘Mijn vrijlating en die van een Amerikaan zullen voor vrede zorgen tussen de twee landen.’||https://www.volkskrant.nl/mensen/de-pablo-escobar-van-azie-is-na-17-jaar-weer-op-vrije-voeten~b2b8cff3/
2022-09-25||De enige vliegschool in Europa die ‘bushvliegers’ opleidt: ‘Onze piloten dienen een speciaal doel’||Op de luchthaven van Teuge ziet Marco Koffeman hoe een vliegtuig een te lange ‘flare’ maakt. De landing moet veel korter, doceert de directeur van Mission Aviation Training Centre (MATC), de enige vliegschool in Europa die ‘bushvliegers’ opleidt. Zijn piloten moeten straks in Afrika of Papoea-Nieuw-Guinea kunnen landen op nauwelijks verharde vliegstrips zonder luchtverkeersleiding. En bovendien checken of er geen dieren lopen op de landingsbaan. MATC levert piloten af voor Mission Aviation Fellowship (MAF), een christelijke hulporganisatie die wereldwijd met 130 vliegtuigen afgelegen dorpsgemeenschappen helpt met luchttransport en medische goederen. MAF vliegt met kleine Cessna-toestellen in 26 ontwikkelingslanden en de bushvliegers dragen zelf ook hun christelijke geloofsovertuiging uit. Jelle Hardenbol heeft als leerling-piloot zijn tweede vlucht met passagiers voltooid, zijn broer en zijn vader die hem als medewerker bij Fokker de liefde voor de luchtvaart bijbracht. De droom van Hardenbol sluit naadloos aan bij de missie van MAF. ‘Ik wil betekenisvol bezig zijn voor de mensheid, in dienst van Gods Koninkrijk. Daarom wil ik MAF-piloot worden. Vliegen is voor mij ook de ultieme vorm van vrijheid.’ Directeur en opleider Koffeman verricht als overtuigde christen al dertig jaar ‘zendingswerk’. Namens MAF verbleef Koffeman (51) zeven jaar in Zuid-Afrika als trainer, vijf jaar vloog hij in Oeganda en nog eens vier jaar in Bangladesh. In Congo opereerde Koffeman tevens in oorlogsgebied. ‘Net aan de grens zat een Amerikaans team dat een school, een ziekenhuis en een kerk aan het bouwen was. Het was daar zo link dat we het team zeven keer hebben moeten evacueren. In de bergen zitten ook nog eens rebellen, er is geen vliegveld waar je rustig kunt landen. Een groene strip, daar moesten we het mee doen.’ Een keer was het kantje boord, aldus Koffeman. ‘Ik landde op de strip en nam die mensen mee. Maandag las ik in de krant dat de rebellen die vliegstrip hadden ingenomen, ik had geen half uur later moeten landen. Een collega van mij is beschoten in Zuid-Soedan, er zat een kogelgat in het vliegtuig.’ Vier jaar woonde Koffeman in Dhaka, de hoofdstad van Bangladesh, tussen 15 miljoen mensen. ‘Dat is bijna heel Nederland in een stad die iets groter is dan Amersfoort.’ Vanuit zijn flat kon hij van twee kanten zijn buren de hand schudden. De bittere armoede in het dichtstbevolkte land ter wereld en de cultuur vormden een permanente uitdaging, zegt Koffeman. ‘Je had er ook te maken met bureaucratische problemen, toch hielden we altijd ons doel voor ogen.’ In de drijvende ziekenhuizen werken vele, gespecialiseerde chirurgen uit het Westen die soms duizenden staaroperaties uitvoeren. Koffeman vervoerde ze in zijn amfibievliegtuig door het land, ‘omdat wij overal konden komen’. MAF gold als de ‘vliegende ambulance’ in Bangladesh. De piloten van MAF zijn ook een uitkomst in slecht bereikbare dorpen in Papoea-Nieuw-Guinea. Koffeman: ‘Met de auto ben je in de bergen soms drie dagen onderweg, terwijl het tien minuten vliegen is. Onze piloten zijn getraind om onder extreme omstandigheden te kunnen landen en opstijgen. Het kan zijn dat iemand geld van je wil of het weer slecht is, dat moet je allemaal zelf uitvogelen.’ Zo moest Koffeman in Oeganda in allerijl een doorstart maken. ‘Ik had nog tien meter te gaan voor de landing, toen plotseling een pick-uptruck kwam aanrijden met rebellen die kalashnikovs droegen. Moest ik snel weer opstijgen. Je moet het alleen beslissen, onze piloten moeten over een bepaald profiel beschikken.’ Daarom besloot Koffeman zelf een gespecificeerde opleiding op te zetten voor MAF. MATC is een zelfstandige stichting zonder winstoogmerk, ‘want hier is geen winst mee te maken’. Liefst 85 procent van de kandidaten voor zijn vliegschool valt af na de psychotechnische keuring. De selectie vindt vooraf plaats, omdat de opleiding zo’n 80 duizend euro kost. ‘We zijn niet commercieel’, zegt Koffeman. ‘Onze piloten dienen een speciaal doel.’ Kreeg Koffman nooit het idee dat zijn missies in ontwikkelingslanden druppels op een gloeiende plaat waren? ‘Na drie maanden in Bangladesh dacht ik: ik word gek hier. Voor de deur van mijn flat stonden straatkinderen te bedelen, ze konden wat geld verdienen met mijn plastic flesjes. Uit het raam kon je de spoorbaan zien, daar woonden mensen onder plastic zakken. Het was heel confronterend. ‘Ik heb geleerd dat de hulpverlener zich moet richten op het individu en niet op de massa. Beteken ik iets in het leven van iemand? En dan zie je mooie dingen, zoals ik in de Bijbel lees over de bijzondere ontmoetingen die Jezus had.’ Hebben de hartverscheurende beelden in Bangladesh of Oeganda hem nooit laten twijfelen aan zijn geloof? Koffeman: ‘Natuurlijk twijfel ik. Als ik niet zou twijfelen, zou ik God in een doosje met me meedragen. Dan heb ik het allemaal beredeneerd. Het klopt niet in de wereld, er is veel wat ik niet snap. Het niet-begrijpen en de twijfel horen bij mijn geloof.’ Na een keurige, korte landing zet Jelle Hardenbol zijn Cessna-vliegtuig aan de grond. MATC-directeur Koffeman wil geen cowboys in de cockpit, maar risicomijdend gedrag past evenmin bij het bushvliegen. ‘Beide extremen zijn niet goed. We zoeken mensen die een gezonde balans vinden.’ Met een instemmend knikje luistert Koffeman dan ook naar Hardenbol, die tijdig besloot niet met zijn vader en broer naar Texel te vliegen. ‘We zaten boven de bewolking, de gaten werden steeds minder. Bij de Afsluitdijk was het één groot grijs vlak, ik vond het niet verantwoord om door die bewolking heen te gaan.’ Koffeman: ‘Dit was een waardevolle vlucht voor Jelle, hij heeft onder druk de juiste beslissing genomen. Dit moet Jelle dus ook kunnen als hij straks in Papoea-Nieuw-Guinea of Oeganda vliegt.’||https://www.volkskrant.nl/economie/de-enige-vliegschool-in-europa-die-bushvliegers-opleidt-onze-piloten-dienen-een-speciaal-doel~be101b5b/
2022-09-25||Belgische minister ondergedoken uit vrees voor ‘Nederlandse toestanden’||Zaterdag werden er in Den Haag en Leidschendam drie personen van 20, 29 en 48 jaar aangehouden: de Belgische politie had hen eerder vanaf het huis van minister Van Quickenborne tot aan de Nederlandse grens gevolgd. Zondag werd er in Den Haag een vierde persoon van 21 jaar oud op straat gearresteerd. Het Nederlandse Openbaar Ministerie heeft niet meer over de identiteit van de verdachten bekend gemaakt. België heeft om hun uitlevering gevraagd. Eind vorige week kreeg de Belgische justitie signalen dat er vrij concrete plannen waren om de minister te ontvoeren. Er werden direct extra veiligheidsmaatregelen getroffen, en de bewaking van Van Quickenborne werd opgevoerd. Donderdagavond zag de politie een verdachte auto met een Nederlands nummerbord in Kortrijk, in de straat waar Van Quickenborne woont. Toen de verdachten merkten dat ze waren ontdekt, gingen ze er vandoor, en werden tot de grens achtervolgd. In hun vlucht lieten zij echter een tweede auto achter op de oprit van de buren van de minister, een kleine 100 meter verderop. De buurvrouw ontdekte de achtergelaten wagen pas vrijdagochtend, en belde de politie. Ook deze auto had een Nederlands nummerbord, en bleek te zijn gestolen. In de wagen ontdekte de politie ‘kalasjnikovs, vuurwapens, en flessen met benzine’. De dreiging richting Van Quickenborne zou afkomstig zijn uit het drugscircuit, meldt de Belgische omroep VRT. De minister van Justitie heeft de strijd tegen drugscriminaliteit opgevoerd. Zo tekende hij een uitleveringsverdrag en rechtshulpakkoord met de Verenigde Arabische Emiraten, waar veel kopstukken uit de drugswereld zich schuil houden. De Nederlandse drugsbaas Ridouan T. verbleef bijvoorbeeld in Dubai, waar hij werd gearresteerd. Op Facebook reageerde Van Quickenborne op de dreiging: ‘De criminelen voelen zich in het nauw gedreven. Dat gevoel is terecht. Want we zullen de strijd tegen de georganiseerde misdaad blijven voeren, met meer mankracht en middelen dan vroeger.’ Zondag zou hij eigenlijk aanwezig zijn op een evenement in Kortrijk, waar hij ook titelvoerend burgemeester is. In plaats daarvan sprak hij meer dan duizend gasten vanaf zijn onderduikadres toe via een videoverbinding. Van Quickenborne noemde de afgelopen 48 uur ‘een rollercoaster’ voor hem en zijn gezin. ‘Even heb ik getwijfeld om dit feest af te gelasten, maar dan geven we toe aan de drugsmaffia.’ Terwijl ons land de laatste jaren werd geconfronteerd met allerlei liquidaties in de drugswereld, bleef het in België relatief rustig. Maar sinds juni broeit het in Antwerpen, waar criminelen brandbommen tegen gebouwen gooiden, handgranaten neerlegden en schoten op gevels. In juli werd in de havenstad een Nederlandse crimineel doodgeschoten, en de politie houdt met enige regelmaat verdachten uit Amsterdam aan voor drugszaken. Volgens de Vlaamse omroep VRT houdt de politie er rekening mee dat de opdrachtgevers van de ontvoering van justitieminister Vincent Van Quickenborne ‘drugsbaronnen in het buitenland’ zijn. In Nederland, misschien? Dat is zeker niet ondenkbaar, al is het maar omdat bij zijn woning in Kortrijk een auto uit ons land stond, met een automatisch geweer en flessen benzine, en verdachten zijn opgepakt in Den Haag en Leidschendam. ‘Het grote drugsprobleem heeft zich vanuit Nederland naar het zuiden verspreid’, zei de Antwerpse burgemeester Bart De Wever eind augustus tegen de NOS. ‘Je ziet dat er een verschuiving is naar Antwerpen als logistieke hub voor de coke, vaak op initiatief van Nederlandse kartels.’ 80 procent verdwijnt meteen over de noordelijke grens, stelt hij. De Wever spreekt geregeld de vrees uit dat het geweld zich uiteindelijk naar de bovenwereld verplaatst, zoals eerder in Nederland is gebeurd, met de moorden op advocaat Derk Wiersum en Peter R. de Vries. ‘Nederlandse toestanden’, noemt de burgemeester dat. Opvallend is dat De Telegraaf een week geleden meldde dat de politie en Openbaar Ministerie (OM) zich grote zorgen maken over de veiligheidssituatie van minister-president Mark Rutte. Volgens de krant zijn beveiligingsmaatregelen opgeschroefd omdat rekening wordt gehouden met een poging tot ontvoering of een aanslag op Rutte of prinses Amalia. Ridouan T. zou hierachter zitten, maar zijn advocaat noemt die beschuldiging absurd en spreekt van ‘valse, ongefundeerde informatie’. De raadsvrouw ontkende al eens eerder dat T. een gijzeling zou voorbereiden. Er loopt nog altijd een justitieel onderzoek naar de verdenking dat T. vorig jaar bezig was met het organiseren van een uitbraak uit de Extra Beveiligde Inrichting (EBI) in Vught. Een van zijn plannen draaide volgens het OM om het achterhalen van persoonlijke informatie van vier EBI-medewerkers, zoals hun adres. Vroeger werd het Antwerpse drugsmilieu geregeld aangestuurd door Nederlanders, zei directeur Yve Driesen van de Antwerpse federale gerechtelijke politie in augustus tegen dagblad Het Laatste Nieuws. ‘Wat wat we nu meer en meer vaststellen is dat de hoofdrolspelers Antwerpse roots hebben. Ze opereren vanuit het verre buitenland, zoals Dubai of Turkije, en hebben miljoenen euro’s verdiend.’||https://www.volkskrant.nl/nieuws-achtergrond/belgische-minister-ondergedoken-uit-vrees-voor-nederlandse-toestanden~b96cd6bf/
2022-09-25||Maak de energiemaatregel royaal, generiek en onvoorwaardelijk: één maximumprijs voor al het verbruik||Toen Nederland in het voorjaar van 2020 in lockdown moest, aarzelde het toenmalige kabinet geen moment. Elk bedrijf dat zijn omzet zag instorten, elke werknemer die ineens zonder werk zat, werd volledig gesteund. Of een bedrijf nu rijk of arm was, of een werknemer nu veel of weinig verdiende, maakte niet uit. Dat voelde soms onrechtvaardig (waarom moest de belastingbetaler de vorstelijke salarissen van de KLM-piloten betalen?) maar bleek uiteindelijk vooral verstandig. De Nederlandse economie is de pandemie vrijwel ongeschonden doorgekomen. Toenmalig minister Wouter Koolmees (Sociale Zaken en Werkgelegenheid) waarschuwde direct dat er ongetwijfeld misbruik van de coronasteun zou worden gemaakt, maar dat nam hij op de koop toe. Het voorkomen hiervan zou te veel tijd en mankracht kosten. Een dergelijk royaal, generiek en onvoorwaardelijk gebaar heeft het kabinet in de energiecrisis nog niet gemaakt. Vanaf het moment dat de energieprijzen omhoogschoten, is het kabinet vooral bezig om gericht steun te verlenen. Alleen aan de Nederlanders die het echt nodig hebben, die hun energierekening echt niet meer kunnen betalen. De rest kreeg wel wat kortingen op de energiebelasting en de accijnzen, maar werd geacht verder zijn eigen broek op te houden. Een begrijpelijk streven. Waarom zou belastinggeld worden besteed aan Nederlanders die financieel niets te klagen hebben, en door de hoge gasprijzen hooguit wat minder vaak uit eten kunnen? Het probleem is echter dat je de maatregelen nooit zo kunt richten dat iedereen de hulp krijgt die hij nodig heeft. Er zullen altijd Nederlanders zijn die achter het net vissen. Per definitie. Tenzij je een enorme bureaucratie optuigt, maar daar heeft de overheid de tijd noch de middelen voor. Net als tijdens de coronacrisis is haast geboden en is het vooral zaak om zo snel mogelijk de rust in het land te herstellen, door elke Nederlander de zekerheid te geven dat hij niet onder zijn hoge energielasten bezwijkt. Het kabinet zag te laat in dat dit alleen lukt met een generieke maatregel. Pas op het allerlaatste moment werd besloten een maximale gas- en elektriciteitsprijs per kubieke meter of per kilowattuur in te voeren. Voor iedereen. Elke Nederlander kan daardoor berekenen wat zijn maximale energielast wordt. Dat geeft rust. Eind goed al goed? Niet helemaal, want het kabinet heeft zich – mede ingefluisterd door PvdA en GroenLinks – laten overtuigen dat het verstandig is om de maximumprijs te beperken tot een bepaald verbruik. Wie meer verbruikt dan dat, betaalt alsnog de marktprijs. Ook dat is te begrijpen. Het is goed om een prikkel te houden om minder energie te gebruiken. En bovendien: waarom zouden we villabewoners met een zwembad en een torenhoge energierekening subsidiëren? Maar ook dat heeft ongewenste neveneffecten. Burgers met grote gezinnen in slecht geïsoleerde huizen, of bezitters van warmtepompen met een hoog elektriciteitsverbruik, dreigen alsnog een heel hoge prijs te moeten betalen. Het zal waarschijnlijk ondoenlijk blijken om met al deze uitzonderingen rekening te houden, zeker als het kabinet wil vasthouden aan 1 november als invoerdatum. Er is dus veel voor te zeggen om de maatregel echt generiek te maken. Een maximumprijs voor al het verbruik. Natuurlijk loopt de rekening op voor de schatkist als de regeling wordt uitgebreid, maar dat hangt vooral af van de ontwikkeling van de gasprijs, die de laatste tijd gelukkig weer wat naar beneden gaat. Mocht het handhaven van de maximumprijs onbetaalbaar worden, dan kunnen de draagkrachtigen, de Nederlanders met hoge inkomens via de inkomstenbelasting, alsnog zwaarder worden belast. Deze interventie moet niet in de eerste plaats gezien worden als staatssteun, maar als het waarborgen van het burgerrecht op betaalbare energie. Dat recht geldt voor iedereen.||https://www.volkskrant.nl/columns-opinie/maak-de-energiemaatregel-royaal-generiek-en-onvoorwaardelijk-een-maximumprijs-voor-al-het-verbruik~b76dacd9/
2022-09-25||Onverschrokken Hoornse koopman begon sauzenfabriek vanuit zijn logeerkamer||‘Als we nu een lekke band krijgen, zijn we failliet. Zelfs mijn schoenveters zijn onderpand’, zei Klaas van Kalken op de terugweg na een gesprek bij een bank, waar hij met veel moeite een lening had losgepeuterd. Van Kalken was op zijn 48ste begonnen met een handel in plantaardige oliën en ‘alles wat mijn ouders bezaten, werd ingezet om het voor elkaar te krijgen’, zegt zoon Coen. De logeerkamer thuis in Hoorn was kantoor en in een loods op het industrieterrein stond een tank van tienduizend liter olie die Van Kalken kocht in België. Het hele gezin, vrouw Hannie, Coen en zijn zus Annemieke hevelden de spijsolie met een slang over in blikken en flessen. Exploitatie kind, noemde hij dat met een knipoog. Op het etiket stond Oliehoorn, zoals hij zijn onderneming had gedoopt. Met een vrachtwagen ging hij met zijn handel de boer op. Als hij op het hoofdkantoor van Albert Heijn of een andere firma moest zijn, kleedde hij zich in de vrachtauto om en stapte hij in een net pak bij de afdeling inkoop binnen. Oliehoorn kwam in een stroomversnelling toen Van Kalken, die verkoopleider bij Gouda’s Glorie was voordat hij voor zichzelf begon, een ambachtelijke sausmakerij uit Drenthe overnam die mayonaise maakte. Olie is de belangrijkste grondstof voor sauzen. In twintig jaar stuwde hij Oliehoorn op tot een toonaangevende producent van mayonaise, fritessaus, curry, ketchup, mosterd en knoflooksaus. Van de politiek had hij geen hoge pet op. Die vond hij te ver afstaan van de inwoners en ondernemers. ‘Hoe krijgen ze het in het gemeentehuis in godsnaam bedacht?’, verzuchtte hij geregeld. Toen het PvdA-raadslid Roger Tonnaer in 2008 bij zijn partij in ongenade was gevallen, hielp hij hem een nieuwe partij op te richten: de Fractie Tonnaer. Als donateur en organisator stond hij het verweesde Hoornse raadslid bij, hij ging niet in de gemeenteraad zitten. Fractie Tonnaer werd een succes, behaalde in 2010 meteen vijf zetels en is nu met zes zetels de grootste fractie in de 35 zetels tellende gemeenteraad. Tonnaer: ‘Klaas hield van doorpakken, hij had niks met zwetsneuzen. Die filterde hij er feilloos uit toen wij gesprekken voerden met kandidaat-raadsleden.’ Hij trok makkelijk zijn portemonnee. Jarenlang was Van Kalken, in zijn jonge jaren een niet onverdienstelijke back in het tweede, voorzitter en hoofdsponsor van de trots van Hoorn, voetbalclub Hollandia. Ook de mede door hem opgerichte Hoornvlies Patiënten Vereniging sponsorde hij. Met die wereld was Van Kalken, die aan een oog blind was, in contact gekomen toen zijn goede oog toe was aan een nieuw hoornvlies. Zijn vader was een aimabele en voor iedereen benaderbare man, die soms kon ontploffen, zegt Coen. Met zijn hele familie is hij eens bij het hoofdgerecht een restaurant uitgelopen omdat die vaste klant de mayonaise van een concurrent op tafel had staan. Onverschrokken en recht voor zijn raap, noemt Tonnaer zijn vriend. ‘Hij voelde zich door niets gehinderd en ging overal op af. Dat was zijn kracht.’ Coen: ‘Met zijn mulo-diploma, avondstudies boekhouden en tomeloze energie heeft hij het ver geschopt.’ Na zijn pensioen verhuisden Van Kalken en zijn vrouw Hannie naar een penthouse aan de haven. Dat had wel iets symbolisch, schreef het Noordhollands Dagblad: ‘Klaas van Kalken die van zekere hoogte toekeek of alles wel goed ging in zijn Hoorn.’ Een paar jaar geleden verhuisden ze naar een appartement midden in Hoorn. Van Kalken, die op 53-jarige leeftijd een hartinfarct kreeg en daarvan goed herstelde, overleed 3 augustus aan hartfalen. Een paar dagen voor zijn dood voelde hij zijn einde naderen en zei hij dat het was gebeurd met de koopman. Hij werd 88 jaar.||https://www.volkskrant.nl/mensen/onverschrokken-hoornse-koopman-begon-sauzenfabriek-vanuit-zijn-logeerkamer~b0c204ca/
2022-09-25||Zwitserland stemt in referendum tegen verbod op legbatterijen en megastallen||Een land zonder megastallen, zonder legbatterijen en zonder kiloknallers. Een land, kortom, zonder bio-industrie. In Nederlandse ogen geen bijzonder realistisch scenario voor de nabije toekomst, maar in Zwitserland was het bijna realiteit. De Zwitsers stemden zondag per referendum over een verbod op intensieve veeteelt. Het idee om ‘het welzijn en de waardigheid van dieren’ vast te leggen in de grondwet is een zogenaamd ‘volksinitiatief’. Het werd bedacht door een verbond van kleine boeren, samen met Greenpeace, verschillende organisaties voor dierenwelzijn, de Zwitserse Groenen en de sociaal-democraten. Om een referendum af te dwingen hebben ze eerst 100 duizend handtekeningen moeten verzamelen. Doorgaans hebben dit soort volksinitiatieven weinig kans van slagen. Ook dit plan haalde het niet: 63 procent van de kiezers stemde tegen, zoals een grote meerderheid van het parlement en drie van de vier regeringspartijen in een overheidscampagne adviseerden. Maar ondanks de radicaliteit van het voorstel, wat niet minder dan compleet nieuw landbouwbeleid zou impliceren, stemde 37 procent van de kiezers voor, bij een opkomst van 51,7 procent. Concreet wilden de initiatiefnemers in de grondwet vastleggen dat het aantal dieren per boerenbedrijf fors naar beneden zou gaan, het aantal vierkante meters per dier flink omhoog en dat dieren ‘het recht hebben om niet intensief te worden gehouden’. Ook vlees en zuivel afkomstig van buitenlandse bio-industriedieren zou worden verbannen uit de Zwitserse supermarktschappen, als het aan de initiatiefnemers van het referendum ligt. Praktisch is dat onmogelijk, stellen tegenstanders. Dit zou dan ook gelden voor álle producten waarin vlees of zuivel zit verwerkt, zoals pasta of chocola. Tegenstanders wijzen er verder op dat een importverbod in strijd zou zijn met de handelsverdragen met de EU, waar Zwitserland zich aan heeft gecommitteerd. Daardoor zou een verbod op bio-industrie onbedoeld leiden tot meer import van goedkoop buitenlands vlees, zuivel en eieren omdat Zwitserse boeren als gevolg van de verplichte schaalverkleining minder en duurder zouden produceren. ‘Zwitserland heeft helemaal geen bio-industrie’, zegt Markus Reiter, voorzitter van het conservatieve Zwitserse Boerenverband al weken in elke openstaande microfoon die hij tegenkomt. Dat is niet helemaal waar, maar de Zwitsers hebben wel veel strengere wetgeving met betrekking tot dierenwelzijn dan de meeste EU-landen, waaronder Nederland. Zo mogen Zwitserse boeren maximaal 1.500 varkens per bedrijf houden en 27 duizend vleeskuikens. Een Nederlandse varkensboer heeft er gemiddeld meer dan dat, namelijk 3.400 en de gemiddelde pluimveehouder in Nederland heeft zo’n 80 duizend kuikens. Landbouwkwesties verhitten de Zwitserse gemoederen bovengemiddeld, zo bleek ook eerder in de aanloop naar een referendum over inperking van het gebruik van pesticiden. Ook toen stonden grootschalige landbouwbedrijven tegenover kleine, biologische boeren van wie er een aantal met de dood werden bedreigd vanwege hun steun voor het referendum. Uiteindelijk verwierp de bevolking dat voorstel met een nipte meerderheid. Hoewel Zwitsers slechts 1 procent van het bbp verdienen met landbouw en veeteelt, hechten velen blijkbaar veel waarde aan een zelfbeeld vol Alpenweiden, koeien en kaas, concludeerde de Süddeutsche Zeitung dit weekend. In het voorlichtingsmateriaal over het referendum benadrukt de regering dan ook dat Zwitserland nu al behoort tot de landen met de ‘strengste en meest gedetailleerde regelgeving omtrent het welzijn van dieren’. De brochure vermeldt ook vol trots dat 80 procent van de Zwitserse boerderijdieren vrije uitloop heeft. Maar volgens de Neue Zürcher Zeitung is dat cijfer het gevolg van een bijzonder creatieve rekenmethode van het Landbouwministerie, dat dieren indeelt naar gewicht en omvang. Hoe groter en zwaarder het dier, des te meer gewicht heeft het ook in de statistieken. Hierdoor kan een boer die duizend kippen opsluit in een legbatterij, maar twee koeien buiten heeft staan, nog steeds beweren dat bijna 50 procent van zijn dieren vrolijk over de berghellingen dartelt. De Zwitsers stemden zondag ook over een plan om de pensioenleeftijd voor vrouwen te verhogen naar 65 jaar, net als die voor mannen. Dit voorstel haalde het met de hakken over de sloot, met 50,6 procent van de stemmen.||https://www.volkskrant.nl/nieuws-achtergrond/zwitserland-stemt-in-referendum-tegen-verbod-op-legbatterijen-en-megastallen~b377ebfc/
2022-09-25||Maartje Paumen leert als coach ook wat verliezen is||Als tophockeyster won Maartje Paumen alles wat er te winnen viel en áls ze al eens een wedstrijd verloor, was ze daar dagenlang goed ziek van. Als assistent-coach heeft de 37-jarige hockey-icoon de afgelopen jaren geleerd om naar het grotere plaatje te kijken. ‘Winnen is niet het enige wat telt’, klinkt het opvallend uit de mond van Paumen. Samen met hoofdcoach Ageeth Boomgaardt staat de tweevoudig olympisch kampioen aan het roer bij de hockeysters van het naar de hoofdklasse gepromoveerde HC Tilburg. ‘Als coach kijk je ook naar de ontwikkeling van je ploeg, de ontwikkeling van het spel en of je er het maximale uit heb gehaald. En ja, dan kan ik vandaag heel erg tevreden zijn’, stelde Paumen na de 1-0-nederlaag van de Tilburgse hockeysters tegen haar oude liefde HC Den Bosch. ‘We hebben gestreden voor wat we waard waren.’ Den Bosch, dat het seizoen zwak was begonnen met twee nederlagen in de eerste drie duels, kwam al na vijf minuten op voorsprong door een doelpunt van Frédérique Matla. Dankzij veel strijdlust én wereldkeepster Maddie Hinch bleef Tilburg – af en toe met kunst- en vliegwerk – een grotere nederlaag bespaard. Voor Paumen was het duel tussen Den Bosch en Tilburg een eerste weerzien in competitieverband met de club waar ze jarenlang het boegbeeld van was. Ruim vijf jaar na haar afscheid als speelster van Den Bosch stond Paumen zondag voor het eerst tegenover de geel-zwarte succesformatie. De assistent-coach van Tilburg genoot er zichtbaar van om terug te zijn aan de Bossche Oosterplas. Tijdens het interview met deze krant schoten enkele oudere mannen haar aan (‘Hé Maartje, even terug op het oude nest, leuk ploegje heb je’). Ook vormde zich al snel een rij met kinderen die geduldig wachtten op een foto met de oud-sterspeelster van Den Bosch en het Nederlands team. ‘Tuurlijk is het leuk om hier terug te zijn. Den Bosch is jarenlang mijn cluppie geweest. Ik heb met een aantal meiden van Den Bosch nog samengespeeld’, zegt Paumen over de club waar ze in dertien seizoenen elf landstitels vergaarde. De 235-voudig international vormt al vier jaar een succesvol coachduo met Ageeth Boomgaardt (192 interlands). Na twee jaar MOP in Vught zwaait de twee-eenheid nu voor het derde seizoen de scepter in Tilburg. Bij de entree van Boomgaardt en Paumen in 2020 werd bij de toenmalige promotieklasser direct al de wens voor promotie uitgesproken. Afgelopen mei slaagden ze in die missie en dit seizoen is handhaving in de hoofdklasse de doelstelling. Na vier wedstrijden staat Tilburg op drie punten. Van topploegen als SCHC (2-1-nederlaag) en dus Den Bosch werd nipt verloren. ‘In de hoofdklasse gaat het op alle vlakken sneller en tactisch komt er veel meer bij kijken’, weet Boomgaardt. ‘Veel meiden in onze ploeg spelen voor het eerst in de hoofdklasse. We worden op alle vlakken uitgedaagd en dat is leuk. Onze speelsters zijn leergierig en genieten ervan om op dit niveau te mogen spelen.’ Evenals Paumen beleefde Boomgaardt (49) als hockeyster grote successen bij HC Den Bosch. Tussen 1997 en 2004 veroverde ze zevenmaal op rij de landstitel bij de Brabanders. In 2004 stopte de strafcornerspecialist waarna Den Bosch de 19-jarige Paumen strikte als opvolgster. Boomgaardt: ‘Helaas hebben we nooit samen in één team gespeeld. Wel heb ik Maartje, nadat ik was gestopt, één jaar strafcornertraining gegeven.’ Inmiddels zijn de twee zelfverklaarde ‘hockeydieren’ bezig aan hun vijfde seizoen als trainersduo. ‘We vertrouwen elkaar blindelings’, zegt Boomgaardt. ‘We overleggen alles samen en kunnen zaken heel goed verdelen.’ Paumen: ‘Ik verzorg de strafcornertraining en ben tijdens de trainingen vooral bezig met de verdediging en opbouw. Ageeth is meer gericht op de aanval en het overall plaatje. We werken echt op basis van gelijkwaardigheid.’ Paumen houdt de optie open om op termijn als hoofdcoach aan de slag te gaan. ‘Eigenlijk was dat nooit mijn gedachte, maar ik vind het coachvak heel leuk en wil me er graag verder in ontwikkelen. Momenteel ben ik naast het hockey nog heel druk met andere zaken, dus daarom past de rol van assistent mij de komende jaren het beste.’ Op de tribune van HC Den Bosch leeft bij velen de wens om het duo Boomgaardt-Paumen ooit bij de topclub aan de slag te zien. ‘Die vraag krijgen we vaker, maar is niet aan de orde’, zegt Boomgaardt. ‘Wij zitten met onze aandacht volledig bij Tilburg. Hier zijn we iets moois aan het bouwen.’ Paumen: ‘We hebben een leuke groep bij Tilburg waar nog veel rek in zit. Ik ben blij waar ik nu zit. Tuurlijk, Den Bosch is een heel mooie club. Als de vraag ooit komt, ga ik er op dat moment over nadenken.’||https://www.volkskrant.nl/sport/maartje-paumen-leert-als-coach-ook-wat-verliezen-is~ba3b7261/
2022-09-25||Unicum voor Nederlandse roeien: Karolien Florijn pakt wereldtitel in skiff||Het was wennen om naast de skiff van Karolien Florijn steeds het balletje op de boeg van een andere boot te zien deinen. De Nederlandse roeister kende dit jaar nauwelijks tegenstand in de eenpersoonsboot, maar ervoer op de WK wel tegenstand. Regerend olympisch kampioene Emma Twigg kwam halverwege de wedstrijd zelfs nog bijna langszij. En toch maakte Florijn zich geen moment druk, vertelt ze aan de telefoon vanuit het Tsjechische Racice. Ze heeft de medailleceremonie en de verplichte dopingcontrole dan achter de rug. Ze weet zich na afloop van een race zelden iets van de details te herinneren, maar nu weet ze wel dat ze steeds alles onder controle had. ‘Ik wist dat Twigg mijn voornaamste concurrent was en dat ze een sterk middenstuk zou roeien. Ik was alert en probeerde te reageren.’ Vanachter haar spiegelende zonnebril zag ze de Nieuw-Zeelandse opstomen na zo’n 1.000 meter. Met een paar slagen maakte ze Twigg vervolgens duidelijk dat er voor haar niets meer dan een zilveren medaille in zou zitten. Ze hernam haar voorsprong en kwam na 2.000 meter met meer dan een bootlengte verschil over de finish in de Labe Arena. Ze klokte 7.31,66 en eindigde voor Twigg (7.34,03) en de Australische Tara Rigney (7.36.96). De titel voor de 24-jarige Florijn is een unicum. Nog nooit was een Nederlandse roeier op een WK de beste in de smalle eenpersoonsboot. Het beste WK-skiffresultaat tot dit weekend was het zilver in 1966 van Henri Jan Wienese, die twee jaar later ook olympisch goud pakte bij de Spelen in Mexico. Bij de vrouwen haalde Hette Borrias in 1979 WK-brons op het onderdeel. Onverwacht was het goud van Florijn niet. Nadat ze vorig jaar bij de Spelen in Tokio deel had uitgemaakt van de zilveren vier-zonder, mocht ze dit seizoen haar geluk beproeven in de skiff. Die boot bleek haar perfect te passen. Niemand kon aan haar tippen. Ze won beide wereldbekerwedstrijden waarin ze dit voorjaar van start ging en was bij de EK in München veruit de beste. Is het vanaf de kant soms moeilijk in te schatten wie er op de twee kilometer lange roeibaan voorop ligt, bij Florijn was dat nooit het geval. Vaak schoot ze met rond de tien seconden voorsprong door het water en was al van ver duidelijk dat zij de sterkste was. Ditmaal was het op het oog spannender, maar voor de roeister zelf niet. ‘Het was de bedoeling om op de WK te pieken en dat is gelukt’, zegt ze. ‘Het was lekker roeien.’ Florijn meet 1.86 meter, weegt 74 kilogram en heeft haar roeitalent niet van een vreemde. Ze is de dochter van Ronald Florijn, die in 1996 met de Holland Acht goud in Atlanta veroverde. In 1988 was hij met Nico Rienks olympisch kampioen, in de dubbel-twee. Ook van moederszijde zit het mee: Antje Rehaag werd namens Duitsland wereldkampioen in de acht in 1994. ‘Ik heb wel wat van hun lichaamsbouw meegekregen’, zei ze eerder dit jaar. Toch was roeien niet de eerste sport die ze als kind probeerde. Aanvankelijk was ze door haar ouders de tennisbaan opgestuurd, maar dat beviel haar slecht. Daarna deed ze aan vechtsport, maar uiteindelijk kon ze de lokroep van de roeiboot niet weerstaan. Ze bleek direct heel sterk aan de riemen. Ze is niet de enige die profiteerde van goede roeigenen in Tsjechië. Op de WK kwam ook haar broer Finn in actie. Hij werd samen met Stef Broenink, Simon van Dorp en Jan van der Bij vierde op dubbel-vier. Daarnaast roeiden de zonen van Rienks, Ralf en Rik, in de vier-zonder met Ruben Knab en Sander de Graaf naar brons. Naar eigen zeggen is Florijn ‘extreem’ in haar aanpak. Ze gaat elke dag vroeg naar bed, traint keihard en eet steevast tien bananen per dag. Ze laat het liefst niets aan het toeval over. ‘Ik denk na over alles wat ik doe. Ik wil nergens iets laten liggen.’ Daarom bevalt de skiff haar zo goed. Ze is op het water aan zichzelf overgeleverd en kan er alles bepalen. Dat maakt het overzichtelijker dan een meerpersoonsboot. ‘Het is heel simpel.’ Het is nog niet zeker dat ze over twee jaar bij de Spelen ook in deze boot zal varen. ‘Ik zit zeker niet aan de skiff vastgeplakt’, zegt ze. Dit seizoen was een jaar om zaken uit te proberen, daarom belandde ze na haar tijd in de vier-zonder dit seizoen in de eenpersoonsboot. Uit testraces bleek dat ze de snelheid en het uithoudingsvermogen van een skiffeur bezit. Het kan zijn dat bondscoach Eelco Meenhorst op weg naar Parijs weer andere keuzes maakt. Ze staat daar open voor. ‘Ik weet niet wat ze in petto hebben, al vind ik het zo in de skiff wel heel prettig.’||https://www.volkskrant.nl/sport/unicum-voor-nederlandse-roeien-karolien-florijn-pakt-wereldtitel-in-skiff~bee341f8/
2022-09-25||Ans Kleine Staarman-Braun (100): ‘Ik ben altijd op zoek naar vertier, dan hoor ik er nog bij’||‘Goedemorgen Moeder, het is vandaag dinsdag 20 september. Om 10 uur bij Piet zijn voor een bezoek aan boerderij Leeflandgoed. Vanmiddag om half 2 een interview met de Volkskrant. Frans en Carla zijn erbij. Het wordt licht bewolkt en maximaal 17 graden.’ Deze tekst staat in grote letters op een beeldscherm in de woonkamer van de 100-jarige Ans Kleine Staarman-Braun. Via een app geven haar oudste zoon Frans of zijn vrouw Carla de eeuweling zo elke dag een actueel overzicht van wat er op haar programma staat en wat voor weer het wordt. Een handig hulpmiddel omdat haar kortetermijngeheugen het laat afweten. Over haar verleden raakt de moeder van zes zoons, die tot haar 60ste heeft gewerkt in haar eigen zaak, niet uitgepraat. ‘Ik zing nog in twee koren, een in Nuenen en een in Helmond. Mijn buurman Piet heeft zo’n tweepersoonsautootje, ken je dat? Daarin brengt hij mij twee keer per week naar zang. We rijden er ook weleens mee over fietspaden door de natuur. Afgelopen zomer zijn we samen op vakantie geweest. We hadden een hotelletje geboekt in Oldenzaal en hebben daar veel rondgereden met een bus en leuke zaakjes bezocht. Ik wist niet dat de Achterhoek zo mooi was, met al die lanen en tuinen. Het is niet nodig helemaal naar Spanje of Italië te reizen. ‘Ik ben altijd op zoek naar vertier. Als ik iets onderneem, heb ik het gevoel dat ik er nog bij hoor. In de ochtend maak ik altijd een wandeling met Martien, mijn andere buurman. Je moet blijven lopen als je oud wordt, anders kan je het straks niet meer. De twee mannen komen in de avond vaak bij mij langs, dan drinken we koffie, met een koekje erbij en kijken samen televisie. Elke donderdagavond speel ik het kaartspel rikken, met een kop warme chocolademelk erbij. Als ik niet kom opdagen, komen ze mij halen. En ik zit op de kletsclub met allemaal tachtigers, daar kletsen we over vroeger en geven elkaar tips wat je nog kunt doen. We peppen elkaar op. En zo houd ik de boel op gang. Als je niets onderneemt, is elke dag hetzelfde.’ ‘Heel veel. Als ik in de put zit en ik ga zingen, is het over. Ik word er blij van en krijg weer goede zin. Er komen andere gedachten in mij op, zoals: wat zit je te zeuren? Kijk naar wat er in de rest de wereld gebeurt; wij leven hier in het beloofde land. Je hebt fijne zoons en schoondochters, dat zijn je kameraden.’ Ze staat op om een map uit de kast te halen en laat al bladerend het repertoire van haar koren zien: van het Brabants volkslied tot Yesterday van The Beatles, en klassieke werken als Magnificat. ‘Ik denk vaak: ik zou best euthanasie willen. Vooral als ik in de ochtend wakker word. Mijn spieren zijn dan stijf en doen zeer, allemaal ouwe troep, die knap je niet meer op. Maar tegelijkertijd schaam ik mij over de gedachte dat het afgelopen mag zijn. Ik ben dankbaar dat ik goed kan lopen en nog bij mijn verstand ben, nou ja, gedeeltelijk, haha. Je moet zien te voorkomen dat je gaat klagen, dan voel je elk pijntje, ga je alles zwart zien en word je een ouwe tut. Ook daarom ga ik elke dag wandelen, anders verdor ik.’ ‘Ik ben een paar jaar naar een kostschool geweest, in een klooster bij de orde van de Ursulinen in Bergen, Noord-Holland. Daar heb ik de eerste twee klassen van de mulo gedaan. Daar kreeg ik een streng christelijke opvoeding. We stonden om 7.15 uur op. Na het wassen en aankleden moesten we elke ochtend naar de mis, daarna mediteren, vervolgens kregen we een ontbijt en dan hup, naar school. Na twee jaar zei mijn moeder: kom maar naar huis, straks word je nog een non, dat is de bedoeling niet. Mijn moeder was ruimdenkend, en niet zo kerkelijk. In Leiden heb ik de mulo afgemaakt.’ ‘Ik ben er ernstiger door geworden, dingen serieus gaan nemen waar je anders overheen stapt. Tijdens de preek bij elke mis kreeg je hun waarheden ingeprent, dat het bijvoorbeeld niet goed was als je een keer niet ter communie ging. Ik ga nog elke zaterdag en zondag naar de kerk. Dat had ik nooit gedaan als ik niet in het klooster was geweest. Daar kreeg ik ingepompt dat je een deel van je tijd aan de kerk moet besteden. Dat doe ik dan maar.’ ‘Ze hadden allebei een eigen winkel in Noordwijk aan Zee, naast elkaar. Mijn vader had een drogisterij en mijn moeder een manufacturenwinkel. Mijn zusje hielp mijn moeder in de zaak en ik mijn vader. We woonden boven de drogisterij, vlak bij zee, tegenover het Palace Hotel, dat staat er nog steeds. We liepen vaak in badpak met een badjas eroverheen van huis naar zee, even zwemmen. In de oorlog trokken Duitse soldaten in het hotel. Er waren ook jongens bij die tegen Hitler waren, daar kwamen ze openlijk voor uit. Omdat er veel geschreeuwd werd naar de Duitsers, legden ze mijnen in de straat, om de mensen op afstand te houden. Toen konden wij de deur niet meer uit en zijn we verhuisd naar Hoogeveen. Daar kregen we een Jodenhuis toegewezen dat leeg stond.’ ‘Er had een Joodse slager gewoond die met zijn gezin was afgevoerd. Achter de woning was een slachthuis. Daar heeft later in de oorlog Frans ondergedoken gezeten, met wie ik een paar jaar later ben getrouwd. We werden in Hoogeveen met de nek aangekeken, omdat we uit Holland kwamen. Ik kon op het distributiekantoor werken en ben distributiebonnen gaan sparen. Die gaf ik aan een juffrouw op kantoor die ondergedoken Joden hielp. ‘Oh, jullie staan dus wel aan de goed kant’, zei ze.’ ‘Nadat onze eerste zoon was geboren, dacht ik: fijn, even niet werken. Wandelen met het wandelwagentje, pronken met onze mooie baby. Maar werken is voor mij een heilig moeten. Ik ben niet gewend mijn hand op te houden en van het huishouden wist ik niks. Omdat mijn moeder ook werkte en we hulp in de huishouding hadden, had ik niets geleerd over koken, wassen en schoonmaken. ‘Mijn man maakte petten en broeken, maar raakte zijn bedrijf kwijt omdat de Belastingdienst zei dat hij nog veel geld moest betalen. Er klopte niks van, maar algauw stond de deurwaarder op de stoep om beslag te leggen op ons huis en onze spullen. Ik zei: ‘Blijf van mijn spullen af, we zijn niet in gemeenschap van goederen getrouwd.’ De man was perplex, dat had hij nog nooit meegemaakt. Ik had wel in gemeenschap van goederen willen trouwen, maar mijn vader zei: ‘Niks ervan, want als het huwelijk misloopt, heeft de man alles en de vrouw niks.’ Als ik niet naar hem had geluisterd, hadden we die dag dat de deurwaarder kwam met de kinderen op straat gestaan. ‘Ik wilde niet naar de sociale dienst. Omdat ik de vakopleiding voor drogist had gevolgd en een middenstandsdiploma bezat, had ik de papieren om een eigen zaak te beginnen. Dus ben ik in ons huis een drogisterij begonnen. Toen die eenmaal liep, zei ik tegen mijn man: nu moet jij ook een baan zoeken. Van een kennis hoorde ik dat er bij de firma Ten Herkel een vertegenwoordiger was weggegaan, dus belde ik op en zei dat mijn man werk zocht. ‘Dat kan ik helemaal niet’, zei Frans. ‘Je bent nog geen 30, je kunt nog een hoop leren’, antwoordde ik. Hij ging en werd aangenomen. Op de fiets ging hij boerderijen langs om drogisterij-artikelen te verkopen. Hij bleek een eersteklasvertegenwoordiger te zijn en kreeg de complimenten van de baas, en een autootje van de zaak, een Volkswagen Kever. We mochten er als gezin ook privé gebruik van maken, de benzinekosten konden we declareren. We hadden inmiddels zes zoons, dus met zijn allen in de auto gepropt maakten we uitstapjes en gingen we op vakantie naar Duitsland en Frankrijk.’ ‘Daar heb ik nooit een probleem mee gehad. Ik houd van harmonie en saamhorigheid en die was er. Dat ging vanzelf. Ik gebruikte mijn gezonde verstand, gaf mijn kinderen de ruimte, hield het luchtig en was niet streng. Als je streng bent, gaan ze streken uithalen. Je kunt nooit bij de gedachten van je kinderen komen, dus moet je ze laten. En wie zegt dat je als moeder of vader altijd gelijk hebt? We hebben nooit drama’s gehad. Als de jongens onrustig waren, gaf ik ze allemaal een eigen puzzel en liet ze die op een rijtje in de vensterbank maken: wie het eerste klaar is, en daar gingen ze. Puzzelen kalmeert. Ik doe het ook nog, als ik alleen ben. De harmonie van vroeger is er nog steeds, er is nooit ruzie in de familie. Ik heb een goed leven gehad, met misschien meer geluk dan wijsheid.’||https://www.volkskrant.nl/mensen/ans-kleine-staarman-braun-100-ik-ben-altijd-op-zoek-naar-vertier-dan-hoor-ik-er-nog-bij~bdc6b01d/
2022-09-25||Hoe WK-favoriet Van der Poel in een Australische cel belandde||Het WK wielrennen in Wollongong is zondagmorgen nog maar 35 kilometer onderweg als Mathieu van der Poel (27), een van de favorieten voor de regenboogtrui, in de remmen knijpt. Hij kleedt zich om in een camper en stapt vervolgens schielijk in een auto – zijn voorlopig laatste beeld uit Australië. In de wedstrijd, waarin hij na een periode van fysieke malheur wilde tonen dat hij tot de besten van de wereld behoort, heeft verder fietsen bij nader inzien geen zin meer. Hij heeft een tumultueus verlopen nacht achter de rug. Enkele uren bracht hij door in de cel van het politiebureau in Kogarah. De beschuldiging: mishandeling van twee meisjes van 13 en 14 jaar. Ze verstoorden zijn nachtrust. De renner ontkent. Wat gebeurde er in het Novotel aan de Grand Parade in Brighton-le-Sands? Van der Poel gaat zaterdagavond op tijd naar bed, al om 9 uur. Hij wil nog wat slaap inhalen. Mogelijk kampt hij nog wat met een jetlag, hij is eind vorige week van Brussel via Dubai naar Sydney gevlogen. Zijn vriendin Roxanne is erbij. Hun kamer ligt enkele verdiepingen hoger dan die van de anderen uit de selectie van de Nederlandse ploeg. Aanvankelijk zou hij daar een kamer delen met Jan Maas, maar hij is verkouden. Dan neem je geen risico's. Niet lang daarna beginnen beide meisjes, behorend bij gezinnen die in kamers aan de overkant van de gang verblijven, lawaai te maken. Tot drie keer toe kloppen ze op de deur van Van der Poel en nemen dan de benen. De renner is iets na half elf de overlast beu en gaat verhaal halen. Volgens de meisjes heeft hij ze geduwd. Een van hen valt, de ander komt tegen een muur aan en loopt een schaafwond aan de elleboog op. Van der Poel verklaart later dat hij ze niet heeft vastgepakt, maar dat hij ze ‘niet zo vriendelijk’ gevraagd heeft op te houden. ‘Ze zijn wel erg geschrokken. Ik was redelijk pissig.’ De ouders van de meisjes informeren het hotelmanagement. Om middernacht meldt de politie zich. De renner informeert bondscoach Koos Moerenhout, die zich naar de kamer spoedt. Christoph Roodhooft, de manager van zijn ploeg Alpecin-Deceuninck, wordt gealarmeerd. De agenten nemen de Nederlander mee naar het bureau. Roodhooft vergezelt hem, Moerenhout blijft achter. Zijn paspoort wordt ingenomen en hij moet de cel in. Om 4 uur in de ochtend keert hij terug in zijn hotelkamer. De vrijlating is voorwaardelijk. Rond 7 uur dut hij nog even in. Na overleg met Moerenhout, die wil voorkomen dat de kwestie al vroeg op straat ligt, vertelt Van der Poel de ploeg pas vlak voor de start in de camper wat er is gebeurd. Bauke Mollema denkt dat het een geintje is. Hij had drie kwartier bij hem in de auto gezeten en hem was wel opgevallen dat zijn kopman stiller was dan gebruikelijk. Ook Pascal Eenkhoorn vermoedt even dat Van der Poel, met wie hij goed is bevriend, de selectie voor de gek houdt. De poging van de Nederlandse troef er nog iets van te maken is snel voorbij. Bij de eerste doorkomst in de finishplaats stapt hij af. Hij laat Moerenhout weten dat hij er lichamelijk en mentaal doorheen zit. De reacties komen snel. Bij de camper vertelt manager Roodhooft dat de renner ‘ontgoocheld’ is. ‘Hij had gehoopt hier iets recht te zetten. En dat is op een domme manier gedwarsboomd.’ Hij kan zich moeilijk inbeelden dat Van der Poel de meisjes heeft geduwd. Volgens vader Adrie, thuis in Kapellen, kan zijn zoon soms zijn geduld verliezen, maar hij houdt het voor onmogelijk dat hij een ander fysiek belaagt, en zeker een kind niet. Bondscoach Moerenhout noemt het ‘enorm klote’. ‘Apart van de schuldvraag: hij heeft hier keihard voor gewerkt en reist naar de andere kant van de wereld. Dit verzin je niet.’ Intussen moet de KNWU in de verdediging. Waarom moest Van der Poel het in zijn eentje opknappen? Waarom was er bijvoorbeeld niet een hotel afgehuurd waar geen andere gasten toegang toe hadden? Hoofdcoach Jan van Veen, die ook pas zondagmorgen op de hoogte werd gebracht, gelooft dat de bond weinig te verwijten valt. ‘Toen Koos ’s nachts bericht kreeg van Mathieu, was het kwaad al geschied. Als we hadden geweten wat er aan de hand was, hadden we zeker ingegrepen. Bij overlast van buren, regelen we een andere kamer.’ Het was, zegt hij, misschien beter geweest als Van der Poel meteen de KNWU op de hoogte had gebracht. ‘Maar ja, in zo’n situatie loopt de irritatie alleen maar op. Het is ook wel logisch dat je het zelf wil oplossen.’ Volgens Van Veen is de bond bij wereldkampioenschappen wel aangewezen op de grotere hotels, waar ook ander publiek verblijft. ‘Er moeten onder meer ruimtes beschikbaar zijn voor mecaniciens en het stallen van de fietsen.’ In de nasleep kwamen vergelijkingen op met de desastreuze afloop van Van der Poels deelname aan de Olympische Spelen in Tokio. Toen kwam hij op de mountainbike al in de eerste ronde ten val. Hij rekende er bij het nemen van een hoge rotspartij op dat in de afdaling een plank lag, hoewel het team had gewaarschuwd dat die na de training was verwijderd. Dat Van der Poel in de nacht van zaterdag op zondag in eerste instantie niet de bond inschakelde, zou er andermaal op wijzen dat hij zich vooral richt op zijn eigen entourage; manager Roodhooft is ook op WK’s zijn vertrouwenspersoon. Volgens hoofdcoach Van Veen is er geen enkele indicatie dat Van der Poel zich aan de ploeg onttrekt. ‘Ik snap het verband niet. We hebben hem zeker niet aan zijn lot overgelaten.’ Aan de magistratuur in Australië zal hij zich hoe dan ook moeten conformeren. Dinsdag dient hij te verschijnen op een zitting van de rechtbank.||https://www.volkskrant.nl/sport/hoe-wk-favoriet-van-der-poel-in-een-australische-cel-belandde~b6aa48b7/
2022-09-25||Tijdens de modeweek in Milaan werd inflatie letterlijk genomen: opblazen was het devies||‘Veren en pailletten zie je deze week in overvloed’, zei de jonge ontwerper die zijn nieuwste collectie presenteerde in een smaakvol ingerichte showroom. ‘Logisch. Het is een oude wet: hoe slechter het gaat met de wereld, hoe uitzinniger de mode.’ Op de vraag hoe hij de Italiaanse verkiezingen tegemoet zag: ‘Ik ben heel bang dat Fratelli d’Italia (de radicaal-rechtse partij onder leiding van Giorgia Meloni, red.) er met de winst vandoor gaat. Als dat zo is vertrek ik een paar dagen naar het Piemontese platteland om het te verwerken.’ Later die avond, bij een persdinertje met octopus en champagne in restaurant Paper Moon Giardino aan de chique Via Bagutta zei een pr-man, die zojuist een tweede huis in Florence had gekocht (‘Een palazzo, maar heel bescheiden hoor: een hálf palazzo, en heus niet hartje Florence’) dat wij ons beslist geen zorgen hoefden te maken. Nee, Giorgia Meloni was geen tweede Mussolini, de soep zou heus niet zo heet gegeten worden als-ie werd opgediend. Het was, in een notendop, een intense modeweek in Milaan. Een onthutsend wereldvreemde modeweek, omdat een half jaar na de krokodillentranen om de inval in Oekraïne niemand het meer over oorlog had en het woord mobilisatie tussen het geprietpraat door niet één keer viel. Omdat niemand repte over de hijabprotesten in Iran terwijl er op meerdere catwalks juist, heel inclusief en correct bedoeld maar nu opeens contextloos, modellen mét hoofddoeken voorbijkwamen. Omdat, nog geen jaar na de laatste lockdowns en met de verworven inzichten over duurzaamheid, de hoeveelheid kleding en ingevlogen gasten groter leek dan ooit. Als mode een reflectie is van wat zich in de wereld afspeelt, dan is de wereld alle ellende beu en verlangt ze terug naar die goeie ouwe tijd waarin we dansten tot het ochtendgloren en smeten met geld. Dan zijn kleren en schoenen eerst en vooral tovercapes en wondersloffen waaronder we ons kunnen verschuilen voor ellende en waarop we kunnen wegrennen van de misère. De grofgebreide zwarte trui die de Britse fashion features director Emma Davidson van tijdschrift Dazed droeg naar de show van Fendi, vatte dat sentiment adequaat samen. In witte ingebreide kapitalen stond er: GO AWAY EVIL. Enfin. Dit was de Milanese modeweek in vijf actuele thema’s – à la mode. Als het niet zo schaamteloos was, was het best grappig geweest: de Amerikaan Jeremy Scott, creatief directeur van het Italiaanse huis Moschino en een lolbroek van jewelste, besloot de term inflatie letterlijk te nemen en een collectie te bedenken rondom inflatables, opblaasobjecten. Omdat die hem deden denken aan de zorgeloze vrolijkheid van zijn jeugd – ver weg van de grauwe werkelijkheid van nu. Zijn modellen liepen over de catwalk met blaastuitjes als tepelversiering, zwembanden als riemen, luchtbedden als omslagdoeken en opblaasdieren als accessoires. Bij Diesel werd er ook flink in de bus geblazen: in het hart van de megalomane Allianz Cloud Arena stond een object dat een kluwen van vier ineengestrengelde mensen voorstelde. Het ontwerp van 50 x 38 x 14 meter was van de Nederlandse vormgever Dennis Vanderbroeck, die er het Guinness World Record voor grootste opblaasbare sculptuur ter wereld mee verbrak. De modellen cirkelden rond het gevaarte en oogden nietig als mieren. De Diesel-show werd bijgewoond door een recordaantal van vijfduizend gasten. Behalve de gebruikelijke pers, inkopers en influencers waren ook studenten en medewerkers van het merk uitgenodigd: iedereen was welkom in de dampende, stampvolle arena. Een sympathieke geste die past bij Diesel, dat als jeansmerk mensen in alle soorten, maten en beurzen bedient. Glenn Martens, de Belg die sinds 2020 hoofdontwerper is, maakte er ondanks alle bombarie een van de beste shows van de week van. In zijn collectie toonde hij hoe veelzijdig denim (en hijzelf!) is, door het werkpakkenmateriaal te behandelen als couturestof en er almaar nieuwe wendingen, wevingen en wassingen voor te bedenken. Creaties die dat hele spektakel eromheen prima hadden kunnen missen. Het Duitse merk Boss, dat alweer een poosje in Milaan showt, koos net als Diesel voor een royale sportlocatie: het Velodromo Vigorelli, waar duizend gasten in pasten. De collectie bevatte herinterpretaties van de klassieke, representatieve powerpakken en mantels waarom het merk bekendstaat. Omlijst door snoeiharde muziek en ronkende motorrijders in reusachtige stalen globes paradeerde een ellenlange stoet rappers, influencers en modellen. De casting was zo gründlich gedaan dat de hele inclusiviteitsbingokaart kon worden afgevinkt: zwart, wit, ouder, plussize, klein, hoofddoek, huidaandoening, genderfluïde: check, check, dubbelcheck. Misschien iets té gekunsteld: dat het enige model met blote armen en benen littekens van brandwonden had, neigde naar tokenisme. Dat er ook een goedgemutste plussize man meeliep was dan wél weer een opsteker. Een hele andere vorm van democratie is de oprukkende creatieve bemoeienis van selfmade influencers. Merken die mee willen met de tijd proberen via deze contentmakers een grotere en vooral jongere doelgroep te bereiken. Na het Italiaanse huis Tod’s, dat de Lombardische influencer Chiara Ferragni opnam in de raad van bestuur, heeft het luxe Italiaanse schoenenlabel Sergio Rossi de Griekse Evangelie Smyrniotaki aangesteld als creatief directeur. Smyrniotaki, bekend als @styleheroine, dook in de archieven, viste een aantal succesnummer uit de jaren negentig op en voorzag die van rijen parels en glitters. En spiegeltjes op de punten van de schoenen, waar de dragers hun al dan niet opgespoten lippen in kunnen stiften. Niet te vermijden opperinfluencer Kim Kardashian deed iets soortgelijks: zij mocht een show vol archiefstukken van de Siciliaan Domenico Dolce en de Milanees Stefano Gabbana ‘cureren’, wat resulteerde in een catwalk vol strakke, korte, doorzichtige en letterlijk schitterende outfits met korsettops en jarretelles, gecombineerd met weinig subtiele toevoegingen van kant, lakleer en panterprint. Bij Versace was het Kardashians voormalige werkgever en jarennul-icoon Paris Hilton die zelf het plankier opging in een paars-roze paillettenjurk. Ook bij de Diesel-show was er al volop gereflecteerd door middel van metallic jacks, mini-jurkjes, strapless bikinitops en een nerveus kort rokje dat ook kon doorgaan voor een flinke riem. Bij Gucci, waar de Romein Alessandro Michele alweer zeven jaar de nostalgisch-eclectische toon zet, waren spiegelbeelden op een heel andere manier inspirerend. Michele, zoon van de helft van een tweeling, is zo gefascineerd door zijn moeder en haar dubbelganger, dat hij zijn collectie liet tonen door 68 eeneiige tweelingen. Dat bleek pas na het weghalen van het scherm in het midden van de zaal, toen de identiek geklede tweelingbroers en -zussen elkaar opzochten en bij de hand namen – wat het effect van de kleding aangenaam versterkte. Net als Scott bij Moschino knipoogde ook Michele vrolijk naar zijn kindertijd: op zomen en tassen dook Gizmo op, het enige zachtaardige wezen uit de jarentachtigfilm Gremlins. Bij Max Mara werd er poëtisch omgezien naar de jaren twintig aan de Franse Rivièra. Sluike jurken, canvas matrozenbroeken en flaphoeden weerspiegelden de portretten van model en schilder Renée Perle, en refereerden aan de stijl van architect Eileen Gray. Niet dat er alleen geblazen, geschitterd en gedroomd werd in Milaan. Bij sommige huizen werd de toestand in de wereld behoorlijk serieus genomen. MM6, de tweede lijn van Maison Margiela, showde in het pretentieloze Auditorium di Milano Cariplo. Daar speelde een symfonieorkest Stravinsky’s Sacre du Printemps en zag het publiek, op krukjes op het podium gezeten, een ode aan vrijheid van beweging, en de prijs die daarvoor wordt betaald. De kleding was verweerd en oogde als vaak gedragen balletkleding, met op spitzen gebaseerd schoeisel. Fendi, het huis waar sinds een paar seizoenen de vrouwencollectie door de Brit Kim Jones wordt ontworpen, presenteerde een vrouwbeeld dat een stuk jonger en losser was dan vóór Jones’ dienstverband. De deftige dames van voorheen waren meisjes geworden, met glanzende schorten over broeken, loshangende banden, werkloze gespen en twinsetvestjes die maar half aangetrokken waren. Opmerkelijk: Jones baseerde de looks op archiefstukken die zijn voorganger Karl Lagerfeld rond het jaar 2000 voor het label ontwierp. Bij Prada, waar de laatste jaren zowel Miuccia Prada als de Belg Raf Simons de creatieve en intellectuele scepter zwaaien, bestond het decor uit grote kartonnen dozen met slordige kijkgaten waarachter filmclips van Nicolas Winding Refn werden afgespeeld. Ook de kleding vertoonde rafelranden en onafheden, zoals kriskras geplaatste plooien en jurken met ongeverfde randen. Inspiratiebron was kleding die door het dragen wordt gevormd, met alle sporen van dien. Omdat mode geen mode is zonder vernieuwing, was er ook dit seizoen weer een debutantenbal van nieuwe helden die ingeslapen labels weer aandacht en omzet moeten bezorgen. Zoals Michele dat bij Gucci bewerkstelligde, en Martens bij Diesel, zo hopen de bazen van Etro, Ferragamo en Bally op een renaissance van hun merken. Bij Etro gaf dochter-van-de-oprichter Veronica Etro het stokje over aan de Siciliaan Marco de Vincenzo. Hij bleef verre van de zwierige boholooks waar het huis om bekendstond, maar hield wel de paisleys en jacquards in ere, op een frisse, jonge manier. Het debuut van de 27-jarige Maximilian Davis, een Brit met wortels in Trinidad en Jamaica, bij het van origine schoenenlabel Ferragamo verliep ook vlekkeloos. Hij hield het draagbaar maar sensueel, met de nodige scheuten strak, glitter, bloot en rood. Bij Bally debuteerde de Filipijns-Amerikaanse Rhuigi Villaseñor met een luxe collectie vol metallics, franjes, glitters én denim. Bij Tod’s mocht Milanees Walter Chiapponi voor de tweede keer zijn kunsten vertonen, wat resulteerde in een prettig volwassen, minimalistische collectie van luxe materialen. Carla Bruni opende de show, Naomi Campbell sloot af. Bij Bottega Veneta, waar de Belg Matthieu Blazy ook zijn tweede collectie presenteerde, was het Kate Moss die uit de mottenballen kwam gewandeld. De show van de gevierde, maar publiciteitsschuwe ontwerper die eerder werkte voor Margiela, Céline en Calvin Klein (onder Raf Simons) begon met oersimpele jeans en houthakkersbloezen en eindigde in kleurrijke dansjurken met franjes. Komen we al dansend weer uit bij de ontwerper met wie dit verhaal begon. Yago Goicoechea heet hij, een Argentijn die samen met zijn Piemontese partner Riccardo Audisio in 2013 het label Taller Marmo is begonnen. Ze ontmoetten elkaar op de Milanese modeacademie, wilden niet verder studeren en gebruikten hun laatste collegegeld als startkapitaal. Ze vertrokken op goed geluk naar Dubai, maakten zijden kaftans en wijde jurken met pailletten en veren en dachten toen corona uitbrak: en nou zijn we het haasje. Niet dus, hun luxe loungewear verkocht als een malle via internet, aan mensen die geen huispakken maar glamoureuze gewaden bliefden. Dat alles zo wijd viel bleek ideaal voor dames met extra coronakilo’s. Inmiddels is het duo terug in Milaan, mét een bruidslijn met ivoorwitte jurken, want: ‘Er wordt zo ongelooflijk veel getrouwd nu. En in het kielzog daarvan blijft de vraag naar feestkleding stijgen. Mensen willen koste wat kost, ondanks alle narigheid in de wereld, de verloren tijd inhalen.’ Kop in het zand dus? ‘Absoluut,’ gaf Goicoechea toe, waarna het antwoord op de vraag van welk dier de veertjes afkomstig zijn nogal wiedes was: de struisvogel.||https://www.volkskrant.nl/cultuur-media/tijdens-de-modeweek-in-milaan-werd-inflatie-letterlijk-genomen-opblazen-was-het-devies~b36a9f123/
2022-09-25||Werkte de oud-directeur van het Louvre moedwillig mee aan de aankoop van gestolen kunst uit Egypte? ||Wat hebben Kim Kardashian, de Arabische Lente en het Louvre met elkaar gemeen? Deze onwaarschijnlijke drie-eenheid maakt deel uit van een al even onwaarschijnlijk verhaal in de internationale kunstwereld, een schandaal dat onbedoeld aan het rollen kwam dankzij Kim Kardashian, zich afspeelt tegen de achtergrond van de Arabische Lente, en waarin het Louvre verwikkeld raakte door de expositie van geplunderde kunstwerken uit de oudheid die nu staan te pronken in Abu Dhabi. Dit is geen verhaal over roofkunst uit lang vervlogen tijden, buitgemaakt door voormalig koloniale heersers en die nu, in het licht van veranderende opvattingen over rechtmatig eigendom, worden teruggeëist door de oud-kolonie in kwestie. De gestolen schatten in deze zaak zijn tussen 2014 en 2017 aangekocht door het Louvre Abu Dhabi, en Egypte uit gesmokkeld in de chaos na de val van dictator Hosni Mubarak tijdens de Arabische Lente in 2011. In een nauwsluitende gouden galajurk poseert Kardashian in de lente van 2018 naast de gouden sarcofaag van de Egyptische priester Nedjemankh, tentoongesteld in het Metropolitan Museum in New York. Zoals gebruikelijk gaat de foto de wereld over, tot deze terechtkomt bij iemand die de sarcofaag jaren geleden uit Egypte hielp smokkelen, maar daarvoor nooit het beloofde geld ontving. De persoon in kwestie waarschuwt de politie in Caïro en verlinkt zijn handlangers. Dat is volgens Franse media het begin van een internationaal onderzoek dat een grootschalig netwerk van illegale handel in antieke stukken op het spoor komt. Het Louvre belandt in het hart van die affaire als in mei dit jaar een hotshot uit de Franse kunstwereld wordt gearresteerd. Niet alleen het Metropolitan in New York exposeert gestolen kunst uit het oude Egypte, ook een reeks topstukken in het Louvre Abu Dhabi blijkt buitgemaakt en illegaal verhandeld. Het gaat om zeven werken van samen ruim 50 miljoen euro, waaronder een gedenksteen van roze graniet van de Egyptische farao Toetanchamon. En Jean-Luc Martinez, tot een jaar daarvoor nog directeur van het Parijse museum, blijkt persoonlijk betrokken te zijn geweest bij de aankoop. Zijn arrestatie veroorzaakt een schok in de kunstwereld. Hij is niet alleen oud-directeur van het Louvre, Martinez is dan ambassadeur voor Aliph, de internationale alliantie die erfgoed in conflictgebieden beschermt en strijdt tegen illegale handel in cultuurgoederen. Uitgerekend hij wordt nu verdacht van witwassen en medeplichtigheid aan fraude in georganiseerd verband. Daar blijft het niet bij. Nog zes personen worden met vergelijkbare beschuldigingen aangeklaagd, zowel van binnen de Parijse kunstwereld als daarbuiten. Onder hen Christophe Kunicki, een gereputeerd archeologisch specialist van veilinghuis Pierre Bergé & Associés, zijn zaken- en levenspartner Richard Semper, en een goede bekende van Martinez, Jean-François Charnier. Die laatste was wetenschappelijk directeur bij Agence France Muséums (AFM), dat het Louvre Abu Dhabi over aankopen adviseert. In een reconstructie op basis van justitiële onderzoeksdossiers schetst Radio France half september hoe een internationaal netwerk van handelaren op geraffineerde wijze geplunderde kunst verwerft, de herkomst verduistert en het met valse certificaten gereed maakt voor verkoop op de internationale kunstmarkt. De link met het Louvre wordt vermoedelijk in 2016 gelegd door de gereputeerde Parijse archeoloog Kunicki. De opening van het museum in Abu Dhabi is dan in volle voorbereiding. Als onderdeel van een samenwerkingsovereenkomst tussen Frankrijk en de Verenigde Arabische Emiraten krijgt het een deel van de collectie en de naam van het Louvre te leen. Kunicki benadert de acquisitiecommissie van het Louvre Abu Dhabi voor de aankoop van een aantal prestigieuze werken: een buste van Cleopatra, een gouden sarcofaag van prinses Henouttaouy, en de gedenksteen van Toetanchamon aan, drie van de in totaal zeven werken uit het museum die inmiddels zijn geïdentificeerd als geplunderd. Als directeur van het Louvre is Martinez betrokken bij de acquisitie. Hij stemt mee over de aankopen die worden voorgedragen door Agence France Muséums. Wist Martinez dat de pronkstukken die onder zijn oog zijn aangekocht, geplunderd zijn in de chaos van de Arabische Lente in Egypte? Het is een van de grote vragen in het internationale onderzoek dat al sinds 2018 loopt. Behalve de kunst uit het Louvre worden nog eens tientallen andere werken onderzocht die mogelijk eveneens in de regio zijn geplunderd. En de gouden sarcofaag die aan de zijde van Kardashian schitterde in New York, en waarmee de affaire volgens Franse media zou zijn gaan rollen? Die is, nadat het inderdaad in de Arabische Lente uit Egypte bleek te zijn gestolen, in 2019 teruggekeerd naar het land van herkomst. Het Metropolitan Museum had het 2100 jaar oude pronkstuk destijds gekocht van veilinghuis Pierre Bergé & Associés, het veilinghuis waar Kunicki werkt, de archeoloog die de gestolen stukken aan het Louvre Abu Dhabi verkocht. Pierre Bergé & Associés is eveneens in staat van beschuldiging gesteld voor onder meer witwassen, vervalsing en fraude in georganiseerd verband.||https://www.volkskrant.nl/cultuur-media/werkte-de-oud-directeur-van-het-louvre-moedwillig-mee-aan-de-aankoop-van-gestolen-kunst-uit-egypte~b485a1b8/
2022-09-25||Hopelijk is de motie ‘Red het koffertje’ van milieuridder Joost Eerdmans het begin van een groenere koers||Niet lang voordat de krankzinnige complotfascist in de Tweede Kamer zijn misselijkmakende tirade tegen minister Kaag afstak, liet de minister van Financiën het beroemde koffertje van de Miljoenennota zien bij Jinek. De talkshowhost vroeg op aangeven van politiek duider Joost Vullings of het klopte dat het koffertje gemaakt is van kippenleer. Kaag wist het niet (mijn eenvoudige speurwerk levert geitenperkament als koffertjesbasismateriaal op), maar bracht wel het nieuwtje dat deze financiënvalies ‘na vijfenzeventig jaar’ plaats moet gaan maken voor een ‘duurzamer’ exemplaar. Voor ik terugkom op deze verduurzaming een enkele kniesooropmerking: het gebruik van koffertjes bij de presentatie van de Rijksbegroting is inderdaad vijfenzeventig jaar oud. Lieftinck is daar in 1947 mee begonnen. Maar dat was met een ander koffertje dan dat van Kaag. Het huidige exemplaar is sinds 1964 in gebruik, dus achtenvijftig jaar. Nog steeds lang. Nu die duurzaamheid. Ooit maakte ik een televisieprogramma over bedrijven die hun oude kantoren leeg achter lieten om elders prachtige glimmende nieuwe bedrijfspanden te laten neerzetten. Heel duurzame gebouwen. Daar pochten de bazen in hun spiegelpaleizen op zichtlocaties maar wat graag mee. Er werd aan tal van milieunormen voldaan, er waren keurmerken en soms zelfs enkele internationale awards om te onderstrepen hoe groen en geweldig de nieuwe gebouwen waren. Dat de oude panden ergens op een treurig bedrijventerrein stonden te verstoffen, kon niemand iets schelen. Je moet de verkwisting van het oude gebouw natuurlijk niet optellen bij de algehele duurzaamheidsimpact, hè. Oud pand uit het oog en hart, nieuw pand een milieuwonder! Met antiaanbaklaagpannen was iets vergelijkbaars aan de hand. De Keuringsdienst van waarde liet in een uitzending zien dat er giftige stoffen (pfas) kunnen vrijkomen als die te heet worden, krassen of anderszins beschadigd raken. Het gevaar voor de gebruiker van die pannen lijkt mee te vallen. Het grotere probleem is dat als de stoffen vrijkomen, ze nooit meer uit het milieu verdwijnen. Na de uitzending deden mensen massaal hun pannen weg. Ook als ze niet waren beschadigd. Stom, zeker omdat die pannen niet bij het chemisch afval belanden, maar bij het gewone restafval. Je kunt zo’n pan beter blijven gebruiken totdat er iets aan mankeert. Een koffer is geen gebouw of gifpan, maar toch. Als spullen geen schade aanrichten, is het duurzamer ze helemaal op te gebruiken, dan ze te vervangen door verantwoorder alternatieven. Beter een oude of tweedehands broek, dan een nieuwe van biologisch katoen. Dus ook geen nieuwe koffer, maar deze nog minstens honderd jaar bij de presentatie van de Miljoenennota tevoorschijn toveren. Iedere keer als hij van ellende uit elkaar dreigt te vallen, lap je hem op. Als het geitenperkament scheurt, vervang je het door vlas of hennep, maar tot die tijd moeten we het doen met het tere dierenhuidje. Daarmee geef je als minister van Financiën, zeker in tijden van crisis, het juiste signaal af: we kopen geen nieuwe spullen, we repareren de oude. Werp de wegwerpmaatschappij weg, koop minder spullen! Zuinigheid begint bij de minister. Inmiddels heeft een meerderheid van de Tweede Kamer de motie ‘Red het koffertje’ van milieuridder Joost Eerdmans aangenomen. Hopelijk is dit het begin van een groenere koers van hem en de rest van de kamer. Dan kunnen we er op vertrouwen dat hier totaal geen politieke bijbedoelingen in het spel waren.||https://www.volkskrant.nl/columns-opinie/hopelijk-is-de-motie-red-het-koffertje-van-milieuridder-joost-eerdmans-het-begin-van-een-groenere-koers~b0fca242/
2022-09-25||Ik bekijk ons Franse huis met de ogen van de laatste keer||Talloze keren was ik in het Franse huis van mijn moeder, maar nu zijn zij en ik er om het te verkopen, en bekijk ik alles met de ogen van de laatste keer. Achter elke deur liggen grote gevoelens op de loer. Herinneringen aan lange avonden met vrienden, schrijfretraites, het pierenbadje in de tuin. Gelukkig maar dat vandaag de lucht loodgrijs is, dat de croissants van de bakker aan de weg nog steeds oneetbare deeghompen zijn en dat de buurman zijn nieuwe tuingereedschap heeft uitgekozen op het maken van een maximum aan tyfusherrie. Laat alle verlokkingen van deze plek maar verborgen blijven, zodat we ons kunnen concentreren op de zakelijke en logistieke uitdagingen van geld dat komt en het huis dat gaat. Wat vooral niet moet gebeuren, is dat er een gat valt in het wolkendek, zodat zich het uitzicht ontvouwt op de machtige toppen van de Pyreneeën, want dan zou… Ach, daar heb je het al: tristesse.||https://www.volkskrant.nl/mensen/ik-bekijk-ons-franse-huis-met-de-ogen-van-de-laatste-keer~b294ff3f/
2022-09-25||Kipchoge loopt opnieuw wereldrecord mede dankzij ingenieuze zolen ||Met nog een dikke vier kilometer af te leggen wist Eliud Kipchoge al dat hij zijn eigen wereldrecord op de marathon scherper zou stellen. Hij had op dat moment op Potsdamer Platz een kleine minuut speling en ondanks een paar eenzame en moeizame laatste kilometers dook hij met 2.01.09 exact een halve minuut onder zijn oude record. Vanaf de start in Berlijn liet de 37-jarige Kipchoge geen twijfel over zijn ambities bestaan. Hij nam, geholpen door drie tempomakers, onmiddellijk een voorsprong op het wereldrecordschema dat hem in 2018 eveneens in de Duitse hoofdstad naar 2.01,39 bracht. De omstandigheden waren ideaal voor een snelle tijd: nagenoeg windstil, droog en een graad of 13. Van tevoren was de olympisch kampioen van 2016 en 2021 nog bescheiden geweest over de mogelijkheden op zondagochtend. Hij wilde een ‘goede race’ lopen, zei hij. En het publiek na jaren van coronabeperkingen vreugde brengen met een mooie wedstrijd. Zich committeren aan een wereldrecord of een tijd onder de twee uur weigerde hij. Hij hoefde het niet uit te spreken. Iedereen wist dat hij er rekening mee zou houden dat hij zichzelf zou verbeteren. Dat bleek al uit zijn keuze om in Berlijn te lopen en wederom het WK te mijden. Hij weet dat het vlakke parcours tussen Tiergarten en de Brandenburger Tor ideaal is voor een rappe race en dat hij met tempomakers de beste kans heeft op wat hij nastreeft: records. En een extra reden: in de stadsmarathons krijgt een wereldster als hij een fikse startpremie en bonussen bij goede prestaties. Lang lag Kipchoge op koers voor een tijd onder de twee uur, een grens die hij in 2019 al eens slechtte. Dat deed hij toen in Wenen in een speciaal voor hem georganiseerde race waarbij hij uit de wind werd gehouden door steeds weer verse uitgeruste tempomakers. De tijd 1.59.40 is daarom niet officieel erkend. Aanvankelijk gingen de Ehtiopiërs Andamlak Belihu en Guye Adola mee in het tempo van Kipchoge. Adola was de eerste die het kopgroepje moest laten gaan, na zo’n 15 kilometer. Iets voorbij de helft van de 42.195 meter waren de tempomakers opgebrand en kon alleen Belihu nog even met Kipchoge mee. Maar uiteindelijk moest de wereldrecordhouder het de laatste 17 kilometer alleen rooien. De statistieken van Kipchoge zijn indrukwekkend. Van de 19 marathons die hij sinds 2003 liep won hij er 17. En vier van de vijf snelste marathons ooit gelopen staan op zijn naam. Alleen de Ethiopiër Kenenisa Bekele zit er met zijn 2.01.41 uit 2019 nog tussen. Sowieso zijn de tijden de laatste vier jaar flink scherper geworden, niet alleen bij Kipchoge. De enorme vooruitgang op de marathon is voor een groot deel te danken aan de ontwikkeling van de hardloopschoenen. Met fabrikant Nike voorop zijn de zolen van het schoeisel steeds ingenieuzer geworden, met een schuimlaag en koolstofvezelplaat die voor extra vering zorgen. Sindsdien zijn over de hele linie van lopers persoonlijk records met minuten verbrijzeld. In Berlijn liep Kipchoge op de nieuwste Nikes: de Alphafly Next% 2. Toch wilde hij de snelle tijden van de laatste jaren niet direct aan zijn schoenen toeschrijven, wel indirect. Volgens hem geven de moderne dikke zolen de loper geen duwtje mee tijdens de wedstrijd, maar verzachten ze de impact van een marathon en de trainingen die eraan voorafgaan. ‘Ze laten je beter herstellen.’ En wie beter herstelt kan nog harder trainen, is de gedachte. Hij is ervan overtuigd dat op die manier de grens van de twee uur in een normale marathon in de komende jaren verbroken zal worden. Door hem of door iemand anders. Maar behalve dat heeft hij zijn vizier ook op de Spelen van 2024 gericht. Daar wil Kipchoge zijn derde marathontitel op rij veroveren. ‘Dat is voor mij cruciaal. Ik wil daar geschiedenis schrijven.’||https://www.volkskrant.nl/sport/kipchoge-loopt-opnieuw-wereldrecord-mede-dankzij-ingenieuze-zolen~bc5868ea/
2022-09-25||Het weerbericht voor maandag 26 september: Herfstachtig||Een lagedrukgebied tussen IJsland en Noorwegen trekt aan het begin van de week via de Noordzee zuidwaarts en komt woensdag boven het zuiden van Denemarken of het noorden van Duitsland uit. Tegen het einde van de week voorzien de weercomputers het lagedrukgebied uiteindelijk nabij de Baltische Staten. Een volgend lagedrukgebied komt tegen het einde van de werkweek vanaf de Atlantische Oceaan naar het westen van Europa en dus kunnen we ons opmaken voor een herfstachtige periode. Maandag verloopt grotendeels bewolkt en regenachtig. Vooral in de kustgebieden waait het ook fors. Op de stranden is zelfs windkracht 7 mogelijk. Later op de dag klaart het nog even op, maar al heel snel dienen zich nieuwe buien aan. Deze buien bepalen ook dinsdag tot en met donderdag het weerbeeld. Tussen de buien door is er ook wat ruimte voor de zon, maar de aangevoerde lucht is vrij koel. Veel warmer dan 13 tot 15 graden wordt het deze week niet en tijdens nachtelijke opklaringen is het zeker landinwaarts behoorlijk fris. Richting het weekend wordt het wel wat milder met in de middag 16 tot lokaal 18 graden. De wisselvalligheid houdt echter aan en ook de zuidwestelijke wind zal zo nu en dan even fors uitschieten.||https://www.volkskrant.nl/nieuws-achtergrond/het-weerbericht-voor-maandag-26-september-herfstachtig~b02c1c77/
2022-09-25||Nederlanders hebben last van een hardnekkige compensatie- en declaratiereflex||De afgelopen weken heb ik twee keer de Nederlandse televisie aangezet, en beide keren was daarop een tranentrekkend verhaal van een bijstandsmoeder te zien die haar rekeningen niet meer kan betalen. Werken wilde ze niet, want dan kon ze haar schoolgaande kinderen niet de aandacht geven ‘die ze nodig hadden’. Het zal vast toeval zijn, maar het beeld dat wordt geschetst is duidelijk: in Nederland kunnen grote groepen mensen hun rekeningen niet meer betalen, en de overheid moet acuut bijspringen. Dat doet die overheid dan ook, met een pakket ter waarde van ruim 17 miljard. Maar dat is een klassiek staaltje paniekvoetbal, zoals de Raad van State ook constateerde. Zoals de verlaging van de accijnzen op benzine, waar vooral de rijken van profiteren, dat ook al was. Allereerst omdat de huidige inflatie- en koopkrachtcijfers een vertekend beeld geven: die berekening gaat er namelijk ten onrechte van uit dat alle Nederlanders elke maand een nieuw (variabel) contract afsluiten en dus het toptarief betalen. Maar belangrijker nog: ‘Het haastige proces staat een zorgvuldige besluitvorming over andere onderwerpen, zoals de vermogensverdeling, in de weg.’ Dat er ook een andere kant aan het koopkrachtverhaal zit, wil men niet horen. ‘Een groeiende groep Nederlanders heeft moeite om rond te komen, maar met z’n allen hebben Nederlandse huishoudens nog steeds tientallen miljarden euro’s coronaspaargeld over’, zo tweette Peter Hein van Mulligen van het CBS. Een waarheid als een koe, maar blinde woede was zijn deel: hoe haalde hij het in zijn hoofd het enorme leed van vele Nederlanders zo te bagatelliseren? En als je je hoofd in de oven stopt, en je voeten in de vrieskist, dan geeft de thermometer in het midden ook 37 graden aan; dat zegt toch niks? Nederlandse burgers en bedrijven hebben last van een hardnekkige compensatie- en declaratiereflex: alle risico’s moeten worden afgedekt door de overheid. Dat hebben ze afgekeken van de grote jongens, die immers hun winsten mogen houden, maar dikwijls hun verliezen kunnen afwentelen op het collectief. De overheid geeft onder de populistische druk altijd toe, zo weten zij. Wanneer het NOS-journaal de bijstandsmoeders van stal haalt, weet je wel hoe laat het is. Maar er is meer dan genoeg spek op de botten in Nederland, vooral bij de burger zelf. In de krankzinnig grote pensioenpot van 1.800 miljard bijvoorbeeld, die overigens voor het absurde bedrag van 16 miljard per jaar wordt beheerd door vermogensbeheerders die Nederland uit dank daarvoor jaarlijks de WC-Eend-award voor ’s werelds beste pensioenstelsel overhandigen. Maar ook in de overwaarde van al die eigen huizen, die in coronatijd soms met tonnen is gestegen. Het probleem zit dus niet zozeer aan de uitgavenkant, maar in de manier hoe we onze moddervette spaarpot verdelen en belasten. En in ons gebrek aan liquiditeit, dat zich wreekt bij crises. Ondertussen betaalt het kabinet dus liever de bonnetjes van het schadeherstelbedrijf, dan dat het de weg eens fatsoenlijk asfalteert. Dat alles onder druk van populistische stemmen die het leed van de gewone man overdrijven en daarmee het kabinet dwingen tot kortetermijnplannen, waar langetermijnplannen nodig zijn. Gelukkig waren er, tegen de achtergrond van de inmiddels folkloristische vuilbekkerij van extreem-rechts, ook goede ideeën die door de Kamer kwamen deze week. Zo zijn de bonus voor deeltijdwerkers die naar voltijd gaan, de gratis kinderopvang én de gratis schoollunches in ‘moeilijke’ wijken pure vooruitgang. Nu de pleisters zijn geplakt, kunnen we het dan nu dan eindelijk over de lange termijn gaan hebben?||https://www.volkskrant.nl/columns-opinie/nederlanders-hebben-last-van-een-hardnekkige-compensatie-en-declaratiereflex~b109473f/
2022-09-25||Student Michael Kessler kende geen twijfel en gaf de bal van de 60ste homerun terug aan Aaron Judge||Met een beetje geluk ga je als bezoeker van een Amerikaanse honkbalwedstrijd met een aandenken naar huis. Vang je op de tribune een bal, dan mag je die houden. Maar de ene bal is de andere niet: afgelopen week belandde de 60ste homerun van het seizoen van Aaron Judge, de krachtige sterspeler van New York Yankees, in het publiek. Judge kwam daarmee op gelijke hoogte met de legendarische Babe Ruth, die in 1927 als Yankee de zestig haalde. Judge jaagt op het record van Roger Maris, die namens de New Yorkers 61 homeruns sloeg. De grens van zestig is mythisch in het Amerikaanse honkbal. Eind jaren negentig en begin jaren nul vlogen slagmannen Mark McGwire (70), Sammy Sosa (66) en Barry Bonds (73) er voorbij, maar hun dopinggebruik plaatste hun prestaties in een ander daglicht. Dat de twee meter lange Judge dinsdag geschiedenis kon schrijven, was te zien aan de torenhoge ticketprijzen voor Yankee Stadium. Met name de plekken achter het buitenveld waren populair, want de bal zou er na de 60ste van Judge weleens kunnen landen. In de negende inning tegen Pittsburgh Pirates was het zover. Onder een stapeltje volwassen mannen hield de 20-jarige Michael Kessler zijn trofee stevig vast. De recordbal van Judge was na een stuit boven in zijn vak voor de voeten van de student beland. Kessler dacht niet na en dook er bovenop. Anderen deden hetzelfde, maar hij was het snelst. Vrijwel meteen werd Kessler benaderd door personeel van de Yankees. Of hij de bal terug wilde geven. Kessler had kunnen weigeren, zoals de bezitter van homerun nummer 59 in een eerdere wedstrijd had gedaan. Maar hij besloot de bal aan Judge te geven. In ruil daarvoor kreeg hij een gesigneerde bal, een knuppel en een ontmoeting met de sterspeler. Jaarlijks vliegen duizenden ballen in het Amerikaanse honkbal de tribunes in, bij homeruns of foutballen. De mogelijkheid van een vangbal is een reden voor stadionbezoek. Sommige toeschouwers nemen een handschoen mee, voor het geval een projectiel hun kant op komt. Een vangbal leidt vaak tot gejoel en applaus. Triomfantelijk houden de gelukkigen de bal de lucht in, als het even kan met hun biertje in de andere hand, nog intact. Het feit dat de ballen mogen worden gehouden, trekt de nodige verzamelaars. De grootste is Zach Hample, een honkballiefhebber die sinds 1990 duizenden ballen mee naar huis nam. Sommige verzamelde hij tijdens warming-ups, door vroeg naar het stadion te komen, anderen door er simpelweg om te vragen. Spelers in het buitenveld gooien geregeld een bal het publiek in. Ballenjongens en -meisjes doen hetzelfde. Een deel van zijn oogst komt van vangballen. ‘Zorg dat je veel ruimte om je heen hebt, zodat je kunt bewegen’, deelde Hample zijn expertise in de krant USA Today. Een andere tip van de Amerikaan: ga niet op de eerste rij zitten, maar ook niet te ver naar achteren. ‘De meeste ballen belanden in het midden van het vak.’ In San Francisco vaart tijdens thuiswedstrijden van de Giants sinds jaar en dag een man in een kano rond in McCovey Cove, het water pal naast het stadion. De 66-jarige Dave Edlund, supporter van de club, graaide in de loop der jaren tientallen homerunballen uit het water. Het leverde hem de bijnaam McCovey Cove Dave op. Inmiddels heeft hij concurrentie van andere kanovaarders en van enkele supporters die vanuit een laaggelegen tribune hun visnetjes in het water gooien. Soms zijn supporters te gretig bij het vangen van een bal. In 2003 kwam het Steve Bartman op doodsbedreigingen te staan. De supporter van Chicago Cubs griste in de halve finale van de play-offs een bal voor de handschoen van Cubs-speler Moises Alou weg. Wat een vangbal van Alou had moeten zijn, werd nu de aanzet tot een comeback van tegenstander Miami Marlins. Bartman moest het stadion in Chicago onder beveiliging verlaten. Thuis bewaakten zes politiewagens zijn woning. Jarenlang werd Bartman op internet gepest en bedreigd, tot de Cubs in 2016 voor het eerst in 108 jaar de titel wonnen. Bartman ontving als goedmaker een kampioensring van de club. De gewraakte bal van Bartman werd later voor ruim een ton gekocht door een restauranteigenaar in Chicago, die het ding voor een tijdje tentoonstelde maar uiteindelijk publiekelijk tot ontploffing bracht. Het zou de pech van de Cubs moeten verhelpen. De bal die Judge afgelopen dinsdag de tribune op sloeg, zou volgens verschillende veilingexperts enkele tonnen kunnen opbrengen. Volgens sommige honkbalfans op sociale media had Kessler, de student die de bal in bezit kreeg, een unieke kans laten liggen door het ding terug te geven. Zelf had de Yankees-supporter niet getwijfeld. ‘Hij verdiende die bal’, zei Kessler. ‘Ik heb geen spijt.’||https://www.volkskrant.nl/sport/student-michael-kessler-kende-geen-twijfel-en-gaf-de-bal-van-de-60ste-homerun-terug-aan-aaron-judge~bd3ed7be/
2022-09-25||Goed opgeleide jonge Russen slaan massaal op de vlucht. ‘Ik heb al een ticket, mam’||Valera is twee uur geleden uit Moskou in Istanbul aangekomen, halsoverkop. Nu, zaterdagmiddag 3 uur, zit hij achter een glaasje Turkse thee in de weldadige binnentuin van cultureel centrum Nazim Hikmet, nota bene genoemd naar de beroemde communistische Turkse dichter die in 1963 te Moskou overleed na dertien jaar ballingschap in Rusland. En, hoe voelt hij zich? ‘Tamelijk goed’, zegt de 25-jarige Rus laconiek. Hij gaapt. ‘Een beetje slaperig. Ik heb bijna niet geslapen vannacht.’ Mogelijk is dat stoïcisme erfelijk, want toen hij zijn ouders liet weten dat hij op weg was naar Turkije om aan de mobilisatie voor het Russische leger te ontsnappen, zeiden ze: ‘Het is jouw keus. Succes. En veel plezier.’ Terwijl de omstandigheden dramatisch genoeg zijn. De mobilisatie van 300 duizend mannen voor de strijd in Oekraïne, woensdag afgekondigd door president Vladimir Poetin, leidt in Rusland tot grote onrust. Velen peinzen er niet over hun leven te riskeren in een zinloze oorlog. Duizenden jonge mannen proberen het land te verlaten. Ze vluchten per auto de grens over naar Georgië, Finland, Kazachstan, Mongolië. Of met het vliegtuig naar Turkije, een van de weinige landen die zonder visum voor Russen toegankelijk zijn. Goedkoop is het niet. Valera betaalde 1.500 euro voor zijn ticket. Dat viel dan nog mee, want sinds de mobilisatie zijn de prijzen omhooggeschoten. Soms moet nu voor een enkeltje Moskou-Istanbul al 30 duizend euro worden betaald. En dat is ook te duur voor veel leden van wat in Rusland de ‘gouden laag’ wordt genoemd. Daar horen ze alle vier bij, de mannen hier rond de thee in de tuin van Nazim Hikmet. Niet omdat ze rijk zijn, maar omdat het bij ‘gouden laag’ vooral gaat om sociaal en cultureel kapitaal. Het zijn mensen die een goede opleiding hebben genoten, Engels spreken, in de ICT werken of een gewild technisch beroep hebben. Dat levert inderdaad vaak een goed salaris op, maar veel belangrijker is op dit moment dat het de trek naar het buitenland eenvoudiger maakt. ‘Ik schat dat 10 procent van de gouden laag deze week het land heeft verlaten’, zegt de 46-jarige Reitor, een arts die al een jaar in Istanbul woont. ‘In sommige sectoren misschien wel 50 procent. Voor de economie is dat heel schadelijk.’ Zelf draagt Reitor bij aan die grote golf door op afstand een bevriend echtpaar te helpen uit Rusland weg te komen. De hele nacht stond hij met hen in contact, ook hij heeft nauwelijks geslapen, en ‘mijn vrouw huilde de hele tijd’. De route van het tweetal: met een binnenlandse vlucht à 1.500 euro van St. Petersburg naar Omsk in Siberië. Van daar met de bus naar Petropavlovsk, net over de grens in Kazachstan. ‘Daar hebben ze zojuist een paar uur op een bank in het park geslapen’, zegt Reitor. Nu gaat het paar - beiden 35 jaar, ook gouden laag - door naar Astana en proberen ze een vlucht te pakken naar Istanbul. Dat moet aanzienlijk goedkoper zijn dan vanaf Moskou vliegen. Reitor laat filmpjes zien van de enorme rijen auto’s die op weg zijn naar de buitengrenzen van Rusland, richting Kazachstan, Mongolië, Georgië vooral, op het ogenblik de meest gewilde (want eenvoudigste) doorgangsroute. Een grote rol daarin speelt ‘Grenscontrole’, een vorige week spontaan opgezette chatgroup van en voor Russen die hun land willen verlaten of dat al hebben gedaan. Toen Reitor donderdag lid werd, had de groep 13 duizend leden. ‘En kijk nu eens’, zegt hij, wijzend op zijn telefoon: 342 duizend. Belangrijk is ook Kovtsjek (de Ark), een website die na de invasie van Oekraïne in februari vanuit Londen werd gelanceerd door de mensenrechtenjurist Anastasia Burakova, met hulp van zakenman Michaïl Chodorkovski. Kovtsjek helpt Russen die hun land hebben verlaten omdat ze tegen de oorlog in Oekraïne zijn. De naam verwijst naar de Ark van Noach. ‘Alleen had de Ark van Noach genderbalans, van elke diersoort een mannetje en een vrouwtje’, zegt de 23-jarige Ivan lachend. ‘Sinds woensdag zijn het vooral mannen die Rusland verlaten, bang om te worden opgeroepen voor het leger. Mijn vlucht zat stampvol, maar er zaten maar drie vrouwen in het toestel.’ Ivan is zelf een van die mannen. De dag vóór Poetin deze week zijn besluit bekendmaakte, las hij over een wijziging in de mobilisatiewet. Hij rook onraad en besloot meteen een ticket naar Istanbul te kopen, à 1.200 euro. Nadat Poetin woensdag zijn tv-toespraak had gehouden, belde zijn moeder hem op. ‘Neem zo snel mogelijk het vliegtuig naar Turkije!’, zei ze tegen haar zoon. Ivan kon haar geruststellen: ‘Ik heb al een ticket, mam.’ Donderdag landde hij in Istanbul. Daar werd hij ontvangen door zijn vriend Dima (27), die al een maand in de stad zit en daar een ruime flat huurt. Zaterdag voegde zich Valera bij hen, ook een vriend uit Moskou. De jonge mannen werken alle drie in de ICT, voor ondernemingen in de VS of Europa, spreken goed Engels en hebben een prima salaris in dollars of euro’s - alle voordelen van de gouden laag. Veel leeftijdgenoten in Moskou willen net als zij absoluut niet vechten in Oekraïne, maar de sprong naar het buitenland is voor hen te ongewis. ‘Ze spreken geen Engels en hebben een Russische werkgever’, zegt Dima. ‘Ze weten niet hoe ze zouden moeten overleven in een ander land.’ Overigens weten ook veel leden van de gouden laag dat niet. Reitor en zijn echtgenote hebben zich sinds februari opgeworpen als een soort jeugdherbergouders voor gevluchte jonge landgenoten. Die kregen bij aankomst onderdak in hun flat, steeds zes tegelijk. Sindsdien staat hij ze bij met raad en daad, een man of dertig. Liefdevol heeft hij het over ‘onze kleuterklas’. Lachend: ‘Als het niet online is, kunnen ze helemaal niets. Hoe ga je naar een bank? Hoe kom je aan eten als je niet online een pizza kunt bestellen? Ze zijn hulpeloos.’ Ook in de eerste vertrekgolf, kort na de invasie, waren het vooral jonge ICT’ers die als digitale nomaden in Turkije neerstreken. Deelkantoren en plekken als Espresso Lab in Istanbul en Antalya zitten al maanden vol Russen. De oudere Reitor spreekt het drietal - dat hij vandaag voor het eerst ontmoet - bijna bestraffend toe omdat ze niet al meteen na februari zijn vertrokken. Hun verweer: ze hadden al in maart tickets naar Georgië gekocht, maar die werden ongeldig verklaard. Daarna waren ze ‘er moe van steeds maar bang te zijn’. Bovendien heeft ieder zo zijn eigen redenen, afhankelijk van de omstandigheden. Dima vertrok een maand geleden omdat zijn Britse werkgever niet langer zaken kon doen met Rusland. Om zijn werk te behouden, moest hij wel weg. Valera werkte als digitale nomade onlangs vier weken in Amsterdam (‘geweldige tijd gehad’), en keerde in Moskou terug op de dag voor Poetins oproep tot mobilisatie. Hij twijfelde geen moment: wegwezen. Ivan heeft een vriendin die huiverig was en steeds aandrong op uitstel. Hij vertrok deze week alleen, maar nu is ook zijn vriendin om: woensdag heeft ze een vlucht naar Istanbul. Of het paar daar straks blijft of wellicht verder trekt naar Europa, dat zullen ze wel zien. Ietwat benauwd vraagt Ivan: ‘Is het echt waar dat Europeanen denken dat alle Russen slecht zijn, zoals onze media beweren?’ Valera, die zojuist vier weken Nederland achter de rug heeft, stelt hem gerust. En dat ook Turken oké zijn, kan Dima vol overtuiging bevestigen. ‘Zulke aardige mensen hier!’ Ondertussen maken ook andere vrienden in Moskou en St. Petersburg (bolwerken van de gouden laag) zich op voor vertrek. Zoals Reitor zegt: ‘De grote golf moet nog komen.’ Hopelijk is het nog op tijd, want de vrienden hebben gehoord dat de grens binnenkort dichtgaat. Misschien deze week al, als Rusland na de referenda de provincies Donetsk en Loehansk annexeert. Hoewel het slechts geruchten zijn, noemen de jonge mannen het sluiten van de grenzen ‘zeker’: omdat er na de annexatie wordt gevochten op ‘Russisch grondgebied’, komen de zaken dan pas echt op scherp te staan. Door de mobilisatie ‘is de oorlog bij de mensen thuisgekomen’, zoals Reitor zegt. Hij vraagt zich af waartoe dat zal leiden. In een revolutie gelooft hij niet. ‘De ouderen hebben heimwee naar de Sovjet-Unie. Toen waren zelfs de ijsjes lekkerder, denken ze.’ Dus stemmen de tegenstanders van Poetin met hun voeten. Op een oproep van de Volkskrant op Russische chatgroepen in Turkije blijven reacties binnendruppelen van jonge mensen die wel willen praten. Zo meldt ene Katerina dat ze een anti-oorlogssite is begonnen. Om met de jeugdherbergvader te spreken: online kunnen die kinderen alles. Het bevriende echtpaar intussen zit zondagmiddag nog steeds in Kazachstan. Een betaalbare vlucht naar Istanbul hebben ze nog niet kunnen vinden. Hopelijk, zegt Reitor, krijgen ze hulp van burgers ter plekke en moeten ze vannacht niet opnieuw buiten op een bankje slapen. Weer laat hij zijn telefoon zien: in Oral, een andere grensplaats, heeft bioscoop CinemaPark zijn zaal ter beschikking gesteld voor logés.||https://www.volkskrant.nl/nieuws-achtergrond/goed-opgeleide-jonge-russen-slaan-massaal-op-de-vlucht-ik-heb-al-een-ticket-mam~bc2785c4/
2022-09-25||Een harmonieus einde aan een van de mooiste rivaliteiten in de sport||Daar zitten ze dan schouder aan schouder op een zwarte bank. Terwijl de tranen over hun wangen lopen, rust de hand van Roger Federer op die van Rafael Nadal. Uit de geste spreekt kameraadschap, respect en troost. In de volgepakte en van opwinding sidderende O2 Arena in Londen kwam vrijdagnacht een harmonieus einde aan de mooiste rivaliteit die het tennis heeft gekend. Met Nadal als dubbelpartner aan zijn zijde nam Federer afscheid van de wedstrijdsport. Ruim vijftien maanden nadat de 41-jarige Zwitser zijn laatste officiële wedstrijd op zijn geliefde Wimbledon had gespeeld, componeerde hij zijn eigen afscheid tijdens de Laver Cup, de mede door hem bedachte confrontatie tussen Team Europa en Team Wereld, als een ode aan de Australische tennisheld Rod Laver. Met wie kon hij dat beter doen dan Nadal, de speler met wie Federer een paradoxale relatie onderhield: de 36-jarige Spanjaard was zijn grootste rivaal en beste tennisvriend ineen. Eerder al concludeerden de twee dat ze elkaar nodig hadden om tot grote hoogtes te stijgen. Bij elkaar veroverden ze 42 grandslamtitels. 20 voor Federer, 22 voor Nadal. Samen met Novak Djokovic regeerden ze de afgelopen twee decennia het tennis, al werd de 35-jarige Serviër vaak gezien als de ongewenste gast op het feest van Federer en Nadal. Djokovic ontpopte zich tot minst geliefde kampioen, maar heeft wel één grandslamtitel meer dan Federer, die met zijn afscheid een einde van een tijdperk inluidde. ‘Met zijn pensioen vertrekt ook een belangrijk deel van mijn leven. Ik heb alle grote momenten met hem beleefd. Als tegenstander en als vriend’, zei een ontroerde Nadal na de verloren dubbelpartij tegen de Amerikanen Jack Sock en Frances Tiafoe: 6-4, 6-7 in sets en 9-11 in de supertiebreak. ‘Dit is emotioneel, maar ook een geweldig moment voor Roger en mij.’ De twee stonden vanaf maart 2004 in het enkelspel veertig keer tegenover elkaar op de ATP-tour (24-16 in het voordeel van Nadal), waarvan negen keer in een grandslamfinale. Maar een week voor hun allereerste confrontatie in de derde ronde van de Miami Open, waar de 17-jarige Nadal de vijf jaar oudere Zwitser versloeg, troffen ze elkaar al een keer in het dubbelspel. Samen met landgenoot Tommy Robredo won Nadal in Indian Wells van Federer en Yves Allegro. In die zin voelde het volmaakt dat Federer en Nadal hun laatste gezamenlijke partij ook in het dubbelspel speelden, niet tegen maar mét elkaar. Na meerdere knieoperaties durfde Federer het niet meer aan om nog een officiële enkelpartij te spelen – vaak intensiever dan een dubbel. ‘Ik was bang dat mijn knie of rug het niet zou houden, maar gelukkig ben ik de wedstrijd goed doorgekomen’, zei hij. Onder het toeziend oog van 17.500 uitzinnige tennisfans liet de Zwitser nog een keer zien hoe hij een technisch moeilijke sport twintig jaar lang eenvoudig deed laten lijken. Hij oogde trager dan voorheen en het loopwerk liet hij vooral over aan Nadal, maar zijn sierlijke enkelhandige backhand, dodelijke forehand en perfect geplaatste service waren allerminst roestig geworden. ‘De wedstrijd was geweldig, ik had me geen mooier afscheid kunnen wensen’, zei Federer, die in de supertiebreak een matchpoint miste op zijn eigen service. In de O2 Arena deed het verlies van Fedal in het dubbelspel er minder toe. ‘Ik ben gelukkig, niet verdrietig. Het is een prachtige dag geweest. Ik heb er zo van genoten om alles voor de laatste keer te doen. Om al mijn vrienden en familie en die tennislegendes hier te hebben was geweldig’, zei een snikkende Federer terwijl de emoties door de imposante hal in Londen gierden. ‘Ik had nooit verwacht dat ik zo’n carrière zou beleven. Ik was vroeger gewoon blij dat ik kon tennissen. En nu eindigt het hier’, aldus de Zwitser die in totaal 310 weken de wereldranglijst aanvoerde en 103 ATP-titels won. Hij bekende behoorlijk nerveus te zijn geweest in de aanloop naar zijn last dance. ‘Ik heb dit duizenden keren gedaan, maar deze partij voelde anders.’ Terwijl de Britse zangeres Ellie Goulding na de laatste geslagen bal van Federer haar hit Still Falling For You zong, daalden bij Federer en Nadal, zittend op de zwarte bank, het besef in dat er een einde was gekomen aan een bijzonder tijdperk, waarin ze elkaar vaak dwars zaten, maar nooit zonder elkaar konden. Federer: ‘Ik zou willen dat ik het allemaal nog eens opnieuw kon doen.’||https://www.volkskrant.nl/sport/een-harmonieus-einde-aan-een-van-de-mooiste-rivaliteiten-in-de-sport~b5bec67a/
2022-09-25||Een sprankje hoop dat Nederland nog niet definitief aan de dierenstront ten onder hoeft te gaan||Wie na omzwervingen in het buitenland de behoefte voelde om opnieuw te aarden in Nederland, kon zaterdag twee uur onafgebroken bij de NPO terecht. Er wordt op primetime heel wat gewroet in de klei, op insecten en waterdiertjes gejaagd, naar varkens en dassen geloerd. Ook de omgang van homo sapiens met dit polderland krijgt volop aandacht. Wat het betekent, al die programma’s – Onze boerderij: en nu zelf, Vroege vogels en Langs de kust – met oog voor de Hollandse Heimat? Geen idee, behalve dat ze alle drie een sprankje hoop bieden dat Nederland nog niet definitief aan de dierenstront ten onder hoeft te gaan. Boer zoekt vrouw-icoon Yvon Jaspers, tevens voormalig boegbeeld van de veevoergrootindustrieel ForFarmers, probeert in Onze boerderij op een lapje grond met drie varkens, kuikens in de dop (volgende week komen ze uit) en onbespoten groentekweek het verloren paradijs van de biologische kleinschaligheid te heroveren. Nadat ze twee decennia heeft gegeten van de boom der kennis van de bio-industrie, verwondert zij zich met kinderlijk aandoend enthousiasme over de natuurwonderen op haar perceel. Meewarig gadegeslagen en geadviseerd door traditionele boeren die monocultuur en eindeloze hectares als hun realiteit kennen, zwoegt Jaspers door de klei, poot aardappelen (steevast ‘piepers’ genoemd), praat tegen de varkens – alles in de overtreffende trap: héle mooie rijtjes, práchtige plantjes, kéíharde grond, kei-netjes, kei-zwaar. Het kleutertjeluistertoontje moet de kijker verleiden Jaspers te volgen op haar queeste, maar ik voel me in haar gespeeld naïeve universum niet thuis. Hoe kalm is dan de toon van Vroege vogels-presentator Menno Bentveld, die op de glooiingen van de Limburgse Brunssummerheide opgetogen sporen van muizen ontwaarde? Een notie die de begeleidende boswachter wreed negeerde. Glimlachend zag Bentveld een das kuieren: zeldzaam, en toch ontnuchterend gewoon. Waar de mijnbouw ooit zand en bruinkool dumpte, floreert nu de natuur: zonnedauw, hagedis, sprinkhaan, zeldzame flora. Geiten en schapen bewaren al grazend het natuurlijk evenwicht. De grazers moeten op hun beurt weer door de mens worden beschermd tegen het woekerende, giftige vingerhoedskruid. Vrijwilligers verwijderen dat handmatig: een domper voor wie hoopte dat de kwetsbare natuur het eens op eigen kracht af zou kunnen. Huub Stapel rondde zijn vijfdelige reportageserie Langs de kust af in Groningen. De titel verraadt de inhoud: hij volgde de kustlijn, vissend naar verhalen die zich ontrollen bij eb en vloed en achter de dijken. Geen verrassende televisie, over het Groninger graan, de oesters van het wad – de melancholieke zang van Ede Staal ontbrak niet. Stapel bevrijdde met onderkoelde humor het programma van een overdosis Van gewest tot gewest. Varend op een speedboot over de Eems legde een manager op reclamekoers uit dat de havens alle zijn vernoemd naar koninginnen: Emma, Wilhelmina, Juliana, Beatrix. Stapel: ‘Wát een verwennerij!’ De manager noemde de Eemshaven met zijn windmolenindustrie ‘het stopcontact van Nederland’. Regiopromotie van het zuiverste water: ik was weer geaard.||https://www.volkskrant.nl/cultuur-media/een-sprankje-hoop-dat-nederland-nog-niet-definitief-aan-de-dierenstront-ten-onder-hoeft-te-gaan~b11ddaa8/
2022-09-25||Wereldkampioen Evenepoel wordt steeds meer de veelvraat die Merckx ooit was||Eerst was er de afgesproken aanval. Daarna volgde een ‘tijdritsolo’ van 25 kilometer van Remco Evenepoel in de wegwedstrijd van de WK wielrennen in Australië. De 22-jarige winnaar van de Ronde van Spanje van twee weken geleden voerde het tactische plan van de sterke Belgische ploeg nauwgezet uit. Een plan dat hem of landgenoot Wout van Aert wereldkampioen had moeten maken. Het werd Evenepoel, die een klein jaar met de regenboogtrui mag rondrijden. ‘We hebben echt als team gereden’, zei de nieuwe wereldkampioen na zes uur en een kwartier koersen over 270 zware, heuvelachtige kilometers. ‘Het maakte niet uit wie, maar een Belg moest wereldkampioen worden, Wout of ik.’ De afspraak was dat Evenepoel na de gevreesde ‘kaap’ van 200 kilometer, vaak een breekpunt in de lange parcourswedstrijden die WK’s altijd zijn, een aanvalspoging zou doen. Zou die mislukken, dan zouden alle kaarten op Van Aert worden gezet die in een kopgroep voor de titel zou sprinten. ‘Vandaag heeft de vroege aanval het gered’, glunderde Evenepoel. Hij sloot op circa 70 kilometer van het einde aan bij een kopgroep van 25 renners. Van hen was Evenepoel als enige vooraf als favoriet voor de eindzege bestempeld. De andere vluchters hadden de voornaamste kanshebbers van hun land bijna twee minuten achter zich rijden in het peloton. In dat peloton deed de Belgische ploeg afstoppend werk, terwijl vooraan Evenepoel met één renner, de Kazach Alexey Lutsenko, aan de greep van de aarzelende kopgroep was ontsnapt. ‘Als je met z’n tweeën bent, wil je eigenlijk zo lang mogelijk samenwerken’, legde Evenepoel uit. ‘Maar ik voelde vrij snel dat ik sneller was dan Alexey, ik had geen tijd te verliezen.’ Op 25 kilometer van het einde legde hij zich in zijn van nature al aerodynamische houding op zijn fiets, begon een tijdrit en liet Lutsenko achter. Minuten nadat Evenepoel winnend over de streep was gekomen, als eerste Belgische wereldkampioen sinds Philippe Gilbert tien jaar geleden in Valkenburg won, kwamen in de laatste kilometer achtervolgende groepen renners bij elkaar en gingen csprinten om de ereplaatsen. De Fransman Christophe Laporte van Jumbo-Visma won die sprint voor Michael Matthews die in eigen land het brons pakte. Wout van Aert werd vierde. Hij had makkelijk tweede kunnen zijn, dacht hij, als WK’s zouden worden gereden met ‘oortjes’, waardoor ploegleiders normaal met hun renners communiceren. ‘Niet meer van deze tijd’, vond Van Aert het ontbreken van de oortjes. Hij wist nu niet dat hij voor het zilver sprintte. ‘Jammer, want ik denk dat ik de benen had om op het podium te staan.’ Van Aert, met tweevoudig Tourwinnaar Tadej Pogacar de uitgesproken favoriet, benadrukte blij te zijn met de titel voor zijn landgenoot. ‘En dat zeg ik niet omdat ik dat moet zeggen.’ Bij de vorige WK in eigen land leken de twee elkaar in de wielen te rijden, met een slechte uitslag en slechte onderlinge verstandhouding als resultaat. Nu was het aan de finish rondom Evenepoel een en al vreugde tussen de twee en wisselden ze running gags uit. ‘Is Rempo Evenekoel door het ijs gezak?’, imiteerde Van Aert de zich versprekende oud-renner Johan Museeuw. Die stak Evenepoel vorig jaar na een minder optreden een hart onder de riem met een filmpje op Twitter. ‘Neen!’, zei Van Aert met geheven vinger Museeuw na tegen een schaterende Evenepoel. Zijn wereldtitel is een uitroepteken achter een uiterst succesvol seizoen voor de man die pas op 17-jarige leeftijd begon met wielrennen en als junior bijna elke wedstrijd won waaraan hij deelnam. In 2018 werd hij tweevoudig wereldkampioen bij de junioren. Hij won de tijdrit en de wegwedstrijd. ‘Maar die zijn niet te vergelijken met dit. Dit is zo zwaar, je zit drie uur langer op de fiets na een superlang seizoen.’ Evenepoel begint trekjes te krijgen van zijn grote voorganger Eddy Merckx, een erkende veelvraat. Hij won in april Luik-Bastenaken-Luik, in juli de Clásica San Sebastián en deze maand de Vuelta. In de tijdrit van vorige week zondag, bij de profs, werd Evenepoel derde en sprak hij van zijn beste tijdrit ooit. ‘Na het winnen van een monument, een klassieker, een grote ronde en nu het wereldkampioenschap heb ik dit jaar alles gedaan wat ik kon’, zei Evenepoel. ‘Een beter seizoen zal ik nooit meer hebben. Wel jammer dat de volgende WK alweer in augustus zijn, waardoor ik veel korter dan normaal in de regenboogtrui mag rijden.’ De Nederlandse ploeg kwam er zondag niet aan te pas in Australië. De man om wie de Nederlandse ploeg was gebouwd, Mathieu van der Poel, stapte al na 35 kilometer af, na een doorwaakte nacht, deels in een politiecel. Nederlandse renners lieten zich gedurende de wedstrijd bij tijd en wijle vooraan zien, maar in de einduitslag stond de beste op de 25ste plek. Dat was Bauke Mollema, die in zijn tegenvallende tijdrit ook al 25ste werd.||https://www.volkskrant.nl/sport/wereldkampioen-evenepoel-wordt-steeds-meer-de-veelvraat-die-merckx-ooit-was~b569cddf/
2022-09-25||Colombia en Venezuela verkennen voorzichtig nieuwe vriendschap: de grens gaat open||De Simon Bolívar-brug over de rivier Tachira, 400 meter beton met gele balustrades aan weerszijden, vormt wederom het decor van een historische gebeurtenis. Ooit was het een van de drukste grensovergangen in Zuid-Amerika, maar zeven jaar lang was hij goed als gesloten. Eerst gooide de Venezolaanse president Maduro de grens op slot na een incident in 2015. In 2019 verbrak hij ook de diplomatieke relaties met Colombia. Het was het jaar waarin de Venezolaanse oppositieleider Juan Guaidó deze brug vanuit Colombia over probeerde te steken met een konvooi vol hulpgoederen, maar hij stuitte op de tanks van Maduro. Deze maandag dient de brug als plek van verzoening. Al dreigt de ceremonie, die de diplomatieke kou uit de lucht zou moeten nemen, meteen te onderstrepen dat twee linkse buren niet meteen beste vrienden zijn. Petro hoopte vanuit het koele Bogotá op 2.600 meter af te dalen naar de tropische grensregio om daar samen met Maduro op de foto te gaan. Maar nadat die laatste de afgelopen dagen weigerde de afspraak te bevestigen, hield de Colombiaanse regering zich ook op de vlakte. Met of zonder presidenten ter plekke, maandag zal de beroemde brug weer open gaan voor verkeer. Voor Colombianen en Venezolanen in de grensregio is het een heuglijke dag. Een open grens betekent werkgelegenheid, handel, aanvoer van producten, maar ook feestelijk weerzien met bekenden en familieleden. De relatie tussen de grensbewoners was van oudsher hecht, totdat de grens sloot. Tijdens Colombia’s gewapende conflict vluchtten Colombianen naar Venezuela. Gedurende de recente crisisjaren onder Maduro staken letterlijk miljoenen Venezolanen de grens over naar Colombia. Op een geopolitiek niveau staat de verzoening tussen Petro en Maduro voor de grote politieke veranderingen die de Amerika’s de afgelopen jaren doormaakten. Nicolás Maduro, opvolger van de in 2013 overleden populistische socialist Hugo Chávez, was tot voor kort een internationale paria. Donald Trump riep hem uit tot ‘narco-terrorist’ en plaatste een bedrag op zijn hoofd. Maar dit voorjaar, nadat Rusland Oekraïne binnenviel, kwamen de Amerikanen plots bij hem op bezoek om over olie te spreken. ‘Regime change’ is onder Joe Biden niet langer prioriteit in Venezuela. De toekomst werd nog rooskleuriger voor de Venezolaanse president toen in juni de Colombiaanse kiezers afrekenden met de rechtse elite die hen decennialang had geregeerd. De linkse Gustavo Petro, een voormalig guerrillero, won de verkiezingen met een verhaal over een eerlijker en veiliger Colombia. Petro beloofde la paz total, niet de gedeeltelijke vrede van het akkoord met guerrillabeweging Farc in 2016, maar ‘totale vrede’. Die belofte, zo maakte hij bij zijn aantreden duidelijk, strekt zich ook uit tot Colombia’s omstreden buurman. Eind augustus, net drie weken aan de macht, herstelde Petro de diplomatieke relaties met Venezuela. Sinds 2019 hadden de landen met de ruggen naar elkaar gestaan. Nadat de toenmalige rechtse president Iván Duque oppositieleider Guaidó erkende als rechtmatig leider van Venezuela (zoals ook de VS, de EU en tientallen andere landen dat deden), stuurde Maduro de Colombiaanse diplomaten het land uit. Petro lijkt een groot risico te nemen door Maduro de hand te reiken, maar in Colombia wordt de stap verwelkomd, zegt politicoloog Sandra Borda, verbonden aan de Universiteit van de Andes in Bogotá. ‘Duques Venezuela-politiek wordt alom gezien als een mislukking’, zegt ze via de telefoon. Petro’s voorganger volgde Trumps harde lijn: Maduro moest omver worden geworpen zodat Guaidó de troon kon bestijgen. Maar nadat Guaidó een pijnlijke nederlaag leed op diezelfde Simon Bolívar-brug – de hulpgoederen bereikten nooit Venezuela – bleef Duque achter met het diplomatieke fiasco. Hoewel de toenadering op goedkeuring kan rekenen van de meeste Colombianen, en zeker ook van de door jarenlange economische crisis gekwelde Venezolanen, moet Petro op het internationale toneel spitsroeden lopen. De Amerikaanse president Biden heeft Trumps ramkoers weliswaar verruild voor realpolitik (Maduro bleek niet van zijn voetstuk te sanctioneren), toch zullen de Amerikanen van Petro verwachten dat hij naast de uitgestrekte hand een mensenrechtenvingertje zal opsteken. Vorige week publiceerden de VN nog een rapport waarin Maduro wordt beschuldigd van het opdracht geven tot martelen van oppositieleden. De risico’s wegen op tegen de winst die er voor beide presidenten te behalen is, zegt politicoloog Borda. ‘Petro hoopt van de Venezolaanse regering een functionerende partner te maken om vrede te bereiken in Colombia.’ De Colombiaanse president heeft alle gewapende groepen in zijn land (guerrillabewegingen, paramilitairen, drugsmaffia) uitgenodigd voor vredesgesprekken. Meerdere organisaties, zoals rebellenleger ELN en verschillende Farc-afsplitsingen, opereren ook in Venezuela. Petro heeft Maduro nodig bij die vredesbesprekingen. Een open grens zal niet leiden tot een nog grotere uitstroom van Venezolanen, meent de politicoloog. Ook de afgelopen jaren staken hondderdduizenden Venezolanen over met hulp van criminele organisaties. Een betere verhouding tussen de landen zou er zelfs aan kunnen bijdragen dat Venezolanen naar huis terugkeren, meent Borda. Maduro zoekt op zijn beurt erkenning, zegt ze. ‘Hij wil dat het chavismo wordt geaccepteerd als een politieke factor die niet zal verdwijnen. En hij wil dat Venezuela weer een rol gaat spelen in de regio.’ Dus spreken de regeringen weer met elkaar en kunnen hun burgers vanaf maandag weer op legale wijze de gedeelde grens oversteken. Het zijn eerste stappen richting de werkelijke uitdaging die Petro wacht: hoe de ‘totale vrede’ te bereiken met criminele organisaties die opereren in beide landen, veelal machtiger zijn dan de autoriteiten en die aan vrede minder kunnen verdienen dan aan de immens lucratieve drugssmokkel.||https://www.volkskrant.nl/nieuws-achtergrond/colombia-en-venezuela-verkennen-voorzichtig-nieuwe-vriendschap-de-grens-gaat-open~b284330e/
2022-09-25||‘Ik dacht: potverdorie, we hebben een leven gered’||‘Het was een spectaculaire actie met gevaar voor eigen leven. Ik was nog maar kort helikopterpiloot voor de politie. Zo kort, dat ik ’s nachts nog niet mocht vliegen. ‘Samen met een maatje zou ik routinevluchten maken langs de rivieren, op zoek naar verontreinigingen. Op onze basis op Schiphol zei de operations-medewerker: ‘Jullie moeten stoffelijke overschotten zoeken op de Waddenzee.’ Daar was ’s nachts een vissersboot omgeslagen. Een politieheli en de marine hadden met zoeklichten de hele nacht gezocht naar twee drenkelingen, een vader en zijn zoon, maar niks gevonden. ‘In veertig minuten vlogen we die ochtend naar het noorden. Ik zat rechts aan de stuurknuppel, links naast me zat Hate Koopmans, wachtmeester van de waterpolitiepost Enkhuizen. Hij kende de Waddenzee op z’n duimpje, al die boeien, geulen, stromingen en getijden. ‘Dat stuk mag je overslaan’, zei hij door z’n headset, ‘daar is het nu afgaand tij.’ ‘Zigzaggend vlogen we boven het stroomgebied, afwaarts, vanaf de plek waar de boot was omgeslagen. Boven een visgebied dat was afgezet met een balletjeslijn, zagen we iets geks. ‘Verrek!’, riep ik. Aan een hoekboei van die lijn hing een jongen naar ons te zwaaien. Ik maakte een rondje, zakte met het toestel en hield hem in het oog. ‘Dat is onze man’, zei Hate. ‘Ongelofelijk, het water is hooguit 10 graden.’ ‘Er was ook een politieboot naar de drenkelingen aan het zoeken. We zagen hem in de verte richting Den Helder wegvaren, die had het opgegeven. Hate pakte de mobilofoon: ‘RP20, hier de heli Alex 82-23, kunt u terugkomen?’ ‘We hoorden alleen geruis. In die tijd, begin jaren tachtig, was onze apparatuur bagger en stond daar geen steunzender. De collega’s verdwenen steeds verder uit het zicht. ‘‘We moeten het zelf proberen’, zei ik. Dat was een enorm risico, maar Hate stemde in en ik legde hem uit wat hij moest doen. We zaten in zo’n kleine Duitse helikopter, een Bölkow. Hate is een grote vent, met veel moeite klom hij over de console tussen onze stoelen naar de achterbank, ging op de bodem van de heli zitten, schoof de achterdeur open, zette zijn voeten op de skid, de landingsbuis en zei: ‘Ik ben er klaar voor.’ ‘Met mijn rechterhand hield ik de stuurknuppel vast, met links duwde ik mijn hoogteknuppel ietsje naar beneden en vloog ik heel laag naar de boei. Met de voetpedalen regelde ik dat de staart recht achter ons bleef, want als die het water raakt, ga je tollen en stort je neer. Het was vreselijk spannend. ‘Ik ging steeds lager, totdat de heli met z’n skids het water in gleed en Hate natte voeten kreeg. Door de wervelingen van de rotor sprayde het zeewater omhoog, het werd één grote mistfontein en je hoopt maar dat er geen water in de motoren komt, want als die uitvallen, is het einde verhaal. ‘Mijn maatje hield met zijn linkerhand mijn deur vast en had zijn rechterhand vrij. Toen de heli vlak langs de boei door het water vloog, zag ik over mijn rechterschouder dat Hate die jongen bij z’n arm greep, hem uit het water trok zodat-ie op de skid kwam te zitten, mijn deur even losliet en met twee armen die jongen over zijn schouder de heli in gooide. Toen klom hij naar binnen, schoof de deur dicht en vlogen we in weg, naar de heli-spot op het marineterrein in Den Helder. ‘Die jongen, van een jaar of 15, rilde hevig en was zwaar onderkoeld. Terwijl Hate hem in een aluminiumdekentje wikkelde, vroeg ik via de luchtverkeersleiding om een ambulance. Die stond al klaar toen we landden. Ik dacht: potverdorie, we hebben een leven gered. ‘Terwijl de ambulance met loeiende sirene wegreed, vloog ik met Hate in z’n natte kloffie terug naar de Waddenzee om die vader te gaan zoeken. We vonden hem voor de Texelse kust, drijvend op zijn buik. Dood. Nu kregen we wel contact met de RP20. ‘We hebben het slachtoffer gevonden’, zei Hate. ‘We hangen boven hem, kom maar deze kant op.’ ‘Met een speciaal tuig visten ze die man uit het water en hesen ze hem aan boord. Nog steeds vraag ik me af: hoe zou het met die jongen zijn? Hij heeft een poosje geleden contact gezocht met mijn collega’s, maar dat contact is jammer genoeg niet doorgezet. Op dezelfde dag dat wij zijn leven redden, heeft hij zijn vader verloren. Dat moet heel confronterend zijn. ‘Tegen alle collega’s die ik heb ingewerkt, benadrukte ik altijd: geef niet te snel op bij een zoekactie. En dan vertel ik dit verhaal. ‘Dit was mijn eerste levensreddende actie. Zoiets maakt alles de moeite waard. Drugscriminelen pakken doet dat niet, maar voor zo’n actie ben ik bij de politie gegaan. Dan realiseer je je: wij kunnen echt het verschil maken tussen leven en dood.’||https://www.volkskrant.nl/mensen/ik-dacht-potverdorie-we-hebben-een-leven-gered~b74ec47d/
2022-09-25||Echt spannend wordt De onaantastbaren van Firma MES niet ★★★☆☆||De Amerikaanse diplomatenvrouw Anne Sacoolas veroorzaakte in 2019 in Groot-Brittannië een auto-ongeluk, waarbij de 19-jarige motorrijder Harry Dunn om het leven kwam. Een paar weken later vluchtte Sacoolas met haar gezin naar haar thuisland. Het gezelschap Firma MES besloot deze diplomatieke rel te vertalen naar ‘een thriller over boete en schuld’. Echt spannend wordt De onaantastbaren niet. Anne, ingehouden hysterisch gespeeld door Roos Eijmers, herkauwt het auto-ongeluk voor de politie en haar gezin, maar haar personage blijft ondanks de tranen afstandelijk, evenals haar diplomatenman (Daan van Dijsseldonk), die laconiek op haar reageert. ‘Ah, daar ben je’, zegt Anne wanneer haar echtgenoot dan eindelijk uit zijn vel springt. Een komisch moment dat na een aantal zwaarmoedige scènes ook het publiek wakker schudt. De spottende opmerkingen blijven gelukkig komen, meestal door bijrollen van Lindertje Mans. Ze onderbreekt Annes verhaal onder meer met een heerlijk satirische vertolking van een medewerker die diplomaten in benarde posities adviseert. En als een ‘womansplainer’ haar mannelijke collega op geestige wijze continu onderbreekt. Ook Mans’ vertolking van de moeder van de overleden Harry is een schot in de roos. In een scène in het Witte Huis, waar de ouders van Harry Dunn op uitnodiging van president Donald Trump te gast zijn, worden Harry’s ouders geconfronteerd met de aanwezigheid van Anne. Dankzij Mans’ scherpe doch ontroerende rol wordt het publiek alsnog met een gebroken hart geconfronteerd. De aandachtige regie van Thomas Schoots, die het stuk filmische elementen geeft door minutieus met spots en achtergrondmuziek te werken, en de soms bezwerende tekst van Jibbe Willems maken De onaantastbaren intrigerend toneel. Ze slagen er echter maar deels in om de betrokkenen bij een fataal ongeluk een menselijk gezicht te geven. Het zijn vooral de lichtvoetige momenten, gedragen door de formidabele actrice Mans, die De onaantastbaren op momenten laten vlammen.||https://www.volkskrant.nl/cultuur-media/echt-spannend-wordt-de-onaantastbaren-van-firma-mes-niet~bb0b35a3/
2022-09-25||Van Vleuten doorstaat ‘de hel’, is iedereen te slim af en wint tweede wereldtitel||Annemiek van Vleuten zou in dienst rijden van Marianne Vos, want ze fietste de regenachtige WK-wegwedstrijd voor vrouwen zaterdag in het Australische Wollongong met een breuk in haar rechterelleboog. Maar de ‘knecht’ van Vos won zowaar. De 39-jarige renster die in het voorbije seizoen de Vuelta, Giro én de Tour won, een nimmer vertoonde trilogie, verraste zichzelf en een kopgroep in de laatste kilometer en pakte met een machtige demarrage tot haar ongeloof haar tweede wereldtitel op de weg. ‘Heb ik gewonnen? Heb ik echt gewonnen?’, schreeuwde ze. Vos viel haar huilend om de hals: ‘Je hebt hem.’ ‘Ik wacht op iemand die zegt dat het niet waar is’, zei Van Vleuten even later. Woensdag viel ze kort na de start van de gemengde ploegentijdrit, ging met veel pijn aan de elleboog naar het ziekenhuis, waar een ‘stabiele breuk’ werd geconstateerd. Het ziekenhuispersoneel wenste Van Vleuten veel succes voor de wegwedstrijd drie dagen later. Ze kon en mocht dus met een, zoals ze zelf steeds zegt, ‘gebroken elleboog’ rijden. In trainingen bleek dat dat wel erg pijnlijk was, vooral als ze uit het zadel en op de pedalen ging staan en er dus spanning op het gewricht kwam te staan. Van Vleuten, een week eerder nog topfavoriet voor de wegwedstrijd, schatte zichzelf in op 95 procent van haar kunnen en twijfelde hevig over haar deelname. Ze hakte de knoop door toen bleek dat een sterke Nederlandse troef, Demi Vollering, door een coronabesmetting niet van start kon gaan. Met vijf renners zou de Nederlandse ploeg het wel erg moeilijk krijgen, vond Van Vleuten, die aankondigde alles op alles te zetten om de 35-jarige Marianne Vos aan haar vierde wereldtitel op de weg te helpen. Van topfavoriet werd ze knecht. Tot in de laatste kilometers was Van Vleuten met dat knechten bezig. Ze nam Vos in haar kielzog mee op de laatste keer dat Mount Pleasant, een gemeen klimmetje waar de weg tot 16 procent omhoogging, moest worden opgereden. Maar daarna haakte Vos onverwacht af en vond Van Vleuten zichzelf terug in de kopgroep. ‘Ik zocht Marianne, maar ik zag dat ze niet terugkwam.’ Van Vleuten bleef vervolgens eindeloos achter in de kopgroep van twaalf hangen. Die koersten af op een sprint, met de Belgische Lotte Kopecky als vrijwel zekere winnaar. ‘Ik zou niet mee kunnen sprinten met die elleboog’, legde Van Vleuten haar geïmproviseerde tactiek uit. ‘De enige kans die ik daarom had was van achteren aanvallen.’ Van bovenaf was goed te zien met wat voor een verschil in snelheid Van Vleuten in de laatste kilometer rechts langs de totaal verraste kopgroep knalde. Daar hielden ze geen rekening meer met Van Vleuten. Daarna was het vol doorrijden, zei ze. ‘Normaal gesproken komt zo’n groep sprinters op het laatst over je heen. Daar wachtte ik op. Ik zag de streep dichterbij komen, maar ze kwamen niet. Ze konden me niet meer vangen. Ik had het perfecte moment gekozen om aan te vallen.’ Woedend sloeg Kopecky op haar stuur. Ze kwam als winnaar van de sprint om de tweede plek over de finish, gevolgd door de Italiaanse Silvia Persico. De ontgoochelde Kopecky – ‘ik heb niet zilver gewonnen, maar goud verloren’– had vooraf gezegd het meerijden van Van Vleuten een veiligheidsrisico voor de anderen te vinden. ‘We vragen om meer veiligheid in de koers. Om dan te starten met een gebroken elleboog, waardoor je reactiesnelheid een stuk minder is, vind ik dubbel.’ Uit Kopecky's woorden na de koers bleek hoe slim de ervaren Van Vleuten haar alles-of-niets-aanval had getimed. ‘Iedereen keek naar mij toen Van Vleuten aanviel. Ze wisten dat ik in principe de snelste was van dat groepje. Maar als ik het gat gedicht zou hebben, had Persico gewonnen.’ Gevolg: iedereen wachtte te lang en Van Vleuten was niet meer te achterhalen. In 2019 werd Van Vleuten in Yorkshire wereldkampioen na een solo van 100 kilometer, zelden vertoond in zo’n belangrijke koers waar het vaak draait om wie de zenuwen tot de laatste 15 kilometer het best in bedwang kan houden. Voordat ze een breuk in haar elleboog opliep, had Van Vleuten besloten een ‘Yorkshire 2.0’ te doen, een solo van 120 kilometer die zou beginnen op Mount Keira, die één keer aan het begin van het parcours zat. Maar zo’n plan vergt veel uit het zadel komen en de ene na de andere aanval plaatsen. ‘Dat kon ik niet meer. Ongelooflijk, ik plan een solo van 120 kilometer, maar win in de laatste kilometer.’ De elleboog speelde haar zeker parten, vertelde Van Vleuten. ‘Het was hel. Als je op een klim niet uit het zadel kunt, exploderen je benen.’ Vandaar dat ze ‘nul seconden’ bezig was de wedstrijd te winnen. ‘Ik had geen enkele ambitie meer, alleen Marianne helpen.’ Maar toen ze zonder Vos overbleef, voelde ze fysiek hetzelfde als wat haar in dit ‘ongelooflijke seizoen’ een indrukwekkende erelijst had opgeleverd. ‘Ik heb heel veel inhoud, ik ga niet zo snel kapot.’ Na volgend jaar, ze is dan 40, komt er een eind aan het tijdperk Van Vleuten. Dat hele afscheidsjaar mag ze in de regenboogtrui rijden, daar is ze zich terdege van bewust. ‘Die trui is het mooiste cadeau in het wielrennen. Vooral daarom was ik zo teleurgesteld toen ik die elleboog brak. Want ik wist dat deze WK, met dit parcours, dé kans was om in mijn afscheidsjaar de regenboogtrui te dragen. De vorige keer was in 2020, het coronajaar. Dat was niet de beste periode om van die trui te genieten.’||https://www.volkskrant.nl/sport/van-vleuten-doorstaat-de-hel-is-iedereen-te-slim-af-en-wint-tweede-wereldtitel~bf33940d/
2022-09-25||Voetballen in tijden van oorlog: Armenië versus Oekraïne. ‘Sport en politiek kun je niet scheiden’ ||Grootscheepse protesten of statements bleven uit bij de bijzondere voetbalinterland tussen Armenië en Oekraïne, gespeeld in de Armeense hoofdstad Jerevan afgelopen zaterdag. Bijzonder omdat beide landen te maken hebben met agressie van buurlanden. Oekraïne kampt met de grootscheepse invasie van Rusland sinds eind februari, Armenië zag recentelijk de strijd met Azerbeidzjan om grensgebieden flink oplaaien. De spelers van Oekraïne kwamen, zoals gebruikelijk sinds de inval van Rusland, het veld op met de nationale blauw-gele vlag om de schouders geslagen. Ter hoogte van de middenlijn in het nauwelijks halfvolle Vazgen Sargsyan-stadion (capaciteit: 14.400) hing een spandoek met ‘First Armenian Front’. Ooggetuige en oud-international van Armenië Aras Özbiliz zag en hoorde verder geen politieke statements rond en tijdens de Nations League-wedstrijd die in 0-5 eindigde. Özbiliz: ‘Er waren maar weinig mensen, dat was eigenlijk een statement op zich. Armeniërs vinden het niet gepast nu naar een voetbalwedstrijd te gaan. De dag ervoor waren er weer schietpartijen bij de grens, er zijn bijna tweehonderd mensen omgekomen de voorbije periode. Bruiloften en verjaardagen worden uitgesteld.’ Mensen voelen zich niet onveilig in Jerevan, schetst Özbiliz. ‘Maar je hoort wel uitspraken uit andere landen dat zelfs onze hoofdstad hen toebehoort. Dus er is wel degelijk angst. Armenië was ooit een groot land in de Kaukasus, maar we zijn nu maar klein en er wordt steeds meer afgepakt.’ In de oorlog tussen Rusland en Oekraïne probeert Armenië zich zo min mogelijk te mengen. Er is teleurstelling dat Rusland, dat de grenzen in het gebied zou bewaken, niet ingreep in de strijd met Azerbeidzjan om de grensregio Nagorno-Karabach twee jaar geleden. Maar ook Oekraïne liet het toen in de ogen van veel Armeniërs afweten. Özbiliz: ‘We zitten hier echt tussen wal en schip, en weten niet waar het heengaat.’ Een succesje van de nationale ploeg op het voetbalveld kan zelfs in oorlogstijden voor een geluksmoment zorgen onder de bevolking. Özbiliz: ‘Armenië heeft een sportieve bevolking, we zijn vooral goed in worstelen en schaken, maar ook gek van voetbal.’ De veruit beste Armeense speler, Henrikh Mkhitaryan, stopte een jaar geleden met interlandvoetbal. Özbiliz zag tegen Oekraïne, dat aantrad zonder veel sterspelers, na de 0-2 ‘iets breken’ bij Armenië. Het is voor veel voetballers uit landen in oorlog lastig om de focus erbij te houden, weet Jevgeni Levtsjenko, voormalig Oekraïens international. ‘Ik heb verschillende internationals gesproken, en veel van hen zijn helemaal niet bezig met voetbal nu. Roman Zozulya is bijvoorbeeld dag en nacht in de weer met spullen verzamelen en acties op te zetten vanuit Spanje, waar hij de laatste jaren voetbalde, om Oekraïne te helpen. Hij kan niet normaal slapen, zo zijn er meer.’ Bondscoach van Oekraïne Oleksandr Petrakov sprak uit dat hij de wapenen zou oppakken mocht hem daarom gevraagd worden. Hij kreeg een straf voor die uitspraak van de Uefa omdat ‘politiek en sport gescheiden moeten blijven’ waarop de Oekraïense voetbalbond beroep aantekende en Petrakov zijn uitspraak herhaalde. Levtsjenko vindt het ‘superraar’ hoe de Uefa reageert. ‘Sport en politiek kun je niet scheiden. Zeker niet in deze situatie. Het is niet meer dan normaal dat Petrakov zich zo uitspreekt. We moeten er alles aan doen om de westerse aandacht bij de oorlog in Oekraïne te houden.’ Vandaar ook dat Levtsjenko, momenteel druk bezig om ambulances vanuit Nederland naar Kharkiv te krijgen, het toejuicht dat de Oekraïense nationale ploeg blijft spelen. ‘Ik had gehoopt op een gezamenlijk statement met Armenië, omdat we beiden aangevallen worden, beiden in hetzelfde schuitje zitten. Het gaat om je vrijheid. We moeten het grotere plaatje zien, in Oekraïne wordt de vrijheid van Europa betwist, dat beseft niet iedereen.’ In Armenië baalt men van de beperkte belangstelling voor hun lot. Özbiliz: ‘Armeniërs voelen zich een beetje in de steek gelaten. Wij zijn zo klein dat we geen partij zijn, kennelijk. Ik hoop dat wij ook gehoord worden.’ De Oekraïense voetbalcompetitie is recent weer opgestart, die van Armenië gaat gewoon door. Özbiliz (32), opgeleid door Ajax en ook spelend bij grote Russische en Turkse clubs, komt momenteel uit voor de Armeense club Punjik Jerevan. ‘We spelen voor het eerst in de historie Europees voetbal. Dat is mooi om mee te maken en biedt hopelijk enige troost.’ Het nationale voetbalelftal van Armenië speelde al geen rol meer in de Nations League-poule. Dat van Oekraïne kan poulewinnaar worden en daarmee promotie afdwingen naar de A-divisie, als het dinsdag wint van Schotland in het Poolse Krakau. Wat is de waarde daarvan? Levtsjenko: ‘Die is groot. De nationale ploeg zamelt geld in voor onze soldaten, vraagt aandacht voor hen. Soldaten aan het front zeggen tegen de internationals: wij vechten hier, jullie moeten dat op het voetbalveld doen zodat wij niet vergeten worden.’||https://www.volkskrant.nl/sport/voetballen-in-tijden-van-oorlog-armenie-versus-oekraine-sport-en-politiek-kun-je-niet-scheiden~b32cefca/
2022-09-25||Met slangenmens Worthy de Jong openen de Nederlandse 3x3-basketballers de jacht op een Olympische medaille||Op vrijdag 9 september landde Worthy de Jong weer op vaderlandse bodem. Met Nederland had hij op het EK in Tsjechië zojuist zijn laatste wedstrijd als profbasketballer gespeeld. Althans, in de traditionele zin van het woord. Want na een mini-break van drie dagen stond hij alweer op het basketbalveld. Zij het een met andere afmetingen. ‘Dit seizoen heb ik al een paar keer met de 3x3-jongens getraind en een jaar of vier geleden aan wat toernooitjes meegedaan. Maar dit is allemaal vrij nieuw’, aldus De Jong. In het traditionele basketbal, gespeeld op gymvloeren, met twee baskets en een geheel veld, is Nederland nog verre van de wereldmacht die het op basis van de gemiddelde lengte van de inwoners zou kunnen zijn. Maar de kans om uit te groeien tot een serieuze factor in de nieuwe olympische discipline van het 3x3-basketbal, heeft het met beide handen aangegrepen. Op de Spelen van Tokio eindigde Nederland als vijfde, evenals op het WK dit jaar. Dat deze nieuwe basketbalvariant, gespeeld met drie tegen drie op beton en één basket, aan een opmars bezig is in Nederland, is goed te zien in Utrecht dit weekend. Het Jaarbeursplein is door een sterk staaltje steigerbouw omgeturnd tot een futuristische gladiatorenkooi. Een World Tour-toernooi van de nieuwe sport vindt plaats in de Domstad. Vier verdiepingen aan boxes kijken uit op een straatbasketbalveldje. Voormalig international Vincent Krieger heeft zijn nieuwe roeping gevonden als vermakelijke MC, die het ene korte potje aan het andere praat. Bonkende hiphopklanken begeleiden de wedstrijden, van old-school hits van DMX tot moderne atmosferische rap van Future. Arvin Slagter (36), een welbespraakte veteraan die in het traditionele basketbal liefst 130 interlands voor Nederland speelde, stapte in 2019 al over naar de nieuwe vorm met drie tegen drie. Als oud-ploeggenoot van De Jong bij Leiden weet Slagter dat de Nederlandse 3x3-ploeg goud in handen heeft met de nieuwe aanwinst. ‘Uit ervaring op trainingen kan ik vertellen dat het onnoemlijk irritant is om Worthy te verdedigen. Hij is atletisch, maar speelt volledig op intuïtie. Daarnaast is hij qua lenigheid een slangenmens, dat ook nog eens afstandsschoten tegen een hoog percentage binnenschiet. Kortom, een ideale speler voor deze versie van basketbal.’ Volgens Slagter zijn er twee grote aanpassingen die gemaakt moeten worden, bij de overstap van traditioneel basketbal naar de 3x3-versie. ‘Het grootste verschil is het spel in transitie. De overgang van aanval naar verdediging, en vice versa.’ Na elke score of rebound moet de bal ‘schoon’ gemaakt worden bij de cirkel, waarna een team weer de basket aan mag vallen. Dit gebeurt op een onwerkelijk hoog tempo. Aanvallen volgen elkaar geregeld binnen vijf seconden op. ‘De kortere schotklok is de andere verandering die even wennen is’, stelt Slagter. Waar een balbezit in het traditionele basketbal binnen 24 seconden een schot moet opleveren, ligt die tijdslimit bij 3x3 zelfs op 12 seconden. Ook deze regel schroeft het tempo flink op. Van logge reuzen van boven de 2 meter 15 is bijna geen sprake bij deze nieuwe basketbalvariant. ‘Wij spelen, zoals de meeste goede teams in deze discipline, met hybride types’, legt Slagter uit. ‘We zijn allemaal tussen de 1 meter 90 en 2 meter 5 lang, waardoor we beweeglijk genoeg zijn om kleinere, snelle spelers te dekken, maar ook afdoende kracht hebben om mee te komen met grotere, sterke jongens.’ ‘Iedereen in het team heeft zijn specifieke rol’, vertelt Dimeo van der Horst (31). ‘Maar die rollen staan minder in steen gebeiteld als bij het basketbal met vijf tegen vijf.’ In het traditionele basketbal speelde Van der Horst geregeld als point guard, doorgaans de positie voor de kleinste speler op het veld. Maar bij de beweeglijke 3x3-variant vervult Van der Horst geregeld de taken die van oudsher weggelegd waren voor de langste mannen op de vloer, zoals bloks zetten voor schutter Slagter. Het levert een bijzonder vermakelijk soort basketbal op. In Utrecht vliegen de scores je om de oren, en zijn de meeste wedstrijden binnen een kwartier afgewerkt. Met 10 minuten zuivere speeltijd (of korter als een ploeg 21 of meer punten heeft gescoord) en scores buiten de cirkel die 2 punten opleveren, regeert het intuïtieve spel. En laat dat nu net zijn waar De Jong zo begenadigd in is. Nog geen minuut heeft hij nodig om de Utrechtse gladiatorenkooi in schreeuwen uit te doen barsten. Het eerste de beste vrije pad wat hij richting basket ziet, grijpt hij aan voor een monsterdunk. De Jong ramt de bal in de basket. Krap een kwartier later is hij het zelf die met kenmerkende schijn- en draaibewegingen de score op een beslissende 21 punten brengt. Na één potje op de World Tour is het al duidelijk. Het Nederlandse 3x3-basketbal heeft er in de jacht op een olympische medaille een ster bij gekregen.||https://www.volkskrant.nl/sport/met-slangenmens-worthy-de-jong-openen-de-nederlandse-3x3-basketballers-de-jacht-op-een-olympische-medaille~b2bf0b05/
2022-09-25||Pianist Tord Gustavsen serveert een wat flauwe combo van klassieke muziek en Scandinavische folk ★★★☆☆||De Noorse pianist Tord Gustavsen is voor maar liefst vijf optredens in Nederland en speelde zaterdag met zijn trio in een uitverkocht Amsterdams Bimhuis. Hij mag dan ook worden gerekend tot een van de boegbeelden van de Scandinavische jazz en staat symbool voor het verstilde, elegante geluid van het ECM-platenlabel waarop hij onlangs zijn vijfde trio-album uitbracht. Opening is opnieuw een mooi, contemplatief album waarop Gustavsen, net als in het Bimhuis, begeleid wordt door Steinar Raknes op contrabas en Jarle Vespestad op drums. Wat Gustavsen goed kan, is het combineren van elementen uit de klassieke muziek met Scandinavische folk en vleugjes elektronische muziek. In het Bimhuis werd dit allemaal net iets te veel benadrukt door het trio in een rookwolk te laten beginnen, opgeluisterd door als een windbriesje klinkende elektronica. Gustavsens lichte toetsaanrakingen betoverden echter al meteen in wat hij zelf een van Bach geleend mantra noemde, dat overging in een Zweeds volkswijsje. Hij zou het combineren van diverse genres en stijlvormen anderhalf uur lang verder knap voortzetten, maar op een gegeven moment leek het toch een trucje te worden. Dan weet je dat er na een stukje mijmerjazz een olijke melodie volgt, en dan blijkt de zorgvuldige opbouw van zijn laatste album Opening te worden ingeruild voor iets te behaagziek spel. Zo was de melodieuze fluittoon die Raknes zittend op de grond elektronisch opwekte wat potsierlijk en ontbrak het in Ritual net aan dat beetje dreiging die de plaatversie zo spannend maakt. Gustavsen zelf leek ook niet heel erg in zijn element. Hij mopperde wat over de verkrijgbaarheid van zijn cd’s en had al snel geen zin meer in inleidende praatjes. Er werd bij vlagen prachtig gespeeld, maar echt losgaan deed het trio niet.||https://www.volkskrant.nl/cultuur-media/pianist-tord-gustavsen-serveert-een-wat-flauwe-combo-van-klassieke-muziek-en-scandinavische-folk~b3b9f8f2/
2022-09-25||Intercity bij Weert ontspoorde waarschijnlijk door dwarsliggende spoorstaaf, treinverkeer hervat||De intercity ontspoorde rond 00.00 uur bij de Wessemerdijk ter hoogte van het dorp Leveroy. Op beelden die rondgaan op internet is volgens de woordvoerder van spoorbeheerder Prorail een los stuk spoorstaaf te zien dat tussen de sporen ligt. Het betreft volgens de zegsvrouw niet een stuk rails, maar wat de spoorstaaf dan wel precies voor voorwerp is, kon ze niet zeggen. Hoe de spoorstaaf op de rails terecht is gekomen, is nog onduidelijk, meldt de woordvoerder. De landelijke eenheid van de politie doet technisch onderzoek naar de oorzaak van de ontsporing. Veel van de passagiers waren jongeren die de kermis in Weert hadden bezocht. Geen van de inzittenden raakte gewond. Volgens de NS zijn de reizigers met een vervangende trein naar Roermond gebracht. De ontspoorde trein is zondagmiddag weer op het spoor gezet, ook wel hersporen genoemd, en kon zelfstandig wegrijden. Het spoor zelf is beschadigd geraakt, maar niet dusdanig dat er geen treinverkeer veilig overheen kan rijden. Die schade wordt op een later moment hersteld. De NS laat weten dat het spoor weer is vrijgegeven en er rond 14.30 uur weer kon worden gereden tussen Weert en Roermond. ‘We verwachten dat de dienstregeling daar redelijk snel weer op gang komt.’ Door de ontspoorde trein strandde ook de trein in de tegenovergestelde richting, meldt de NS. Aan boord van die trein zaten vijftien passagiers. Zij zijn per bus naar Eindhoven gebracht.||https://www.volkskrant.nl/nieuws-achtergrond/intercity-bij-weert-ontspoorde-waarschijnlijk-door-dwarsliggende-spoorstaaf-treinverkeer-hervat~b34132bd/
2022-09-25||Federer vulde nog een tiebreak vol tranen, de pijn van het onomkeerbare afscheid||De lancering van Raket Van Vleuten door haarzelf, bij de samensmelting van twee groepen, vanuit de lucht gefilmd, was het mooist. Alsof Annemiek van Vleuten aan een onzichtbaar touw om haar middel hing, voortgesleept door een motor, en de anderen als mieren naar de finish kropen. Steeds in het zadel blijven, vanwege haar gebroken elleboog. De hel voelen en naar de hemel fietsen. Ze sprak haar verbazing uit over de wereldtitel, omdat ze niets verwachtte en tegen vrienden had gezegd lekker in bed te blijven, vanwege het tijdsverschil met Australië. De sportvrouw van het jaar, of is dat toch Irene Schouten, of Femke Bol? Het houdt niet op, met de verheffing van de sportende vrouw van Nederland. Maar toch: de zege van Van Vleuten deed me minder dan het festijn van een paar uur eerder, rond het afscheid van tennisser Roger Federer in Londen, bij de Laver Cup. Zo lang niet gezien, zulke tv, met deze sportmannen, verbonden in vriendschap en emotie. Alleen thuis voor de tv, ’s nachts, als de sterren blinken door de ruiten en je niet verdacht bent op zo’n uitbarsting. Als je ontwapend bent, ook door het besef van vergankelijkheid. En dan stroomt het opeens, nadat het ging stromen bij Federer. Maar alvorens in het tranendal te belanden, is daar de beklimming. Hoe de Amerikanen Tiafoe en Sock denken: Nadal en Federer samen in het dubbelspel, mooie stunt, maar wij gaan gewoon winnen. Hoe Nadal dat best vervelend vindt en Federer minder. Hij lacht tussen de games door en praat met de rest van het sterrenensemble op de Europese bank. Hij plukt elke resterende minuut. Hij holt elke seconde uit, koestert elke tel, als een tweede service die niet uit mag. En dan zitten al die mannen van Team Europa bij elkaar, als het afgelopen is. De zaal juicht, klapt en huilt. Kinderen en mevrouw Federer, zijn ouders. Tsitsipas in tranen. Nadal natuurlijk. Federer wipt tijdens het laatste interview van het ene been op het andere, als een dans om zijn emotie te beteugelen. Lukt niet. Kan niet. Hoeft niet. Hij knapt bijna uit elkaar van genot, gemengd met de pijn van het onomkeerbare afscheid. ‘Ik zou het zo weer allemaal overdoen.’ Mede daarom was hij zo groot, omdat je aan zijn manier van sporten zag dat tennis meer was dan een manier om aan de kost te komen. Intussen vraagt interviewer Jim Courier door zoals hij vroeger tenniste, als ingehuurde tranentrekker. Nooit opgeven. Federer vult nog een tiebreak met tranen als hij over zijn familie spreekt. Een van de mooiste songs van de band Elbow vult de zaal, One Day Like This, want dat kunnen Engelsen wel, goede liedjes draaien op het juiste moment. Federer en Nadal zitten naast elkaar, hun handen verstrengeld. Tienjarige jongens zouden het niet meer stoer vinden, maar deze mannen op leeftijd hebben geen scherm meer nodig voor hun gevoelens. Onthoud dat beeld mensen, van die handen. Daar draait het om. Niet alleen in de sport.||https://www.volkskrant.nl/sport/federer-vulde-nog-een-tiebreak-vol-tranen-de-pijn-van-het-onomkeerbare-afscheid~bf2aebde/
2022-09-25||Het Nederlands Dans Theater weet de ideeën van Jiri Kylián fraai in motoriek te vangen ★★★★☆||In het oeuvre van Jiri Kylián (Praag, 1947) bubbelt altijd ergens wel een bel waanzin onder de fraai ogende oppervlakte. Zorgvuldig getimed zet de meesterchoreograaf soms even een ventiel open. Grom, daar klinkt leeuwengebrul en spert een mond zich wagenwijd open. Plop, daar vertrapt iemand een berg plastic bubbeltjes. En zoef, daar begint het achtergordijn van zilverkleurige guirlandes woest te zwiepen, of dalen midden in een choreografie toneeldoeken naar beneden, tot ze teder worden opgevangen door dansershanden. Dan sluit Kylián de luchtklep weer en schieten de dansers energiek over het podium, schuiven ze in muzikale formaties langs elkaar heen en balanceren ze op elkaars ruggen, met benen en armen gevouwen in sierlijke poses. Totdat hun lichamen weer vervaarlijk overhellen en ze op handen en voeten dierlijk verder paraderen, náást een ander grijpen of geruisloos in de verte verdwijnen. Fraai hoe de nieuwe generatie topdansers van Nederlands Dans Theater, die Kylián nooit als artistiek leider (1975-1999) of huischoreograaf (tot 2009) heeft meegemaakt, exact weet hoe ze zijn hints naar de kwetsbaarheid van de mens in motoriek moeten vangen, zonder expliciet te worden. Kylián verwijst nooit concreet naar gekte, ziekte of drama. Hij koestert het mysterie. Zelf citeert hij tijdens Tar and Feathers (2006), de openingschoreografie van Celebrating an Evening with Jiri Kylián!, op band uit What Is the Word, het laatste gedicht van Samuel Beckett. De Ierse auteur verwoordde hierin, op zijn sterfbed, het onvermogen jezelf uit te drukken in woorden. Iets vergelijkbaars doet Kylián in zijn bewegingstaal. Ongrijpbare emoties rillen als een herfstbries door de oersterke, jeugdige danserslijven: vederlicht en toch ontroerend zwaar. Met dit drieluik van reprises – naast het schurende Tar and Feathers ook het onheilspellende Gods and Dogs (2008) en het heilzame Bella Figura (1995) – onderstreept het Haagse gezelschap Kyliáns 75ste verjaardag en het feit dat zijn oeuvre weer ruimhartig op het NDT-programma staat. Dat is in het vorige decennium anders geweest, mede op verzoek van de grootmeester zelf, om stagnatie te voorkomen en zijn ‘Kylián Company’ tot vernieuwing te dwingen. Vernieuwend is dit eerste seizoensprogramma niet, daarvoor is het wachten op de zeven premières die NDT1 en NDT2 dit seizoen beloven. De drie Kylián-werken liggen qua sfeer ook sterk in elkaars verlengde. Maar dat de choreograaf een gouden hand heeft in het ontluchten van de menselijke ziel, blijkt weer uit dit sterk vertolkte drieluik. Bovendien onderschrijven verrassende accenten in het toneelbeeld, zoals een vleugel op metershoge spinnenpoten en een videobeeld van een schuimbekkende herdershond, Kyliáns scherpe oog voor het totaalplaatje, ontwikkeld tijdens zijn roemruchte jaren in het speciaal voor dans ontworpen Lucent Danstheater (1987-2015). Volgende week verschijnt in Den Haag Stages of a Theatre, Kyliáns in eigen beheer gemaakte, filmische ode aan de creatieve betekenis van het door Rem Koolhaas ontworpen en door Carel Birnie gerealiseerde theater. Daaruit blijkt hoe zeer Kylián treurt om de afbraak van dit legendarische danstheater en met welke gemengde gevoelens hij kijkt naar het nieuwe immense cultuurgebouw Amare, waar Celebrating an Evening with Jiri Kylián! in première ging.||https://www.volkskrant.nl/cultuur-media/het-nederlands-dans-theater-weet-de-ideeen-van-jiri-kylian-fraai-in-motoriek-te-vangen~be787eb9/
2022-09-25||De opera Lakmé is exotisch, verwarrend en oogverblindend ★★★★☆||De bebrilde man met een kromme rug is onmiddellijk herkenbaar. Mahatma Gandhi bedient zijn draagbare spinnewiel, een symbool van verzet en een onafhankelijk India. Bij de Koninklijke Waalse Opera in Luik spint hij echter geen garen voor zijn zelfgemaakte kleding, maar een herinnering uit zijn jeugd, het desastreuze liefdesverhaal van een Hindoestaanse priesteres en een Engelse officier. Met deze toevoeging plaatst regisseur Davide Garattini Raimondi de opera Lakmé in een bredere cultuurhistorische context. Verder tornt hij amper aan het stuk. Zonder te vervallen in hersenloos realisme, portretteert hij het 19de-eeuwse India zoals beschreven in het libretto en de oosters getinte muziek – exotisch, verwarrend en, dankzij de spectaculaire decors en kostuums, oogverblindend. Lakmé, bekend van het bloemenduet dat zo vaak in films en reclames wordt ingezet, is de enige opera van Léo Delibes die aan de vergetelheid is ontsnapt. Toch wordt het vanwege de veeleisende titelpartij niet vaak opgevoerd. De Belgische Jodie Devos heeft de vereiste wendbare coloratuursopraanstem en hemelhoge noten. Haar parelende solo’s met de verlokkelijke harpbegeleiding stralen mysterie uit. Tegelijkertijd is haar Lakmé geen afstandelijke godin, maar een vrouw vol hartstocht. Je zou willen dat, net als de harp, de strijkers en houtblazers bevalliger om de zanglijnen zouden kronkelen. Onder leiding van dirigent Frédéric Chaslin klinken lyrische momenten soms wat routineus. Bij het plukken van de lotusbloemen tijdens het bloemenduet, bijvoorbeeld, zou het orkest meer kunnen meedeinen met Devos en de ronde mezzostem van Marion Lebégue, die haar dienares Mallika vertolkt. Lakmé ontmoet Gérald en ze worden terstond verliefd. Hij vergeet zijn Britse verloofde, zij haalt de woede van haar vader Nilakantha op de hals. De tenor Philippe Talbot is een sympathieke Gérald, maar hij mist kracht in de extatische liefdesduetten en moet soms zijn aangename stem forceren. Vocaal imposant is de kille Nilakantha van bariton Lionel Lhote. Als Lakmé de verpersoonlijking is van India, onweerstaanbaar voor de bezetter, staat Nilakantha voor het door Gandhi afgezworen geweld. Geprojecteerde citaten van de spirituele leider maken dit duidelijk. ‘Het is niet nodig het licht van de ander te doven om ons eigen licht te laten schijnen.’ En: ‘Angst is vergeeflijk, maar lafheid niet.’ Het gezelschap blinkt uit in de vlot gedirigeerde koorscènes. De indrukwekkendste speelt zich af in een drukke bazaar, een bedwelmende melange van felgekleurde stoffen, fruit en specerijen. Verrassend is de schaduwdans op de balletmuziek (een verplicht onderdeel in veel Franse opera’s). In een symmetrische choreografie vechten Indiase rebellen tegen Britse soldaten met bajonetten achter een gaasdoek met daarop de Union Jack. Vervolgens dwingt Nilakantha Lakmé om met haar zang haar geliefde naar haar toe te lokken, zodat hij weet wie hij moet doden. Devos’ zuivere stem zweeft, duikelt en rinkelt als een zilveren bel in de zogeheten klokjesaria. Terwijl ze zingt over een vrouw uit de paria-kaste die de god Vishnu verblindt met haar schoonheid, krimpt ze ineen van angst in de dreigende nabijheid van Nilakantha. Gérald trapt erin. Tijdens nog een schitterend tafereel, een religieuze optocht, steekt Nilakantha de Engelsman met een mes, maar verwondt hem slechts. Lakmé denkt aan samen voor altijd, maar Gérald wordt door opgewekte militaire fluiten en trommels uit zijn liefdesdroom wakker geschud. Als zij beseft dat hij zijn land boven haar verkiest, bijt Lakmé in een giftige bloem. Volgens de tekst speelt de slotakte zich af in een bos, maar hier wordt deze verplaatst naar een Britse club. Zodoende sterft Lakmé onder de afkeurende blik van Koningin Victoria, keizerin van India, wier schilderij aan de muur hangt – en rake metafoor voor de verwoestende gevolgen van kolonisatie. Met deze fotogenieke Lakmé bewijst Luik dat een operaklassieker thematisch relevant kan zijn zonder ontdaan te worden van zijn oorspronkelijke charmes.||https://www.volkskrant.nl/cultuur-media/de-opera-lakme-is-exotisch-verwarrend-en-oogverblindend~bd237596/
2022-09-25||Jazzgrootheid Pharoah Sanders (1940-2022) was een van de grondleggers van de spirituele jazz ||Toen Pharoah Sanders, een van de grondleggers van de spirituele jazz, die zaterdag in Los Angeles op 81-jarige leeftijd overleed, vijf jaar geleden optrad tijdens het Le Guess Who?-festival was de Grote Zaal van het Utrechtse TivoliVredenburg zo vol dat de deuren dicht gingen. De tenorsaxofonist schuifelde wat op het podium, ging er tussen zijn magnifieke solo’s door even bij zitten en leek zichtbaar ontroerd door het enorme applaus dat hij kreeg. 77 jaar oud was hij toen en al veel te zien geweest op de Nederlandse podia, maar deze avond leek hij iets extra’s te geven. Zijn fraaie toon klonk dieper dan ooit en natuurlijk besloot hij met wat zijn bekendste nummer was, The Creator Has a Masterplan. Oorspronkelijk een nummer van 33 minuten, in 1969 over twee plaatkanten verspreid op Karma, wellicht zijn beroemdste album. Destijds werd het mantra gezongen door Leon Thomas, maar Sanders bracht de regels over het meesterplan van de Schepper al jaren zelf, en in Utrecht kwamen ze harder binnen dan ooit, leek het. Nu heeft de Schepper als onderdeel van zijn plan Sanders van het ondermaanse leven weggehaald. Wellicht om hem te doen plaatsnemen tussen Sun Ra, die de in 1940 als Farrell Sanders geboren muzikant de naam Pharoah gaf, en John Coltrane, die hem in 1965 opnam in zijn band, en freejazzpionier Albert Ayler, die zichzelf als Heilige Geest beschouwde in de Drie-eenheid die volgens Ayler verder bestond uit Vader John Coltrane en Zoon Pharoah Sanders. Sanders heeft nooit helemaal begrepen waarom Coltrane hem in 1965 tot zijn band uitnodigde. ‘Ik denk niet dat hij mij of een andere saxofonist nodig had’, zei hij in 2020 tegen The New Yorker. Maar samen zouden tot aan Coltranes dood het fundament leggen voor wat de hoogtijdagen van de spirituele freejazz waren. Sanders speelde behalve in de liveband van Coltrane ook mee op baanbrekende albums als Ascension en Meditations (beide uit 1965). Na Coltranes dood in 1967 zocht hij met diens weduwe Alice verder naar het hogere. Ook was hij inmiddels zelf door het Impulse-label getekend. Hij integreerde op platen als Tauhid (1966), Karma (1969) en Thembi (1971) oosterse en Afrikaanse elementen. Zijn rauwe, lang aangehouden splijtende sopraan- en tenorsaxnoten domineerden ook later werk dat op labels als Theresa en Timeless verscheen. Daarop liet Sanders zijn begeleiders ook stevig grooven, zoals op het in de jaren negentig tot jazzdanceklassieker uitgegroeide You Got To Have Freedom (1980). Zelf luisterde hij voor inspiratie het liefst naar golvend water, langsrazende treinen en opstijgende vliegtuigen; zijn muziek reikte verder dan de jazzgrenzen. Zo vroeg de Britse danceproducer Sam Shepherd (Floating Points) hem om samen met het London Symphony Orchestra een album op te nemen. Het werd zijn zwanenzang. Op dit bloedstollend mooie, even minimalistische als meeslepende Promises (2021) speelt Sanders nog één keer bevlogen als in zijn beste dagen. Daar kan hij daarboven mee aankomen.||https://www.volkskrant.nl/cultuur-media/jazzgrootheid-pharoah-sanders-1940-2022-was-een-van-de-grondleggers-van-de-spirituele-jazz~b5c4fde0/
2022-09-25||Lezersbrieven: Koop een geruimd pluimveebedrijf ook gelijk uit ||Toen ik onlangs het uitstekende tv-programma Nederland is vol over dieren had gezien (aflevering 2), vernam ik tegelijkertijd in het nieuws het grote aantal slachtoffers door het vogelgriepvirus H5N1 in Groningen en Overijssel. Nederland heeft circa 100 miljoen pluimveedieren en daarvan zijn er nu, sinds oktober 2021, volgens de rijksoverheid ruim 4,5 miljoen vanwege het virus gedood. En het einde is nog niet in zicht. Als je de stikstofuitscheiding van de pluimveesector in acht neemt, volgens het CBS meer dan 50 miljoen kilo per jaar, kan de overheid dan niet alvast beginnen met de noodzakelijke reductie van die veestapel door elk door vogelgriep getroffen bedrijf verplicht uit te kopen? Want alle gedode dieren worden anders weer vervangen. Bij de nertsenhouderij is het vanwege het covid-19-virus ook gelukt.André van den Berg, Hengelo Monumenten mogen geen zonnepanelen op het dak. Een lekker vuurtje stoken mag natuurlijk ook niet in een kasteel. Afgezien van het feit dat dat ook niet bepaald klimaatneutraal is. Maar: zonnepanelen hoeven toch niet per se op het dák. Offer de moestuin van zoiets als Landgoed Haarzuilens op en leg een privé solarparkje aan. Nuttig doel voor een nationale loterij. De rode kool groeit zo weer terug als er een betere oplossing uitgevonden is.Elly van den Boom, Den Haag Schot in de roos, het artikel ‘Geef de eilanden zetels’ van Sheila Sitalsing. Wie ooit in ‘de West’ is geweest moet dit allemaal bekend voorkomen, niettemin is het goed dat het weer eens naar voren wordt gehaald. De desinteresse voor en het gebrek aan kennis over de Antillen zijn stuitend. Evenals het gemis aan actieve herinnering over wat er zich in het verleden allemaal heeft voorgedaan. Het is net als met Groningen: het speelde niet zo in Den Haag. De aanbevelingen die de geïnterviewden Oostindie en Veenendaal doen, zouden een eerste actie moeten zijn. Doe er je voordeel mee, volksvertegenwoordigers, om te beginnen met drie zetels in de Tweede Kamer voor de Antillen. Hopelijk slijt daarmee het wederzijdse onbegrip. De West is zo bijzonder, daar moet je vol echte bekommernis mee omgaan.Vic Wendel, Roosendaal Dank voor de bespreking van het boek over Etty Hillesum. Vooral nu fascisme weer gepromoot wordt, kunnen we niet genoeg stilstaan bij de gevolgen ervan. Wat me al jaren opvalt, is dat het oorlogsdagboek van dichteres Hanny Michaelis veel minder bekend is. Zeer ten onrechte, want het is een aangrijpend werk, van een jonge vrouw die haar leeftijd qua moreel inzicht en schrijverschap ver vooruit was. Anne Frank, Etty Hillesum, Hanny Michaelis: de Grote Drie. Bespreekt u Hanny Michaelis’ oorlogsdagboek ook weer eens? Het is nodig.René Dijkgraaf, Harderwijk Rusland mobiliseert. We zien op tv veel Russen protesteren en vertrekken (‘vluchten’) naar een buitenland. Gaan we deze vluchtelingen ophalen zonder dat dit illegale mensenhandel is? Zijn deze Russen welkom voor opvang in onze regio, evenals de Oekraïense vluchtelingen? Krijgen de Russen dan dezelfde faciliteiten als de Oekraïners? Er zijn nu 78.420 Oekraïners opgevangen in Nederland. De Russische bevolking is 3,2 maal zo groot. Nog een vraag: gaan we dan door vluchtelingen uit andere landen als tweederangs vluchtelingen te beschouwen die van grasveld naar tent naar boot naar azc worden verplaatst, en één tot drie jaar moeten wachten op een besluit en op recht op werk?Roelof Heyser, vrijwilliger inburgering, Almere Een enkele vliegticket voor een vluchtende Rus naar Dubai kost hem maar liefst 17.000 euro. Naar Armenië en Belgrado 10.000 dollar. Vliegtuigmaatschappijen opereren klaarblijkelijk niet anders dan de eerste de beste mensenhandelaar. Graag een lijstje van deze maatschappijen. Gewoon, om te onthouden.Richard Koopman, Oss||https://www.volkskrant.nl/columns-opinie/lezersbrieven-koop-een-geruimd-pluimveebedrijf-ook-gelijk-uit~b6356dc5/
2022-09-25||‘Zuur’ is een uitstekend pepmiddel om alles wat vet is doorvreetbaar te maken. Dus waarom citroen niet?||In het chipsschap, permanent boeiend slagveld van doorvreetwetenschap en smaakmarketing, zijn ineens de citroen en limoen in opmars. Voorheen was deze smaak voorbehouden aan parmantig verpakte Zuid-Europese merken in de dubbele-prijscategorie, maar nu heeft Lays (net als PepsiCo-concerngenoot Duyvis) een ‘Strong’-lijn met chilli (dubbel l) en lime, en het Belgische ReBel (Ekoplaza) citroen-chilismaak. Zoals we van azijnsmaken salt & vinegar, ketchup, joppie, pickle en patatje-mayo* weten is ‘zuur’ een uitstekend functionerend pepmiddel om alles wat vet is doorvreetbaar te maken. Dus waarom citroen niet? Hollandaisesaus (boter + ei + citroen = omg) bestaat tenslotte ook (en is volgens Hiske Versprille het lekkerste wat er bestaat), en die wordt vaak op smaak gebracht met cayennepeper. Dus: inkoppertje. Lays Max Strong Chilli Lime: sterk (een zesenhalfje). ReBel Chili Citroen: nog veel sterker, alsof je steeds opnieuw je vinger over de bodem van de zak haalt. * Oh ja, beste Lays, hierbij nog een gratis idee voor een nieuwe Iconic Local Flavour: Kaasblokje Met Zilveruitje Aan Een Cocktailprikkertje. Cijfer: 8||https://www.volkskrant.nl/beter-leven/zuur-is-een-uitstekend-pepmiddel-om-alles-wat-vet-is-doorvreetbaar-te-maken-dus-waarom-citroen-niet~bcd5cbab/
2022-09-25||Ik wilde de arme, nerveuze jongen met een grapje op zijn gemak stellen. Nu had ik hem bedreigd||Een collega en ik hadden afgesproken voor een lunch in het café met een beroerde akoestiek. We zaten al een tijdje, maar waren nog niet opgemerkt door de bediening. Mijn collega vroeg een jongen die op weg leek te zijn naar een andere tafel of we wat konden bestellen. Hij liep weifelend naar ons toe, alsof hij hier eigenlijk helemaal niet werkte. Dat bleek, nadat we bij hem besteld hadden, deels te kloppen. ‘Het is vandaag mijn eerste dag’, zei de jongen. Hij had het gezicht van een engel. ‘Dus als er iets fout gaat, dan…’ ‘Dan is dat geen enkel punt’, ‘dan weten we dat’, of ‘dan zullen we niet zeuren’. Allemaal dingen die had ik kunnen zeggen. Maar ik moest natuurlijk weer de lolbroek uithangen. ‘Dan slaan we je in elkaar’, zei ik. Het glipte eruit; het mechanisme dat dit soort botte, ongepaste uitingen ertussenuit moet filteren werkte even niet. Ik wilde de arme, nerveuze jongen met een grapje op zijn gemak stellen. Nu had ik hem bedreigd. Dit gebeurt er dus als goede bedoelingen in aanraking komen met pure tactloosheid. Ik weet niet of hij het had gehoord, want de akoestiek. Maar toen hij weg was keek mijn collega me aan zoals je iemand aankijkt die net een puppy heeft laten verdrinken. Alsof ik het niet had moeten weten. Alsof ik niet jarenlang gedienstig heb gebuffeld in cafés, restaurants en strandtenten. Alsof ik daar niet heb geleerd hoe fijn het is als mensen gewoon een beetje aardig tegen je doen. En alsof ik niet vaak genoeg zoals hij zo op een eerste dag heb gestaan. Onbekend met de tafelnummers, met het kassasysteem, met je nieuwe collega’s. Bang om het te verneuken, hopen dat de dag snel voorbij is. Alleen. Ik wilde opstaan, de jongen omhelzen en hem influisteren dat alles goed zou komen. Maar dat zou ongepast zijn en het alleen maar erger maken (‘Eerst zei hij dat hij me in elkaar ging slaan, daarna drong hij zich aan me op’). Ik nam me voor extra aardig te doen als hij weer bij onze tafel zou komen. Dat gebeurde pas weer toen we de rekening vroegen. Mijn collega gaf hem een royale fooi. Dankbaar lachend pakte de jongen de mobiele pin van tafel. Het zat erop. We hadden het volbracht. Het equilibrium was hersteld. ‘Bedankt hè’, zei ik zo hartelijk mogelijk, ‘fijne dag en succes nog verder.’ Hij knikte en lachte weer. ‘Jullie ook bedankt’, zei hij. En daarna: ‘Fijne avond.’ Onmiddellijk besefte hij zijn fout. ‘O nee’, corrigeerde hij zichzelf. ‘Fijne dag. Ik bedoelde: fijne dag.’ Maar het was al te laat. Nu moest hij er toch nog aan geloven.||https://www.volkskrant.nl/columns-opinie/ik-wilde-de-arme-nerveuze-jongen-met-een-grapje-op-zijn-gemak-stellen-nu-had-ik-hem-bedreigd~b33701c7/
2022-09-25||Mogelijk 50 doden bij protesten Iran, internet aan banden gelegd||De demonstranten kwamen om het leven tijdens confrontaties met politie en ordetroepen. Die proberen het protest, dat zaterdag opwelde in meer dan tachtig steden waaronder de hoofdstad Teheran, met harde hand de kop in te drukken. Volgens mensenrechtenorganisaties is in verschillende steden met scherp op de menigte geschoten. Het geweld brengt de volkswoede niet tot bedaren, integendeel. Dagelijks gaan er nieuwe beelden de wereld over van woedende menigten en vrouwen die publiekelijk hun hijab, de in de openbare ruimte verplichte hoofdbedekkende kleding, afrukken of verbranden. Op sociale media gaan beelden rond van vrouwen die hun haren afknippen en slogans scanderen als: ‘Vrouwen, leven, vrijheid.’ Inmiddels verschijnen ook berichten dat er in steeds meer delen van het land wordt geprotesteerd. Door de internetproblemen zijn die moeilijk te verifiëren. In de stad Oshnavieh in de provincie West-Azerbeidzjan zouden demonstranten militairen hebben teruggedrongen, maar volgens nieuwe berichten is het leger terug en vliegen er helikopters boven de stad. Ook elders lijkt de repressie door leger en politie harder te worden. In het hele land zouden al honderden, zo niet duizenden mensen zijn opgepakt. De demonstraties begonnen vorige week donderdag, toen bekend werd dat Mahsa Amini was overleden in een politiecel. De 22-jarige Koerdische was een paar dagen eerder in Teheran van de straat geplukt door de zedenpolitie omdat ze haar hijab niet of niet correct zou hebben gedragen. Ze zou daarop naar een ‘heropvoedingscentrum’ zijn gebracht. Volgens de politie is ze daar drie dagen later overleden nadat ze door een hartstilstand in coma was geraakt. Volgens activisten en mensenrechtenorganisaties is de dood van Amini het gevolg van toetakeling door de agenten. Ze zou in de politiebus een klap op haar hoofd hebben gekregen waarna ze in coma is geraakt. Tijdens de algemene vergadering van de VN in New York sprak Secretaris-Generaal António Guterres zijn zorgen uit over ‘de berichten over excessief geweld tegen vreedzame demonstranten’. Vanwege de gewelddadige reactie van het Iraanse regime op de protesten scherpten de Verenigde Staten donderdag de sancties tegen Iran verder aan. Zeven hooggeplaatste Iraniërs, onder wie de bazen van de zedenpolitie, de grondtroepen van het leger en de Basij-militanten, kunnen niet langer over hun eventuele bezittingen in de VS beschikken. In de marge van de VN-top drong de Nederlandse minister van Buitenlandse Zaken Wopke Hoekstra bij zijn Iraanse ambtgenoot Hossein Amir-Abdollahian aan op een gedegen onderzoek naar de doodsoorzaak van Mahsa Amini. Zo'n onderzoek komt er inmiddels, volgens de officiële kanalen van de Iraanse regering. Maar vrijdagavond kondigde de Iraanse minister van Binnenlandse Zaken, Ahmad Vahidi, ook aan het internet in zijn land aan banden te leggen ‘tot de rellen voorbij zijn’. De minister zei ermee te willen voorkomen dat mensen, opgehitst door sociale media, nog meer demonstraties zouden organiseren. Volgens de Amerikaanse internetwaakhond Netblocks zijn de internetblokkades de zwaarste sinds 2019, toen de autoriteiten een einde wilden maken aan landelijke demonstraties tegen de hoge benzineprijzen en het internet nagenoeg helemaal platlegden. Destijds maakte de politie gebruik van die communicatieve kaasstolp om de demonstranten te lijf te gaan met buitensporig geweld. Vrijdag gingen er in een aantal Iraanse steden ook inwoners, mannen met name, de straat op om juist steun te betuigen aan het regime van president Ebrahim Raisi. Ze demonstreerden vóór de hijab en tegen wat de Iraanse staatsmedia ‘protesten door samenzweerders’ noemen.||https://www.volkskrant.nl/nieuws-achtergrond/mogelijk-50-doden-bij-protesten-iran-internet-aan-banden-gelegd~bef10430/
2022-09-25||Opinie: Zelfs dolle houthakker Wilhelm maakte minder bomen kapot dan het RVB ||Het parkbos rond Huis Doorn is karakteristiek en fotogeniek; een geliefde trouwlocatie, en favoriet bij historisch getinte evenementen. Actrice Audrey Hepburn had er familie, de Duitse keizer vond er zijn toevlucht. Generaties groeiden op onder de boomkruinen. De Utrechtse Heuvelrug noemt zich ‘de streek die zichzelf is gebleven’ mede dankzij dit bos, dat een ex-bos zal worden als het lokale bestuur het Rijksvastgoedbedrijf (RVB) toestemming geeft voor zijn ‘masterplan’. Zo lang de beuken blijven, schenken ze koelte, schaduw en een weldaad voor de ogen aan wie ze bezoekt. Zonder hen zal maar weinig overblijven van deze majestueuze plek. Verzet tegen bomenkap noemt het RVB ‘sentimenten’ en daarbij gebruikt het behendig trendy woorden als vernieuwing, verjonging en diversiteit. 484 grote beukenbomen van 75 tot 200 jaar oud moeten gekapt worden om plaats te maken voor ‘droogtebestendige soorten’. Argument: beuken zullen niet meer bestand zijn tegen de droge toekomst. Een gelegenheidsargument dat geen hout snijdt, want zo werkt de natuur niet. De Utrechtse boswachter Joris Hellevoort schreef een boek over bomen. Bij het NOS Journaal zei hij het volgende: ‘Zie je deze zeshonderdjarige eik? Hij is zo oud doordat hij lange droogteperiodes en stormen kon overleven. De oude bomen die we nu hebben, staan voor uithoudingsvermogen zonder weerga en zijn dus biologisch zeer waardevol. Laten we zuinig op ze zijn.’ Als het klimaat verslechtert, sterven vele planten en dieren. Tegelijkertijd bewijzen andere, vaak van dezelfde soort, hun overlevingsbestendigheid. Zij vormen populaties die nieuwe omstandigheden aankunnen. Vissen leerden te leven op het land, woestijnratten leven onder ‘brandend’ zand, solitaire bomen blijven fier overeind in gortdroge vlaktes. Tibet had uitgestrekte bossen in een sinds eeuwen te droog en koud klimaat… tot de Chinezen ze kapten. Onderschat het RVB de veerkracht van de natuur? ‘Ze kunnen niet tegen de toekomstige droogte, dus we halen ze preventief neer.’ Minder beuken betekent een nog snellere verdroging en opwarming. Elke beuk is namelijk een levend waterreservoir dat zijn uiterste best zal doen om koel en vochtig te blijven. In Duitsland heeft men deze natuurlijke vochtregulatie begrepen. Waar drogere boomsoorten wegkwijnen, planten ze in beekdalen juist beuken aan. Het RVB wil het omgekeerde: beuken vervangen door ‘droogtebestendige’ aanplant. Zaailingen kunnen geen volgroeide bomen vervangen, het zijn sprietjes die veelal voortijdig sterven in het open veld waar ze worden neergepoot, in de zengende zon. Oude bomen overleven dat wél, maar niet de motorzaag. Bomen die een klimaatcrisis overleven zijn uit sterker hout gesneden dan hun gesneuvelde soortgenoten. Dus zaag ze niet om voor ze de kans kregen om dat te bewijzen. Het RVB schreef een plan vol paaiende woorden, met onder zijn mantel de motorzaag. Inmiddels veranderen wereldwijd patronen van regenbuien doordat de bossen ontbreken die hen geleiden op hun weg over de planeet. Toch wil het RVB in deze alarmerende tijden een vochtig, rijk oud loofbos onder het mom van ‘vernieuwing’ plat leggen. Het miljoenengeld voor ‘opschonen’ (kaalkap) is beter besteed aan een solide bewateringsplan. Huis Doorn is hiervoor ideaal gelegen, aan de voet van een heuvelrug waar vers kwelwater omlaag stroomt. Het RVB noemt sentimenten vanwege historische en monumentale waarden. Intussen groeit in de buitenwereld het besef dat massale kap in dit kostelijke landschap ook landelijk effect zal hebben: verdere ontgroening van wat nu al het meest bosarme land op het continent is. De Duitse keizer Wilhelm II, die van 1919 tot 1941 te Huis Doorn woonde, was een hobbyist-houtkapper die flink tekeerging met zijn bijl. Tot zijn personeel hem er beleefd op wees dat als hij zo doorging, hij vanaf de weg zichtbaar zou worden tijdens zijn dagelijkse wandelingen. Toen besloot de keizer het een tandje minder te doen. Het RVB kan daar nog een puntje aan zuigen. Misschien moet de familie van de keizer het landgoed weer kopen; aan de adel danken wij het immers dat Nederland respectabele kasteelbossen bezit. Niet aan het RVB.||https://www.volkskrant.nl/columns-opinie/opinie-zelfs-dolle-houthakker-wilhelm-maakte-minder-bomen-kapot-dan-het-rvb~b08df212/
2022-09-25||Ik heb nog nooit mee­gemaakt dat we met z’n tweeën acht bewoners hielpen. Het was eerder één op zes. Of één op tien||Ik ga op bezoek bij mevrouw Petterson (97). Als ik aan kom fietsen bij het verpleeghuis zie ik haar door het raam al zitten achter de orchideeën op de vensterbank. Het heeft geen zin om te zwaaien, want ze ziet me toch niet. Ze kijkt naar de tv. Als ik in de deuropening van haar kamer sta, ziet ze me nog steeds niet. Met haar ogen half gesloten zit ze naar de tv te kijken, maar ze kijkt niet echt: dit is haar sluimerstand. Het geluid van de tv staat keihard, mijn geklop op de deur heeft ze niet gehoord. ‘Mevrouw Petterson?’ Geen reactie. Nu is het de kunst om haar te laten weten dat ik er ben, zonder dat ze zich rot schrikt. Mislukt: plotseling kijkt ze op en er gaat een schok door haar hele lijf, ze stuitert in haar rolstoel. Een paar seconden kijkt ze me verbijsterd aan en dan ziet ze dat ik het ben. ‘Aaah!’, roept ze verrukt, en ze lacht. ‘Sorry dat ik u heb laten schrikken.’ ‘Dat geeft niet’, zegt ze. ‘Af en toe schrikken is goed voor mijn hart.’ We gaan naar buiten. Ik help mevrouw Petterson in haar jas. Sjaal om, hoedje op. ‘Hoe is uw dag?’, vraag ik. ‘Nog wat bijzonders?’ Mevrouw Petterson maakt niet veel mee. Ze wordt na het ontbijt in haar rolstoel voor de tv geparkeerd en blijft daar meestal de hele dag zitten. Dat is niet per se erg, want ze kijkt graag tv. Vandaag heeft ze wel wat meegemaakt, want het is vrijdag. ‘Ik heb gedoucht’, zegt ze. Vrijdag is mevrouw Pettersons douchedag. Ik heb haar weleens onder de douche geholpen, toen ik hier nog werkte. Het is een hele operatie. Je moet haar met een tillift uit bed takelen en in een speciale douchestoel laten zakken, en dan moet je die grote stoel door de kleine badkamer manoeuvreren. Je bent wel even bezig. In de ouderenzorg hebben we een probleem: door de vergrijzing wordt de zorgvraag de komende jaren groter, maar er mag geen zorgpersoneel bij, want dat is te duur. Dat staat in het Integraal Zorgakkoord en het is echt waar. Als je uitrekent hoeveel groter de zorgvraag wordt en hoeveel meer personeel je dan nodig hebt, kom je tot de conclusie dat de zorg onbetaalbaar dreigt te worden. Minister Helder (Langdurige Zorg en Sport) moet dus voor elkaar krijgen dat de zorg met minder personeel afkan. Deze zomer presenteerde de minister haar plannen. In een interview met Het Parool vertelde ze daarover dat de norm van twee zorgverleners op acht bewoners ‘een beetje’ wordt losgelaten. Maar ik heb in drie verschillende verpleeghuizen gewerkt en nog nooit meegemaakt dat we met z’n tweeën op acht bewoners stonden. Eerder één op zes, of, als er ook mensen woonden met een lichter zorgprofiel, één op tien. En als voorbeeld van een innovatieve oplossing die het personeel tijd kan besparen, noemde de minister de washandjes die op de intensive care worden gebruikt om mensen te wassen. Ouderen zitten er namelijk niet altijd op te wachten om gedoucht te worden. ‘Als je dan kan helpen met die washandjes, heb je tijd gewonnen en een tevreden cliënt.’ In de meeste verpleeghuizen wordt iedereen al gewassen met die washandjes. Verpleeghuisbewoners gaan één keer per week onder de douche. Wil je vandaag niet? Dan moet je een week wachten, want morgen is er geen tijd. Morgen is iemand anders zijn douchedag. De minister wil dat we minder bang zijn voor het moment dat we oud zijn en dingen niet meer kunnen. Misschien heeft ze met het interview een paar mensen kunnen geruststellen, misschien zijn er nu zelfs mensen die geloven dat verpleeghuisbewoners erop vooruitgaan. Maar als zorgmedewerker denk je: wat hangt ons in godsnaam boven het hoofd? In haar rolstoel rijd ik mevrouw Petterson door de achterdeur de tuin in. Het is net gestopt met regenen en nu schijnt de zon. Het glinstert in het gras en fonkelt tussen de bladeren: de hele tuin schittert. Mevrouw Petterson knippert verbaasd met haar ogen. ‘Heeft het gevroren?’ ‘Het heeft geregend.’ ‘O, ja. Natuurlijk. Als je binnen zit, weet je niet wat er buiten gebeurt’, zegt ze verontschuldigend. ‘Binnen heb je daar echt geen idee van.’ Thomas van der Meer is schrijver en werkt in een psychiatrische kliniek. Hij schrijft om de week een wisselcolumn met Arie Elshout. De namen in deze column zijn gefingeerd en sommige details zijn aangepast.||https://www.volkskrant.nl/columns-opinie/ik-heb-nog-nooit-mee-gemaakt-dat-we-met-z-n-tweeen-acht-bewoners-hielpen-het-was-eerder-een-op-zes-of-een-op-tien~b2539e7e/
2022-09-25||Italianen naar de stembus, maar zonder enthousiasme: ‘Geen van de partijen kreeg het plein helemaal vol’||‘Ik was vanochtend even op straat, maar toen was er niet veel aan de hand. Er stonden nog geen rijen, maar het was ook nog vroeg. De verwachting is trouwens dat de opkomst niet erg hoog zal zijn, 65 procent. Dat zou in vergelijking met andere landen niet dramatisch laag zijn, maar wel de laagste opkomst ooit voor Italië. ‘Veel Italianen zijn teleurgesteld in de politiek, vooral onder jongeren wordt een lage opkomst verwacht. Zij hebben het gevoel dat de politiek hen niet vertegenwoordigt, en dat het weinig over hun thema’s gaat. ‘Ik was donderdag bij de slotbijeenkomst van de rechtse partijen op het Piazza del Popolo in Rome. De volgende dag hield de centrumlinkse Partito Democratico daar ook haar slotbijeenkomst. Wat opviel is dat geen beide partijen het plein helemaal vol kreeg, de rechtse partijen wel iets meer dan de PD. En het Piazza del Popolo is ook nog een van de kleinere pleinen in Rome waar je zo’n bijeenkomst kan houden. Dat zegt dus wel iets over het enthousiasme voor deze verkiezingen.’ ‘Er wordt wel degelijk gepeild, maar die peilingen worden op gekke, verhulde manieren gepubliceerd. Als je daar naar kijkt, lijkt het erop dat de post-fascistische partij Fratelli d’Italia van Giorgia Meloni gaat winnen. Met hoe veel, dat zal moeten blijken. In de laatste gepubliceerde peilingen had die partij een kwart van de stemmen, maar het zou best meer dan dat kunnen worden. ‘Een andere partij waar ik op ga letten is de Vijfsterrenbeweging. Op basis van recente, niet-gepubliceerde peilingen zou die in de lift zitten. Dat betekent niet dat ze kans maakt om de grootste te worden, maar mogelijk doet ze het minder slecht dan verwacht. De Vijfsterrenbeweging is vooral populair in het zuiden, waar de opkomst vaak laag is. Dus een hoge opkomst daar zou kunnen helpen. ‘Op de uitslag zullen we trouwens nog even moeten wachten. De stembureaus gaan vanavond pas om 11 uur dicht, rond die tijd komt ook de eerste exitpoll. De eerste uitslagen komen in de loop van de nacht, maar morgen weten we pas in detail hoe er gestemd is.’ ‘Het staatshoofd, president Sergio Mattarella, spreekt na de uitslag alle partijleiders. Naar aanleiding van die gesprekken geeft hij iemand de opdracht om een regering te vormen. Als Meloni de verkiezingen ruim wint, kan hij eigenlijk niet anders dan haar de opdracht geven. ‘Dan wordt het interessant om te letten op de onderlinge verhoudingen in het rechtse kamp. Meloni zal willen regeren met Forza Italia van Silvio Berlusconi en de Lega van Matteo Salvini. Maar die partijen zijn het lang niet overal over eens, en de uitslag zal bepalen wie het meeste zijn zin krijgt. ‘Berlusconi kwam donderdag met opvallende uitspraken over de oorlog in Oekraïne. Hij praatte Russische propaganda na en stelde dat Rusland de Oekraïense regering wilde vervangen door ‘fatsoenlijke mensen’. Steun voor Oekraïne kan binnen rechts een splijtzwam worden, want zowel Berlusconi als Salvini stellen zich pro-Poetin op. Meloni is juist voor steun aan Oekraïne, en zal niet blij zijn geweest met het optreden van Berlusconi.’ ‘Die uitspraken vielen niet goed in Italië. Von der Leyen doelde op de uitholling van de democratische rechtsstaat, maar Salvini presenteert haar uitspraken als een dreigement aan Italiaanse kiezers die op een rechtse partij willen stemmen. Koren op de molen dus voor het rechtse blok, dat sowieso al vindt dat Brussel allerlei dingen aan Italië oplegt. ‘Zeker onder linkse kiezers zijn er trouwens wel zorgen over de gevolgen van een uiterst rechtse regering. Men vreest met name dat Italië op het gebied van lhbti-rechten, behandeling van minderheden en klimaat achteruit zal gaan. Maar opheffing van de democratie, zo’n vaart zien weinigen het lopen. Zij die daar wel bang voor zijn, kunnen geruststelling halen uit het feit dat de gemiddelde Italiaanse regering maar 14 maanden zit. Dat is weinig tijd om de democratie op te heffen.’||https://www.volkskrant.nl/nieuws-achtergrond/italianen-naar-de-stembus-maar-zonder-enthousiasme-geen-van-de-partijen-kreeg-het-plein-helemaal-vol~bdbdcea0/
2022-09-25||Lees hier het liveblog terug van zaterdag 24 en zondag 25 september||||https://www.volkskrant.nl/nieuws-achtergrond/lees-hier-het-liveblog-terug-van-zaterdag-24-en-zondag-25-september~b08d477f/
2022-09-25||Kipchoge loopt in Berlijn opnieuw wereldrecord op marathon||De vorige toptijd stond ook al op naam van Kipchoge, die in 2018 in Berlijn een tijd liep van 2.01.39. Het jaar daarop presteerde hij het om op een afgezet parcours in Wenen als eerste mens een marathon onder de 2 uur te lopen. Met hulp van een grote groep gangmakers kwam hij uit op 1.59.40. Die tijd werd niet erkend als wereldrecord. Kipchoge werd in Berlijn aanvankelijk begeleid door enkele zogenoemde hazen, maar liep vanaf kilometer 25 alleen. De marathonlegende had al wel een vermoeden dat het in Berlijn tot een toptijd zou komen. Na 15 kilometer lag hij zelfs op schema voor een tijd onder de 2 uur. ‘Ik denk wel dat ik een heel goede race kan lopen, en misschien wordt het wel mijn beste ooit, maar ik zal hier niet onder de 2 uur lopen’, voorspelde hij een week geleden. In Berlijn finishte zijn landgenoot Mark Korir als tweede in 2.05.58, de Ethiopiër Tadu Abate werd derde in 2.06.28. Kipchoge vertelde dat het plan was snel te starten. Halverwege liet hij een tussentijd van 59.51 noteren. Kort daarna moest hij alleen verder. ‘Na 38 kilometer wist ik zeker dat ik het record zou verbreken. De omstandigheden waren goed. Dit is een heel fijne wedstrijd. Ik was ook onder de indruk van de fans en hun aanmoedigingen.’ De Keniaan heeft nu vijftien van de zeventien marathons waarin hij aan de start stond, gewonnen. Daartoe behoren de olympische marathons van Rio (2016) en Tokio (2021). Hij heeft zijn zinnen gezet op nieuw olympisch succes in Parijs 2024. Daarmee zou hij de eerste atleet worden die drie keer de marathon wint op de Spelen. Kipchoge schreef in 2014 de marathon van Rotterdam op zijn naam en in 2021 won hij de speciale kwalificatiemarathon voor de Olympische Spelen van Tokio op vliegbasis Twente. Bij de vrouwen liep de Ethiopische atlete Tigist Assefa in Berlijn de op twee na beste tijd ooit op de marathon. De 28-jarige Assefa kwam na de traditionele 42,195 kilometer tot een tijd van 2.15.37. Slechts de Keniaanse Brigid Kosgei en de Britse Paula Radcliffe waren ooit sneller geweest. Kosgei zette het wereldrecord drie jaar geleden in Chicago op 2.14.04. Daarmee was ze ruim een minuut sneller dan de oude toptijd, die op naam stond van Radcliffe. Die liep in 2013 in Londen een tijd van 2.15.25. Assefa behoorde in Berlijn niet tot de favorieten. Ze dook bijna 20 minuten onder haar persoonlijk record, dat op 2.34.01 stond. De Keniaanse Rosemary Wanjiru werd tweede in 2.18.00, de Ethiopische Tigist Abayechew finishte als derde in 2.18.03.||https://www.volkskrant.nl/sport/kipchoge-loopt-in-berlijn-opnieuw-wereldrecord-op-marathon~b66e470b/
2022-09-25||Storm houdt huis in Canada, Trudeau zet het leger in: ‘Het wordt steeds erger’||De Canadese premier Justin Trudeau zegde vanwege de ernst van de situatie zijn reis naar Japan af, waar hij zondag de begrafenis van ex-premier Shinzo Abe zou bijwonen. ‘Het wordt steeds erger’, zei Trudeau. ‘We krijgen steeds zwaardere stormen te verduren, en dat gebeurt ook steeds vaker. Elke paar jaar hebben we nu wel een storm die we anders eens in de honderd jaar zouden hebben.’ Trudeau zei dat het leger opdracht had gekregen te helpen met opruimen. Storm Fiona beukte zaterdag met volle kracht op de kusten van New Foundland, Nova Scotia en Prince Edward Island. De combinatie van woeste golven, rukwinden die af en toe orkaankracht bereikten en heftige regen, sloeg met volle kracht in op kustplaatsen als Port Aux Basques, waar complete houten huizen door de golven werden meegesleurd. Zeker twintig huizen in Port Aux Basques zouden zijn verwoest. Voor het stadje werd de noodtoestand afgekondigd. ‘Hele straten zijn er niet meer’, zei een verbijsterde journalist, René J. Roy, tegen de Canadese omroep CBC. In het hele kustgebied werden daken van huizen afgerukt en bomen ontworteld. Overstromingen leidden tot kortsluiting en brand. In het hele gebied knapten stroomkabels, zodat meer dan een half miljoen huishoudens zonder elektriciteit kwamen te zitten. Toen Fiona de Canadese Atlantische kust bereikte, was de storm al afgezwakt. In het begin van de week trok hij nog als een volwassen orkaan over het Caribisch gebied. In Puerto Rico werd de stroom volledig uitgeschakeld. De Amerikaanse president Biden riep de noodtoestand uit voor het bij de VS behorende eiland. In de Caribische regio kwamen zeker vijf mensen om. Zaterdag was Fiona afgezwakt tot de kracht van een fikse storm, wat genoeg was om in Canada voor een ravage te zorgen. Zondag zwakte de storm verder af en verplaatste zich naar open water in het noorden, waar hij geen schade meer aanrichtte. Stormen houden ook huis aan de andere kant van het Amerikaanse continent. Japan werd afgelopen week getroffen door de orkanen Nanmadol en Talas, en zondag zetten de Filipijnen zich schrap voor de komst van ‘superorkaan’ Noru. De orkaan (die in de Filipijnen Karding wordt genoemd) nam zondagochtend plotseling in hevigheid toe en zal tot en met maandag over het hoofdeiland Quezon trekken, waar de opperste staat van paraatheid is uitgeroepen.||https://www.volkskrant.nl/nieuws-achtergrond/storm-houdt-huis-in-canada-trudeau-zet-het-leger-in-het-wordt-steeds-erger~bbf07694/
2022-09-25||Belg Remco Evenepoel (22) wint WK wielrennen, Van der Poel geeft op na arrestatie en nacht op politiebureau||De 22-jarige winnaar van de Ronde van Spanje twee weken geleden, voerde het tactische plan van de sterke Belgische ploeg nauwgezet uit. Een plan dat hem of Wout van Aert wereldkampioen had moeten maken. Het werd Evenepoel die een klein jaar met de regenboogtrui mag rondrijden. ‘We hebben echt als team gereden’, zei de nieuwe wereldkampioen na zes uur en een kwartier koersen over 270 kilometer en ruim 4000 hoogtemeters. ‘Het maakte niet uit wie, maar een Belg moest wereldkampioen worden, Wout of ik.’ De afspraak was dat Evenepoel na de gevreesde ‘kaap’ van 200 kilometer, altijd een breekpunt in de lange parcourswedstrijden die WK’s altijd zijn, een aanvalspoging zou doen. Zou die mislukken, dan zouden alle kaarten op Van Aert worden gezet die in een kopgroep voor de titel zou sprinten. ‘Vandaag heeft de vroege aanval het gered’, glunderde Evenepoel in het interview kort na zijn finish. Hij sloot op circa 70 kilometer van het einde aan bij een kopgroep van 25 man met sterke renners, maar waarvan Evenepoel de enige was van de favorieten voor de eindzege. Veel van zijn kopgroepgenoten hadden de voornaamste troef van hun land bijna twee minuten achter zich rijden in het peloton met alle andere favorieten. In dat peloton deed de Belgische ploeg afstoppend werk, terwijl vooraan Evenepoel met één renner, de Kazach Alexey Lutsenko, aan de greep van de aarzelende kopgroep was ontsnapt. ‘Als je met z’n tweeën bent, wil je eigenlijk zo lang mogelijk samenwerken’, legde Evenepoel uit, ‘maar ik voelde vrij snel dat ik sneller was dan Alexey en ik had geen tijd te verliezen.’ Op 25 kilometer van het einde legde hij zich in zijn van nature al aerodynamische houding op zijn fiets, begon een tijdrit en liet Lutsenko achter. Ruim nadat Evenepoel winnend over de streep was gekomen, als eerste Belgische wereldkampioen sinds Philippe Gilbert tien jaar geleden in Valkenburg won, kwam bijna 2,5 minuut later in de laatste kilometer alles weer bij elkaar en gingen circa 30 renners sprinten om de ereplaatsen. De Fransman Christophe Laporte van Jumbo-Visma won die sprint voor Michael Matthews die in eigen land het brons pakte. Zijn wereldkampioenschap is een uitroepteken achter een uiterst succesvol seizoen voor Evenepoel, die meteen nadat de voetballer pas op 17-jarige leeftijd begon met wielrennen als junior bijna elke wedstrijd won waaraan hij deelnam. In 2018 werd hij tweevoudig wereldkampioen bij de junioren. Hij won de tijdrit en de wegwedstrijd. ‘Maar die is niet te vergelijken met dit. Dit is zo zwaar en zoveel meer uur op de fiets, bovendien aan het eind van een lang seizoen.’ In de tijdrit vorige week zondag, bij de profs, werd Evenepoel derde en sprak van zijn beste tijdrit ooit. Hij won in april Luik-Bastenaken-Luik, in juli de Clásica San Sebastián en in september de Vuelta. ‘Na het winnen van een monument, een klassieker, een grote ronde en nu het wereldkampioenschap, heb ik dit jaar alles gedaan wat ik kon. Een beter seizoen zal ik denk ik nooit meer hebben. Wel jammer dat het volgende WK alweer in augustus is, waardoor ik veel korter dan normaal in de regenboogtrui mag rijden.’ De Nederlandse ploeg kwam er zondag niet aan te pas in Australië, waar de publieke belangstelling tegenviel in de ban als het land is van de ‘Footy-finale’ van het Australisch voetbal. Hoewel Nederlandse renners gedurende de wedstrijd zich bij tijd en wijle vooraan lieten zien, bleek in de einduitslag op de 25ste plaats de beste Nederlander te staan. Dat was Bauke Mollema die na zijn tegenvallende tijdrit ook al 25ste werd. De man waaromheen de Nederlandse ploeg was geselecteerd, Mathieu van der Poel, stapte al na 35 kilometer af. Daaraan lag een opmerkelijk, nachtelijk incident ten grondslag die de 27-jarige kopman zelfs in een politiecel deed belanden. Van der Poel was opgepakt op, volgens de Australische politie, verdenking van mishandeling van twee meisjes van 13 en 14 jaar. Een daarvan zou door toedoen van de Nederlandse renner een schaafwond hebben opgelopen. Van der Poel vertelde dat toen hij om 9 uur ’s avonds plaatselijke tijd probeerde te slapen, de meisjes lawaai maakten op de gang van zijn hotel, waarbij ze op deuren bonkten. Rond half elf werd het een boze Van der Poel te veel, zei hij, en ging hij verhaal halen. ‘Dat is een beetje geëscaleerd, ik was redelijk pissig en ze zijn geschrokken, maar ik heb ze niet vastgepakt.’ Het hotel belde de politie, die Van der Poel rond middernacht meenam. Om 4 uur ’s nachts was hij weer in het hotel en wist na 7 uur nog even te slapen. Met gebrek aan nachtrust en onder de indruk van wat Van der Poel ‘een ramp’ noemde, stapte hij gedesillusioneerd af op de plek waar zijn manager bij zijn ploeg Alpecin-Deceuninck, Christoph Roodhooft, stond en en werd hij schielijk weggeleid. Van der Poel wordt beschuldigd van agressie en bleek ‘s nachts vrij te zijn gelaten op voorwaarde dat hij dinsdag voor de rechtbank (Sutherland Local Court) verschijnt.||https://www.volkskrant.nl/nieuws-achtergrond/belg-remco-evenepoel-22-wint-wk-wielrennen-van-der-poel-geeft-op-na-arrestatie-en-nacht-op-politiebureau~bd434992/
2022-09-25||Dodental ramp met migrantenboot voor Syrische kust opgelopen naar 94 ||Eerder werd duidelijk dat reddingswerkers al 86 lichamen hadden geborgen. Zeker twintig mensen zijn gered en liggen in ziekenhuizen in Syrië. Mogelijk zaten er in totaal zo’n 120 tot 150 mensen op het vaartuig, vertelden overlevenden. Volgens plaatselijke media vertrok het schip dinsdagochtend vanuit Tripoli, niet ver van de Syrische grens, richting Cyprus. Volgens de VN waren er mensen van verschillende nationaliteiten aan boord, onder wie veel Syriërs, Libanezen en Palestijnen. Persbureau Reuters meldt dat het om het dodelijkste drama met een migrantenboot vanuit Libanon ooit gaat. De boot zou 45 kilometer noordelijker bij het Syrische eiland Arwad al gezonken zijn. Hoe dat kon gebeuren is niet duidelijk. De eerste lichamen en overlevenden werden opgepikt door Syrische vissers, die de autoriteiten in de Syrische haven Tartus alarmeerden. Libanon heeft recent een piek in de emigratie gezien als gevolg van een diepe economische crisis en bovendien is de afgelopen tien jaar een groot aantal Syrische vluchtelingen in het kleine Libanon neergestreken. Het aantal mensen dat Libanon over zee verliet of probeerde te verlaten, verdubbelde volgens de vluchtelingenorganisatie van de VN in 2021 bijna ten opzichte van 2020 en steeg in 2022 opnieuw met meer dan 70 procent in vergelijking met dezelfde periode vorig jaar.||https://www.volkskrant.nl/nieuws-achtergrond/dodental-ramp-met-migrantenboot-voor-syrische-kust-opgelopen-naar-94~bd21763b/
2022-09-25||Waarom stemmen Cubanen (die normaliter niets te kiezen hebben) vandaag over homorechten?||Als een meerderheid van de Cubanen ‘ja’ stemt in het referendum, maakt Cuba een grote sprong op het gebied van rechten voor homo’s en lesbiennes. Niet dat zij voortdurend expliciet worden genoemd in het wetsvoorstel, bestaande rechten voor mannen en vrouwen worden simpelweg uitgebreid. Zo is het huwelijk niet langer een contract tussen een man en een vrouw, maar een verbintenis tussen ‘twee personen’. De familie blijft de ‘kern van de samenleving’, maar het begrip familie krijgt een voor Cuba geheel nieuwe betekenis. ‘Families worden gevormd tussen familieleden, ongeacht de aard van hun relatie, en tussen echtgenoten en duurzame partners’, stelt de wet. Bovendien kunnen die nieuwe families, of die nu uit man en vrouw, mannen of vrouwen bestaan, kinderen adopteren. De wet introduceert ook de ‘solidaire zwangerschap’, oftewel het draagmoederschap. Vrouwen die dat willen - ‘enkel uit altruïstische motieven’ - kunnen een kind baren voor een stel of een individu dat daar niet toe in staat is. ‘Vanwege medische redenen of wanneer het een alleenstaande man of een mannenstel betreft’. In het verlengde hiervan staat de wet meerouderschap toe, waarbij een kind een derde ouder kan hebben. De uitkomst van het referendum is lastig te voorspellen. Het socialistische eiland kent geen onderzoeksbureaus die om de zoveel tijd de mening van het volk peilen. Doorgaans beslist de eenpartijstaat over nieuwe wetten. Die worden dan nog wel voorgelegd aan het parlement waarin de afgevaardigden van de Communistische Partij vervolgens unaniem voor stemmen. Omdat die almachtige staat volop campagne voert vóór de nieuwe wet, is de verwachting dat een meerderheid van de circa 8 miljoen volwassen Cubanen die mogen stemmen, hun goedkeuring zullen geven. Toch kan de staat niet geheel gerust zijn op de uitkomst. Een deel van de Cubanen zal vanuit conservatieve levensovertuiging tegen stemmen. Katholieke en evangelische kerken spraken zich bijvoorbeeld uit tegen het homohuwelijk en de ‘genderideologie’ in de nieuwe wet. Andere Cubanen zullen in het referendum een zeldzame kans zien om tegen de overheid te stemmen. Veel jongeren die opgroeiden na het uiteenvallen van de Sovjet-Unie en het wegvallen van het Sovjet-geldinfuus, hebben nooit de vruchten van Fidel Castro’s revolutie kunnen plukken. Zij gingen in juli vorig jaar de straat op in protest tegen de staat, tegen censuur, tegen de grote schaarste in basisbehoeftes en voortdurende economische crisis. Al heeft de familiewet weinig te maken met hun klachten (en zijn ze het wellicht met de inhoud eens), toch kunnen ze iets van hun onvrede kwijt in een tegenstem. De tijden zijn veranderd. In de jaren zestig, het eerste decennium van de revolutie, stuurde de staat homoseksuele mannen nog naar werkkampen. Maar het Cubaanse regime heeft in de 21ste eeuw een transformatie doorgemaakt. De werkkampen van destijds worden inmiddels erkend als een fout van de revolutie. Sterker nog, een Castro - Mariela, dochter van Raúl - is al jaren het gezicht van de nieuwe progressieve kant van de Communistische Partij. In 2008 ging zij voorop in Cuba’s eerste (door de overheid georganiseerde) pride-mars. Kort daarop zette de staat nog een grote stap door geslachtsoperaties toe te staan. Precies daarover is de ‘genderfluïde’ Daniel Triana verbolgen. Omdat de 25-jarige lhbti-activist openlijk kritiek uit op het Cubaanse regime wordt hij continu in de gaten gehouden door de staat. De familiewet is een van de weinige plannen van de overheid waar hij hartgrondig voor is. Toch heeft hij een ‘bitter’ gevoel bij het referendum, laat hij per telefonisch bericht weten. ‘Dit zijn mensenrechten die de staat hoe dan ook zou moeten garanderen. Waarom moet nu juist hierover het volk stemmen?’ Hij ziet de stembusgang als een politiek spel met lhbti-rechten als inzet. Terwijl Cuba een van de zwaarste economische crisis in decennia doormaakt en maandelijks duizenden jonge Cubanen het eiland verlaten, probeert de overheid met immateriële zaken zoals het homohuwelijk en het meerouderschap haar reputatie op te poetsen, meent Triana. ‘Ze hebben dit succes nodig.’ Met de wet kan de staat een (klein) wit voetje halen bij miljoenen jongeren die veelal progressievere ideeën hebben dan de oudere generaties. Met het referendum geeft de staat ook aan de (oudere) tegenstanders een stem. Bovendien toont het land aan de buitenwereld met de combinatie van wet en referendum hoe progressief én democratisch het is. ‘Een ja-stem’, zei president Miguel Díaz-Canel, ‘is een stem voor democratie.’ Hij zei ook: ‘Ja stemmen, is stemmen voor de eenheid, de revolutie, het socialisme en voor Cuba.’ Een goede vraag, vindt ook de onafhankelijke Cubaanse nieuwssite El Toque, deels opererend vanuit de kritische diaspora. Cuba heeft zo weinig ervaring met referenda dat er geen duidelijk regels bestaan rond het wegstemmen van een overheidsplan. Cuba organiseerde wel eerder referenda over nieuwe grondwetten, maar dit is de eerste keer sinds Castro’s revolutie in 1959 dat Cubanen kunnen stemmen over een wetsvoorstel. Alle andere wetten werden simpelweg aangenomen door de regering. De staat heeft geen uitsluitsel gegeven over wat een ‘nee’ zou betekenen, schrijft El Toque. ‘Wat geheel in lijn is met de overheidscampagne die de ja-stem promoot als de enige optie in het referendum.’ De wet werd bovendien al aangenomen door het parlement en gepubliceerd in het staatsblad. ‘De mogelijkheid van winst voor het nee-kamp - ongeacht de werkelijke wens van de kiezers - lijkt gering’, stelt de nieuwssite.||https://www.volkskrant.nl/nieuws-achtergrond/waarom-stemmen-cubanen-die-normaliter-niets-te-kiezen-hebben-vandaag-over-homorechten~bb625aec/
2022-09-25||Laat nieuwe minister snel iets doen met het idee van ‘landschapsgrond’||De eerste taak voor de nog te benoemen nieuwe minister van Landbouw is het schetsen van een perspectief voor de toekomst. Dit om het leed van de stikstofplannen te verzachten. Nu zal de afname van het aantal bedrijven als gevolg van de stikstofplannen niet zo dramatisch zijn als gevreesd wordt. In de afgelopen twintig jaar is het aantal boerenbedrijven gehalveerd van 102 duizend naar 52 duizend. En in de komende twintig jaar zal dat niet anders zijn, met of zonder stikstofmaatregelen. Het voordeel van de stikstofmaatregelen is wel dat deze gepaard gaan met een enorme zak geld, die er niet was voor de boeren die de afgelopen decennia moesten stoppen. Als de minister perspectief wil bieden, dan moet het verdienvermogen in de landbouw beter worden. Daartoe bestaan twee mogelijkheden: kosten verlagen of prijzen verhogen. De mogelijkheden voor een minister om iets te doen aan prijzen die veelal op de wereldmarkt tot stand komen, zijn heel beperkt, maar aan de idiote prijzen voor grond kan de minister wel iets doen. Hoe zit het met die grondprijzen in Nederland? Dat zien we in onderstaande grafieken, op basis van eigen berekeningen. Grafiek 4 (de onderste) geeft de akkerbouwsaldi weer. Dat zijn de gerealiseerde financiële opbrengsten, waarvan de toegerekende kosten als loonwerk, zaaizaad en bemesting zijn afgetrokken. In de melkveehouderij zijn die cijfers per hectare wat lastiger te vinden, maar de trend is niet veel anders. De saldi vertonen een stijgende lijn, maar zijn niet gecorrigeerd voor de inflatie. In grafiek 1 (de bovenste) vinden we dezelfde cijfers, maar dan gecorrigeerd voor inflatie. Dan zien we een duidelijk dalende lijn, en dat maakt duidelijk dat wanneer een boer zijn inkomen op peil wil houden, er schaalvergroting zal moeten plaatsvinden. Maar schaalvergroting in het overvolle Nederland is nog niet zo eenvoudig. Grafiek 2 laat zien dat de grondprijs in Nederland sinds 1950 met duizelingwekkende vaart is gestegen. De prijs van landbouwgrond is in 72 jaar tijd maar liefst zestig keer zo hoog geworden. Maar ook hier gaat dit cijfer pas echt spreken als we inflatiecorrectie toepassen, zoals blijkt uit grafiek 3. Na correctie is de prijs in dezelfde periode nog altijd negen keer over de kop gegaan! Bedrijven moeten groeien om te blijven bestaan. Andere bedrijven worden vanwege andere ruimteclaims uitgekocht en moeten de hoge uitkoopsommen meteen weer investeren in een nieuw bedrijf, om de fiscus te ontlopen. Allemaal factoren die de grondprijs opdrijven. Twee periodes vallen hier vooral op: die van de jaren zeventig, toen de ruilverkaveling en de inkomensgaranties vanuit de EEG (de voorloper van de EU, red.) de grondprijs een boost gaven, en die van de afgelopen tien jaar. Dat laatste is niet los te zien van de rentepolitiek van de Europese Centrale Bank. In de jaren tachtig en begin jaren negentig was de rente erg hoog, waardoor de grondprijs in toom werd gehouden. De laatste tien jaar heeft de ECB de rente op kunstmatige wijze extreem laag gehouden, waardoor de grondprijzen (evenals de huizenprijzen) ongehinderd konden stijgen. Het zijn de rentelasten die bepalen of een koop kan plaatsvinden, en hoe lager de rente is, hoe hoger de koopsommen kunnen zijn om nog altijd betaalbaar te zijn. En dat leidt tot de bizarre situatie dat aan de ene kant het inkomen van de boer sterk onder druk staat, terwijl hij, als hij grond bezit, ondertussen wel slapend rijk wordt. Dat is mooi voor een uittredende (pensionerende) boer, maar voor de landbouw zelf betekent het een enorme aanslag op het verdienvermogen. Het geld om rente en aflossing op te hoesten moet immers wel door de praktiserende boer worden opgebracht. Als gevolg van de stijgende grondprijzen gaan ook de pachtprijzen omhoog. Net als op de woningmarkt brengt dit ook onder boeren grote verschillen met zich mee. 22 procent van alle boeren bezit 30 hectare of meer, terwijl 38 procent minder dan 5 hectare bezit, en dus grotendeels pachter is. Zij hoesten wel jaarlijks de oplopende pacht op, maar profiteren niet van de waardestijging van de grond. Verpachters hebben de afgelopen zeventig jaar, bij een pachtprijs van circa 2 procent van de vrije grondwaarde, dankzij de waardestijging een jaarlijks rendement gehaald van liefst 13 procent. Dat geeft een enorme scheefgroei van vermogen in de landbouw. Een minister die perspectief wil bieden zal daar iets mee moeten. Graag herinner ik de minister aan een goed idee uit het regeerakkoord: om de extensivering in de landbouw een boost te geven moet er een nieuw grondtype in het leven geroepen worden, de zogenoemde Landschapsgrond. Het is een grondcategorie die tussen natuurgrond en ‘landbouwgrond-voor-de-volle-mep’ moet komen. Tot op heden is er nog niets met deze passage uit het regeerakkoord gedaan, maar daar ligt wel een effectieve sleutel om zowel aan de extensivering als aan het inkomen in de landbouw perspectief te bieden. Tom Saat is een biologisch-dynamische boer te Almere en in de maand september gastcolumnist op Volkskrant.nl.||https://www.volkskrant.nl/columns-opinie/laat-nieuwe-minister-snel-iets-doen-met-het-idee-van-landschapsgrond~bbec259f2/
2022-09-25||Kort en goed (of niet)||Al ruim een halve eeuw is de Duitse dichter Michael Krüger (1943) liefhebber van de schilderijen van Giovanni Segantini. Die schilder wordt thans gezien als een van de grootste Italiaanse schilders van eind 19de eeuw, een grootmeester die het boerenleven en de landschappen van de Engadin in Zwitserland heeft vastgelegd. Dat Krüger, die afstamt van een familie van boeren, idolaat zou worden van die doeken is misschien niet zo verrassend. Wel, zo merkt hij zelf op in Über Gemälde von Giovanni Segantini, is het moment waarop: het politiek convulsieve jaar 1968. Waar de 24-jarige Krüger eigenlijk de barricade op had moeten gaan, ging hij liever naar de Pinakothek in München en werd daar getroffen als door de bliksem. Vanaf dat moment begeleidt Segantini hem door het leven. Krüger schrijft niet als kunsthistoricus maar als dichter en verhaalt hoe specifieke doeken hem aan zijn eigen jeugd doen herinneren. Zo verbindt hij een van de ploegschilderijen van Segantini met zijn herinneringen aan zijn grootvader: ‘Iedere beetje serieuze boer – bijvoorbeeld mijn grootvader’, schrijft hij, ‘kan in een handomdraai een epos van het ploegen vertellen.’ En, zo voegt hij toe, ‘zelfs als de verschillende theorieën van het ploegen elkaar tegenspreken, hebben natuurlijk alle boeren gelijk.’ Dit boek komt als geroepen: in tijden van boerengeweld heeft Krüger een boeiend, persoonlijk werk geschreven over het leven op het land én over de schilderkunst. Michael Krüger: Über Gemälde von Giovanni Segantini. Schirmer/Mosel; 144 pagina’s; € 38. José Eduardo Agualusa heeft een geheel eigen, opmerkelijke schrijfstijl, waarbij het voor de lezer een raadsel blijft waarom die zo door zijn romans wordt meegesleept. In de reeks werken die van de Angolese schrijver van Portugese komaf is verschenen in Nederlandse vertaling (uit het Portugees) buitelen onwaarschijnlijke gebeurtenissen en fantastische personages over elkaar heen. Van de hak op de tak, zo lijkt het, nu eens in Angola, dan weer in Portugal of Brazilië. Het plot lijkt er niet toe te doen, het is de sfeer die de lezer meelokt naar het einde van de boeken. Met een aanstekelijke lichtvoetigheid beschrijft Agualusa machtsmisbruik en mishandelingen. Zijn ik-figuren beschouwen de politieke verwikkelingen van een zekere afstand (Agualusa begon ooit te schrijven als journalist) met zelfspot voor hun lafheid en bewondering voor moedige vrouwen. Nu is ook een vroeg werk van hem vertaald: Regentijd, uit 1996. Veel van zijn latere stijl is hierin al te vinden. Maar de politieke verwikkelingen nemen een nog prominentere plaats in, sommige passages zijn niet te begrijpen zonder iets te weten van het Angola in de tweede helft van de jaren zeventig: een bloedige interne afrekening van het marxistische bewind met nog linksere dissidenten. Daarom is het nawoord van Agualusa’s uitstekende vertaler Harrie Lemmens onontbeerlijk. Regentijd is zwaarder dan Agualusa’s latere werk, vooral het deel in de martelgevangenis, maar ook in deze (zijn tweede) roman weet hij al een licht humoristische toon te treffen; wonderbaarlijk dat het nooit misplaatst voelt bij zulke verschrikkelijke gebeurtenissen. Dat is Agualusa’s unieke gave. José Eduardo Agualusa: Regentijd. Uit het Portugees vertaald en van een nawoord voorzien door Harrie Lemmens. Koppernik; 296 pagina’s; € 24,50. Russische krijgsgevangenen die na de Tweede Wereldoorlog naar hun vaderland terugkeerden, werden niet als helden ontvangen. In de ogen van Stalin waren het landverraders die niet meer verdienden dan een schijnproces en een enkeltje naar Oost-Siberië. In de vorig jaar verschenen roman Witte zee van de Noorse schrijver Roy Jacobsen lazen we hoe Alexander, een 22-jarige ingenieur uit Leningrad wiens schip in het laatste oorlogsjaar voor de Noorse kunst was vergaan, op het eiland Barrøy aanspoelde. Daar leerde hij Ingrid kennen, die ook een belangrijke rol speelde in het eerste deel van deze trilogie, De onzichtbaren. In het nu verschenen derde deel, Ogen van de Rigel, is Alexander alweer vertrokken. De oorlog is weliswaar voorbij, maar Ingrid zit met een tien maanden oude baby op haar eiland. Deze Kaja begint steeds meer op haar vader te lijken en daarom besluit Ingrid hem alsnog achterna te reizen. Het is een indringend verhaal vol ontmoetingen met twijfelachtige figuren die haar nu eens helpen, dan weer tegenwerken. De koppigheid van de vrouw die maar niet kan geloven dat ze haar Alexander nooit zal terugzien, maakt haar tot een onvergetelijk personage. Roy Jacobsen: Ogen van de Rigel. Uit het Noors vertaald door Paula Stevens. De Bezige Bij; 232 pagina’s; € 23,99 Waarom loop je eigenlijk? Ga je met dit weer lopen? Verveel je je dan niet? Het zijn de drie vragen die iedere hardloper vroeg of laat krijgt. Wie zelf niet (hard)loopt zal het waarschijnlijk nooit begrijpen, want de echte loper stelt zichzelf geen vragen. ‘De echte loper loopt altijd’, schrijft Dolf Jansen in Streep op de weg, een bundeling van zijn beste columns en verhalen over hardlopen. Voor Jansen is lopen een obsessieve vanzelfsprekendheid. Lopen doet pijn, maar níét lopen doet nog meer pijn. Waar hij ook naartoe gaat: of hij nou moet werken in Hilversum of Middelburg, op vakantie gaat in Ierland of Californië, hij heeft maar één vraag: kun je er ook lopen? En over al die tochtjes – van een trainingsrondje om de hoek tot de marathon van Berlijn – schrijft de cabaretier wat hij ziet, denkt, voelt en verwacht. Dat hij tijdens het lopen soms helemaal niets denkt en dat dat zo heerlijk is. Of dat hij onderweg opeens een creatieve gedachte krijgt. Voor Dolf Jansen raakt zowel het lopen als het gelopen hebben aan groot geluk. Het is tevens de rode draad in al die columns en verhalen. Solitair geluk, want je doet het helemaal zelf. Je stelt zelf je doelen en je hoeft niemand anders te verslaan. Behalve zo nu en dan jezelf. Voor lopers is Streep op de weg herkenbaar en hilarisch. En soms bemoedigend. Fijnste zin: ‘Lopers zijn eigenlijk opvallend vaak blij.’ En zo is het. Dolf Jansen: Streep op de weg & andere verhalen over hardlopen. Thomas Rap; 304 pagina’s; € 22,99. Jens Liljestrand schetst een huiveringwekkend toekomstperspectief. Zijn verhaal mist een duidelijke lijn. Deze zomer bood een voorproefje van wat mogelijk het nieuwe normaal gaat worden: verzengende hitte, droogte en bosbranden teisteren grote delen van Europa. In Spanje, Italië en Portugal ging een ongekend hoog aantal bossen in vlammen op en in Frankrijk sloegen campinggasten massaal op de vlucht voor oprukkende branden. Wie denkt dat de Scandinavische landen een verkoelend alternatief bieden, wordt door de Zweedse schrijver Jens Liljestrand resoluut uit de droom geholpen. In zijn roman Zelfs als alles eindigt schetst hij een huiveringwekkend toekomstperspectief. Wat begint als een heerlijke zomervakantie aan een paradijselijk meer, eindigt in een nachtmerrie voor de pr-consultant Didrik von der Esch, zijn vrouw Carola en hun drie kinderen. Ze moeten halsoverkop vluchten voor de oprukkende vlammenzee. Als klimaatvluchtelingen komen ze voor lastige dilemma’s te staan. Ze staan vertwijfeld hun zoon af aan een stel met een auto in de hoop dat hij het redt en Didrik ziet zich genoodzaakt in te breken en een auto te stelen. Beveiligingsbeelden van de inbraak belanden op de sociale media en zo is hij in één klap zijn goede reputatie kwijt. De apocalyptische scènes van het vluchtende gezin, hun verblijf in een vluchtelingenkamp en de chaotische taferelen in Stockholm behoren tot de beste van het boek. Liljestrand heeft een vlotte pen, waardoor de roman lekker wegleest. Maar gaandeweg rijst de vraag waar dit verhaal precies naartoe leidt. De auteur volgt een chronologische structuur, waarin hij zeven vakantiedagen beschrijft. Ook is het boek verdeeld in vier delen, waarbij het perspectief steeds verschuift naar een ander personage. Van Didrik gaan we over op zijn voormalige maîtresse Melissa, bij wie hij intrekt met zijn babydochter Becka. Zij woont tijdelijk in het appartement van de oude tennislegende Anders Hell en deelt via Instagram haar weinig verheffende klimaatfilosofietjes. Daarna verschuift de aandacht naar de zoon van de voormalige tenniskampioen, die ronddobbert op het zeiljacht van zijn vader. Tot slot bezien we de chaos van dat moment door de ogen van de 14-jarige dochter van Didrik, Vilja. Zij doolt rond door het vluchtelingenkamp en probeert de leiding te nemen bij een evacuatie. Via de chronologische lijn en perspectiefwisselingen creëert Liljestrand enige samenhang, maar deze tjokvolle roman hangt verder als los zand aan elkaar. Het tafereel van het vluchtende gezin is weliswaar beeldend beschreven, maar daarna dendert de trein met onbekende bestemming voort. Het verrassende einde komt volslagen uit de lucht vallen en laat de lezer verweesd achter. Wat wil de auteur nu precies zeggen met deze dystopie? Dat de klimaatramp onafwendbaar is, omdat Zweedse luxepaardjes hun reisjes naar Thailand toch wel blijven boeken? Alleen maar sensationele scènes aan elkaar rijgen is bij een verontrustend thema als dit niet genoeg, zelfs niet als alles eindigt. Jens Liljestrand: Zelfs als alles eindigt. Uit het Zweeds vertaald door Eline Jongsma. Atlas Contact; 496 pagina’s; € 24,99.||https://www.volkskrant.nl/cultuur-media/kort-en-goed-of-niet~b92ad309/
2022-09-25||Noord-Korea lanceert weer ballistische raket richting Japanse Zee||Het leger van Zuid-Korea meldt dat de raket een afstand van 600 kilometer aflegde en een hoogte van 60 kilometer bereikte. Seoul spreekt van een ‘ernstige provocatie’ door Noord-Korea en zegt samen te werken met de Amerikaanse strijdkrachten. Volgens de Japanse kustwacht is het projectiel neergekomen in zee, buiten de zogenoemde Japanse economische zone. De spanningen in de regio namen dit jaar toe nadat Noord-Korea een reeks tests had uitgevoerd met raketten die kernkoppen kunnen dragen. Recent nam het Noord-Koreaanse parlement nog een nieuwe wet aan over het nucleair beleid. De wet bepaalt niet alleen dat kernwapens ingezet kunnen worden bij een aanval van vijandige mogendheden, maar ook bij een dreigende aanval op de leiding van het land. Verder zegt het land nooit zijn kernwapens af te staan. De lancering van het ongeïdentificeerde projectiel door Noord-Korea volgt enkele dagen na de aankomst van een Amerikaans vliegdekschip in de Zuid-Koreaanse havenstad Busan. Dat schip, USS Ronald Reagan, is in de regio vanwege militaire oefeningen om Noord-Korea af te schrikken. Het is voor het eerst in bijna vijf jaar dat een Amerikaans vliegdekschip in Zuid-Korea is. Volgende week staat ook een bezoek van de Amerikaanse vicepresident Kamala Harris aan onder meer Tokio en Seoul op het programma. Sinds een mislukte top tussen de VS en Noord-Korea, in februari 2019 in Vietnam, zitten de onderhandelingen tussen beide landen in het slop. Het is Noord-Korea verboden om tests uit te voeren met ballistische raketten, volgens VN-resoluties. Sommige van die raketten kunnen kernkoppen dragen. Maar in juni nog schoot Noord-Korea acht korteafstandsraketten vanaf zeker vier verschillende locaties richting zee. Er zijn ook berichten dat Noord-Korea werkt aan de lancering van een ballistische raket van een onderzeeër.||https://www.volkskrant.nl/nieuws-achtergrond/noord-korea-lanceert-weer-ballistische-raket-richting-japanse-zee~b0c58a24/
