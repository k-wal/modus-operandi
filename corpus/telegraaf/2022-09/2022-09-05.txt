2022-09-05||De Volkskeuken: geroosterde broccoli met tomatendip||In de allereerste aflevering van de serie Gooische Vrouwen helpt buurvrouw Willemijn haar nieuwe buurvrouw Cheryl, vers verhuisd uit de Jordaan, met het organiseren van een feest. Geroutineerd laat Willemijn cateraars aanrukken met voorbeeldhapjes zodat Cheryl kan kiezen. Hoe duur gaat dat worden, vraagt Cheryl terwijl ze naar de volgeladen schalen kijkt. Acht euro vijftig, zegt de cateraar. Cheryl denkt dat dit per persoon is en begint te rekenen. ‘Nee…acht euro vijftig per hapje’ zegt de cateraar er zuinigjes achteraan. Willemijn knikt instemmend. Ja…zo gaat dat hier in het Gooi. Nu heb ik als cateraar zelf nooit acht euro vijftig voor een hapje gevraagd en ik denk dat ik ze ook niet voor dat bedrag had kunnen verkopen, zelfs niet in het Gooi. Maar ik heb het wel vaak gedacht. Hapjes maken is veel werk. In één hapje zitten soms wel vijf bereidingen en alles moet op het allerlaatste moment in elkaar gezet worden omdat het anders zompig wordt, of uitdroogt. Een broccoli in de ijskast en wat tomaten op de fruitschaal resulteerde laatst tot het volgende gerecht. Eigenlijk is het ook het perfecte hapje: heerlijk hartig, alles kan van tevoren gemaakt, het opmaken is geen werk en er zijn geen toastjes om zompig te worden of uit te drogen. Geeft u binnenkort een partijtje, maak dan deze geroosterde broccoliroosjes met tomatendip. Of eet het vanavond gewoon als uw diner met gebakken aardappels erbij. Voor de dip 4 sjalotten, fijngehakt 2 tenen knoflook, fijngehakt 1 rode peper, fijngehakt (zonder zaadjes) 500 g tomaten, in partjes 4 eetl. suiker 4 eetl. appelciderazijn 1 eetl. worcestersaus Mespunt gemalen chilivlokken Voor de broccoli 500 g broccoliroosjes 1 eetl. sesamolie Maak de dip: fruit de sjalot, knoflook en rode peper enkele minuten in wat zonnebloemolie. Doe de tomaten, suiker, wijnazijn, worcestersaus en chilivlokken erbij en voeg naar smaak wat zout toe. Laat zo’n 45 minuten langzaam pruttelen zonder deksel, tot de saus stroperig begint te worden. Roer af en toe door. Draai het vuur uit en laat afkoelen. Rooster ondertussen de broccoliroosjes. Doe ze in een ovenschaal bekleed met bakpapier en rooster ze zonder olie, zo’n 20 minuten op 220 graden (hetelucht), tot ze zacht zijn en sommige stukjes bruine randjes hebben. Haal de broccoli uit de oven en hussel door de sesamolie. Serveer de broccoli op een bord, met een schaaltje tomatendip erbij. Eventueel met prikkers tegen vette vingers.||https://www.volkskrant.nl/beter-leven/de-volkskeuken-geroosterde-broccoli-met-tomatendip~bedc47f6/
2022-09-05||De Volkskrant tv-selectie voor dinsdag 6 september||NPO 2, 20.28 uur Het leven van de jonge Frida Kahlo raakte volledig ontspoord toen ze in 1925 slachtoffer werd van een vreselijk ongeluk. Samen met haar vriendje Alejandro Arias was ze van school op weg naar huis, toen hun bus werd geraakt door een tram. Meerdere passagiers kwamen om het leven en Kahlo werd gespietst door een handrailing. Haar verwondingen kluisterden haar maanden aan het ziekbed en zouden Kahlo chronische pijn bezorgen. In de tweede aflevering van Krabbé zoekt Kahlo vertelt Jeroen Krabbé hoe dit het leven en werk van de kunstenares heeft beïnvloed. SBS 9, 20.30 uur / BBC 2, 00;15 uur (Misdaad, David Cronenberg, 2007) In deze naargeestige film noir speelt Viggo Mortensen de chauffeur van een Russische maffiafamilie in Londen, die bekneld raakt tussen zijn criminele ambities en zijn sympathie voor een vroedvrouw (Naomi Watts). Zij legt langzaam maar zeker de ware aard bloot van de godfather (Armin Mueller-Stahl) en diens psychopathische zoon (Vincent Cassel), voor wie Mortensen zijn rondjes rijdt. Eastern Promises is de sfeervolle opvolger van A History of Violence (2005), waarin Mortensen al evenzeer worstelde met de duistere kant van zijn personage. De films markeren een overgangsfase in het werk van Cronenberg, dat sindsdien - tot aan zijn meest recente productie Crimes of the Future - nog ingetogener werd. NPO 1, 21.21 uur Na een lange, warme en stoffige reis door het binnenland van Spanje komt het gezelschap van We zijn er bijna aan in Marbella. Daar genieten de gepensioneerde echtparen van vijf dagen rust op de camping. Die tijd wordt goed besteed, onder meer met een excursie naar de Caminito del Rey, dat wel bekend staat als het spectaculairste wandelpad van Spanje. De paden zijn tegen een steile rotswand gebouwd en wie zich daar op waagt moet liever geen last hebben van hoogtevrees. Bij een stadswandeling door Malaga wordt het huis van Pablo Picasso bezocht. NPO 2, 22.18 uur Onlangs werd Ghislaine Maxwell schuldig bevonden aan het faciliteren van misbruik, waarvoor haar partner Jeffrey Epstein eerder al was veroordeeld. De driedelige Britse documentaire Ghislaine Maxwell: Sex, Lies and Secrets vertelt hoe Maxwell in deze situatie is beland. De jongste dochter van mediamagnaat Robert Maxwell kwam tot bloei als jet-setter in het Londen van de jaren tachtig en verhuisde kort na de dood van haar vader in 1991 naar New York. De eerste aflevering vertelt hoe ze daar niet veel later in contact kwam met bankier Jeffrey Epstein. SBS 9, 22.35 uur (Neil Jordan, 1994) Fraai vormgegeven, sensuele en epische verfilming van Anne Rice’s bestseller over moderne vampiers. Interview with the Vampire vervlecht het heden met een tweehonderd jaar oude vampiergeschiedenis door te beginnen met een vraaggesprek tussen vampier Louis (Brad Pitt) en een journalist (Christian Slater). Louis, een mens zonder levenslust, drinkt van het bloed van vampier Lestat (Tom Cruise) om zo ook de sensatie van het eeuwige leven te ervaren. Maar een echte vampier wordt Louis nooit, blijkt uit het vervolg van dit genre-overstijgende, mystieke horrordrama. Fox, 23.55 uur (Josh Boone, 2014) Tranentrekker naar de bestseller van John Green over twee doodzieke Amerikaanse tieners, Hazel en Augustus, die tijdens een kankerpraatgroep voor elkaar vallen en met de dood voor ogen de liefde leren omarmen. Tegenover Augustus’ (Ansel Elgort) aanstekelijke geliktheid valt op hoe naturel Shailene Woodley haar Hazel houdt. Omdat Hazel een obsessie koestert voor een mysterieuze Hollandse schrijver speelt een deel van de film in Amsterdam. De sliert locaties – tunneltje Rijksmuseum, grachtje, tramrit, het beroemde bankje aan de Leidsegracht – presenteert de hoofdstad als ideale romantische herfstbestemming. NPO 2, 23.14 uur In het noordoosten van Siberië is een bijzonder experiment gaande. De Russische geofysicus Sergej Zimov en zijn zoon Nikita proberen er de omstandigheden te creëren die de toendra kunnen veranderen in grasland. Zo hopen ze een park te maken dat eruit ziet als Siberië tijdens de laatste ijstijd, het pleistoceen, toen wolharige mammoets hier floreerden. De documentaire Pleistocene Park volgt de Zimovs terwijl ze grote grazers uitzetten in het park. De hoop is dat het project ook het dooien van de permafrost tegengaat en zo emissie van broeikasgassen remt.||https://www.volkskrant.nl/cultuur-media/de-volkskrant-tv-selectie-voor-dinsdag-6-september~b91059e0/
2022-09-05||Staghouwer zat klem tussen de realiteit en de onverminderde hoop onder de boeren dat het zo’n vaart niet loopt||Gert-Jan Segers was nog wel zo enthousiast over Henk Staghouwer. Ook de ChristenUnie wilde in januari bijdragen aan het ‘nieuwe elan’ dat het vierde kabinet-Rutte zou gaan brengen, en dacht met de Groningse gedeputeerde en al diens bestuurservaring een zekerheidje te hebben op Landbouw. Ook zelf meende Staghouwer dat hij ‘behoorlijk wat kon toevoegen’ aan de nationale politiek. Ofwel Staghouwer had het regeerakkoord niet goed gelezen, ofwel Segers heeft hem een heel verkeerd beeld geschetst van de stand van zaken in het stikstofdebat: zeker is dat Staghouwer maandagavond alweer vertrok voordat hij goed en wel was begonnen. Hij vindt zichzelf niet langer de juiste man om leiding te geven ‘aan de grote opgaven die er liggen’. Hoewel hij met zijn timing vriend en vijand verraste, was het geloof in een succesvol ministerschap al danig geslonken. Toen het kabinet zich kort voor de zomer genoodzaakt zag Johan Remkes in te vliegen om weer in gesprek te komen met de agrarische sector, was dat in feite al Staghouwers politieke doodvonnis. Dat was immers bij uitstek zijn rol. Minister Van der Wal zou de stikstofreductie doen, hij het duurzame perspectief voor de veehouderij. Als smeerolie had hij liefst 24 miljard euro uit het stikstoffonds in zijn achterzak. Niet lang na zijn aantreden moet Staghouwer echter tot de conclusie zijn gekomen dat geld hem niet kon redden: welk ‘perspectief’ hij immers ook had geboden, een groot deel van de sector zou woedend blijven. In elk denkbaar scenario zal immers sprake zijn een forse sanering van de veehouderij. Er is in de afgelopen drie jaar geen serieus rapport verschenen dat tot een andere conclusie komt. Al sinds 2009 schuiven opeenvolgende kabinetten het stikstofprobleem voor zich uit, waardoor de natuurnormen nu zo fors worden overschreden dat alleen drastische maatregelen nog helpen. Als het kabinet niet snel tot actie overgaat, wordt de uitdaging alleen maar groter. Staghouwers laatste actie als minister was maandag de mededeling dat het hem niet gelukt was de Europese Commissie te vermurwen: ook de hoeveelheid uitgereden mest moet nu echt drastisch omlaag. Na al die jaren is Brussel het gedogen moe. Zo sluit zich het net om het Nederlandse landbouwbeleid. Henk Staghouwer zat klem tussen die realiteit en de onverminderde hoop onder de boeren dat het ook dit keer zo’n vaart niet zal lopen. Gert-Jan Segers moet op zoek naar een zeer stressbestendige opvolger, die bovendien vanaf de eerste dag durft uit te dragen dat ‘perspectief’ in de landbouw heus mogelijk is, maar wel voor fors minder vee.||https://www.volkskrant.nl/nieuws-achtergrond/staghouwer-zat-klem-tussen-de-realiteit-en-de-onverminderde-hoop-onder-de-boeren-dat-het-zo-n-vaart-niet-loopt~b290e354/
2022-09-05||Pijnlijke uitschakeling voor volleyballers op WK: kansloos tegen Oekraïne||De Nederlandse volleyballers zijn op een pijnlijke manier uitgeschakeld op het WK. Van het sterke begin van het toernooi was tegen Oekraïne weinig te merken. Terwijl constant presteren juist het streven was. Zo sterk aan het WK beginnen en dan zo onderuitgaan. De klap voor de Nederlandse volleyballers moet hard aankomen na de uitschakeling tegen ­Oekraïne. Terwijl eerder juist sterke ­volleyballanden werden verslagen, waren ze in de achtste finales van begin tot eind kansloos. De Oekraïners wonnen met 3-0 en de setstanden (16-25, 19-25 en 18-25) laten zien dat daar niets op af te dingen viel. Geen moment kwam Nederland in de wedstrijd en als de volleyballers even een teken van leven gaven, dan sloegen de Oekraïners dat snel de bodem in. En dat tegen een tegenstander die flink lager (18de, Nederland 12de) staat op de wereldranglijst. De volleyballers eindigden in de poule als eerste en versloegen Iran en Argentinië, die veel hoger stonden op die lijst. Door die goede prestatie wachtte in de achtste finale juist een op papier minder sterke tegenstander. Van onderschatting was geen sprake, verzekerden de volleyballers, en als dat toch het geval was, werd Nederland na de eerste set wel wakker geschud. Een minuut of twintig duurde die slechts en in die korte tijd werd Nederland weggespeeld. Waar de Oekraïners wel sterk serveerden, ging dat bij de Nederlanders om de haverklap mis. De volleyballers begonnen met een foute service, waarna er nog vele volgden, misverstanden kwamen daar nog bij. Maar liefst tien punten gaven de volleyballers weg door eigen fouten. In de tweede en derde set kon Nederland langer mee komen, maar het probleem bleef hetzelfde. De services van Nederland waren niet goed genoeg om de Oekraïners onder druk te zetten. Mede daardoor lukte het ook niet met de blokkering. De cijfers waren genadeloos: in het hele duel wist Nederland slecht een keer succesvol te blokkeren. Ook Nimir Abdelaziz, de topscorer van de groepsfase, kon het verschil niet maken. In eerdere wedstrijden kon Nederland vaak een gaatje slaan tijdens zijn servicebeurten, nu bleef hij ver verwijderd van zijn normale, hoge niveau. In de drie poulewedstrijden maakte hij 19, 24 en 32 punten. Nu bleef hij steken op tien. Met hem zakte de hele ploeg door de ondergrens. Terwijl stabieler worden juist het streven was en nodig om het grote doel te bereiken: plaatsing voor de Olympische Spelen in 2024. Daarvoor moet Nederland ietsje stijgen op de wereldranglijst en dat vasthouden door de komende tijd constant te presteren. Dat doel is dit WK niet veel dichterbij gekomen.||https://www.volkskrant.nl/sport/pijnlijke-uitschakeling-voor-volleyballers-op-wk-kansloos-tegen-oekraine~befb57a8/
2022-09-05||Nieuwe belasting op vermogensaanwas pas in 2026 ingevoerd, fiscus te druk met compensatie||De coalitiepartijen spraken in het regeerakkoord af dat er in 2025 een nieuwe vermogensrendementsheffing zou komen. Dat is de belasting die de fiscus heft over rendement op spaargeld en beleggingen, in de zogenoemde box 3. Maar het afgesproken tijdspad is volgens de staatssecretaris niet haalbaar, omdat de Belastingdienst te druk is met het compenseren van spaarders die door een arrest van de Hoge Raad geld terug moeten krijgen. Voorheen ging de Belastingdienst ervan uit dat vermogenden een deel van hun geld op een spaarrekening hebben staan, en een deel investeren. Voor elk van die delen stelde de fiscus een fictief rendement vast, waarover belasting werd geheven. Maar veel vermogenden investeren helemaal niet, en door de lage rente ligt het werkelijke rendement op spaargeld veel lager dan het fictief rendement. Een aantal belastingbetalers stapte daarom naar de rechter, en kreeg op 24 december vorig jaar gelijk bij de hoogste instantie, de Hoge Raad. Zij moeten compensatie krijgen voor de te veel betaalde vermogensrendementsheffing tussen 2017 en 2020. De juiste heffing wordt berekend op basis van het daadwerkelijk aangehouden spaargeld, beleggingen en schulden. Voor spaargeld en schulden gaat de fiscus daarbij uit van de toenmalige spaarrente en markthypotheekrente. Op investeringen is nog wel het geschatte rendement van toepassing. Veel bezwaarmakers krijgen dankzij deze nieuwe berekening geld terug. De vraag was nog wat er zou gebeuren met vermogenden die ook te veel belasting hebben betaald, maar geen bezwaar maakten. De Hoge Raad oordeelde in mei dat zij geen recht hebben op compensatie. Het kabinet besloot vorige week om gebruik te maken van dat arrest en deze vermogenden niet te compenseren. Dat scheelt de schatkist 7 miljard euro, die ingezet kan worden voor koopkrachtreparatie voor minima. Door de hersteloperatie hebben de voorbereidingen voor een nieuwe vermogensrendementsheffing bij de Belastingdienst vertraging opgelopen. Consultantbureau Capgemini schatte vorig jaar nog in dat 2025 haalbaar was, mits de Belastingdienst niet nog meer nieuw beleid in zou moeten voeren. Volgens de Belastingdienst heeft het Kerstarrest van de Hoge Raad een ‘aanzienlijke inslag op de gemaakte planning’ gemaakt. Capgemini onderschrijft in een nieuw onderzoek dat de nieuwe heffing niet voor 2026 ingevoerd kan worden. Staatssecretaris Van Rij had voor 2023 en 2024 al een overbruggingsheffing aangekondigd, die net als de berekening van de compensatie over de periode 2017-2020 uitgaat van de werkelijke verdeling tussen spaargeld, schulden en investeringen. Door het uitstel blijft die heffing een jaar langer dan gepland van kracht. In totaal kost dat de overheid 385 miljoen euro. Het kabinet heeft daar al rekening mee gehouden in de besluitvorming voor Prinsjesdag.||https://www.volkskrant.nl/nieuws-achtergrond/nieuwe-belasting-op-vermogensaanwas-pas-in-2026-ingevoerd-fiscus-te-druk-met-compensatie~b672a8ab/
2022-09-05||Uiteindelijk doen al die tijdelijke contracten de relatie tussen huurders en verhuurders meer kwaad dan goed||Niet alles pakt altijd uit zoals voorzien. Toen PvdA en VVD in 2016 de Wet Doorstroming Huurmarkt introduceerden, waren zij vooral op zoek naar een oplossing voor het schreeuwende tekort aan huurwoningen. Als particuliere huisbazen nou maar meer ruimte kregen in de voorwaarden, zou het aantrekkelijker worden om woningen te verhuren, aldus de overtuiging van toenmalig minister Stef Blok. De wet maakte het onder meer makkelijker om een woning voor een periode tot twee jaar te verhuren. In een tijd waarin veel mensen na jaren van dalende huizenprijzen nog met onverkoopbare woningen zaten, gaf hun dat inderdaad wat meer vrijheid om tijdelijk te verhuren en later alsnog te verkopen. In de praktijk wordt die vrijheid door nogal wat commerciële verhuurders echter misbruikt om elke paar jaar de huren flink te verhogen. Een nieuw contract – al dan niet met dezelfde huurder – biedt immers volop mogelijkheden om de voorwaarden drastisch te veranderen. Intussen is het tijdelijke contract de norm geworden onder particuliere verhuurders. De dupe zijn uiteraard de huurders, die op de oververhitte huurmarkt niet weten of ze binnenkort nog wel woonruimte hebben, maar die hun positie ten opzichte van de verhuurder wel danig zwakker zagen worden. Wie durft er nog verhaal te halen bij slecht onderhoud of een te hoge huur, met het risico dat dan het huurcontract niet wordt verlengd? Bovendien rekken verhuurders hun eigen rechten steeds verder op met de introductie van steeds langere opzegtermijnen. Al enkele keren hebben rechters geoordeeld dat de ‘tijdelijkheid’ van de huurcontracten daarmee wel erg eenzijdig dreigt te worden. Het is bovendien niet het beste type verhuurder dat op de golven van Bloks wet is komen bovendrijven. De Woonbond inventariseerde de klachten en concludeerde dat huurders met een tijdelijk contract beduidend vaker last hebben van ongewenst gedrag van de verhuurder dan huurders met een vast contract. Voor huurders gloort er weer wat perspectief nu de PvdA tot inkeer is gekomen en samen met de ChristenUnie een wetsvoorstel heeft ingediend om het tijdelijke contract weer in de ban te doen, enkele uitzonderingen daargelaten. Dat de ChristenUnie hier de eigen overtuiging volgt en zich even niets gelegen laat liggen aan de bezwaren van coalitiepartners VVD en CDA, getuigt van gezond dualisme. Nu hopen dat de rest van de Tweede Kamer de noodzaak ook inziet en het voorstel snel aan een meerderheid helpt.||https://www.volkskrant.nl/columns-opinie/uiteindelijk-doen-al-die-tijdelijke-contracten-de-relatie-tussen-huurders-en-verhuurders-meer-kwaad-dan-goed~b0d6718f/
2022-09-05||Overwinning Trump: rechter laat deskundige onderzoek doen naar stukken die FBI in beslag nam||Het besluit van de rechter, die ooit door Trump werd benoemd, is een tegenvaller voor het ministerie van Justitie. Het vond de aanstelling van zo’n deskundige onnodig. De FBI mag de stukken voorlopig niet meer gebruiken voor het strafrechtelijk onderzoek tot het werk van de deskundige is afgerond. De oud-president wordt onder andere verdacht van het overtreden van de Spionage-wet en belemmering van de rechtsgang. In een reactie kort na de uitspraak juichte Trump de uitspraak toe. Hij leek ook de rechter te prijzen voor haar oordeel. ‘Onthoud dat er moed en lef voor nodig is om een totaal corrupt ministerie van Justitie en de FBI te bestrijden’, zei hij op zijn sociale mediaplatform. Trump en zijn advocaten dienden hun verzoek in kort nadat de FBI in augustus bij de inval in Mar-a-Lago 33 dozen in beslag had genomen. Hierin bevonden zich onder andere zo’n honderd geheime documenten. In totaal werden meer dan 11 duizend stukken meegenomen door FBI-agenten. Volgens de oud-president, die zegt niets verkeerds te hebben gedaan, nam de FBI ook persoonlijke documenten in beslag, zoals medische- en belastingpapieren. Verder zouden documenten in beslag zijn genomen die alleen mogen worden ingezien door Trump en zijn advocaten. Verder beweerde de voormalige president dat in de dozen ook stukken waren die vielen onder het recht van een president op beschermde communicatie. Zowel het ministerie als Trumps team moet vrijdag met een aanbeveling komen wie het materiaal gaat doornemen. Dit kan een oud-rechter of advocaat zijn. Rechter Aileen Cannon verwierp de bewering van het departement dat het onderzoek van de deskundige de zaak tegen Trump nodeloos zal vertragen. Volgens haar zal het werk van de onafhankelijke, derde partij helemaal niet leiden tot ‘onnodige vertraging’. Cannon, die in 2020 door Trump werd benoemd, oordeelde dat ‘deze ongekende omstandigheden een korte pauze vereisen om een neutrale beoordeling door een derde partij mogelijk te maken, zodat een rechtvaardige gang van zaken gewaarborgd kan worden’. In de afgelopen weken had de rechter al laten doorschemeren dat het geen kwaad kon om een deskundige te laten kijken of onder andere persoonlijke documenten in handen zijn gevallen van de FBI. Cannon zegt nu dat Trump ‘potentiële schade kan oplopen door de ongepaste openbaarmaking van gevoelige informatie aan het publiek’. Het ministerie vond dat Trump geen beroep kon doen op zijn ‘executive privilege’-recht op beschermde communicatie omdat hij geen president meer is. Ook zijn de documenten niet meer van hem, maar van de overheid, in dit geval het Nationaal Archief. ‘Omdat hij geen president meer is, had hij niet het recht om deze documenten mee te nemen’, aldus Jay Bratt, advocaat van het ministerie, vorige week tegen de rechter. Volgens Justitie is het onderzoek van de deskundige ook onnodig omdat persoonlijke stukken van Trump sinds de inval in Florida al opzij zijn gezet door de FBI. De uitspraak van de rechter betekent niet dat het onderzoek naar de documenten die Trump in Mar-a-Lago had stil komt te liggen. Een ander onderzoek van de inlichtingendiensten naar het geheime en vertrouwelijke materiaal mag van de rechter gewoon doorgaan.||https://www.volkskrant.nl/nieuws-achtergrond/overwinning-trump-rechter-laat-deskundige-onderzoek-doen-naar-stukken-die-fbi-in-beslag-nam~be12e483/
2022-09-05||Eindelijk, de knop is om bij Australisch enfant terrible Nick Kyrgios||Zo nu en dan stormt het nog altijd in het hoofd van Nick Kyrgios (27), maar nu de wind wat is gaan liggen, en de zon steeds vaker doorbreekt, is het niet zijn gedrag, maar zijn bij vlagen briljante spel dat in het oog springt. In de vierde ronde van de US Open speelde de Australiër zondagnacht wellicht de beste partij uit zijn carrière tegen ­Daniil Medvedev: 7-6, 3-6, 6-3, 6-2. ‘Kijk hem nu eens,’ jubelt John McEnroe nadat Kyrgios de partij tegen Medvedev heeft uitgeserveerd. ‘Hij heeft eindelijk een niveau waarmee hij zich kan meten met de topspelers,’ zegt de Amerikaanse oud-tennisser en nu commentator voor sportzender ESPN. ‘Het klikt in zijn hersenen, hij weet nu wat ervoor nodig is om ver te komen.’ De knop lijkt inderdaad om bij Kyrgios, die Medvedev zondag van de top van de wereldranglijst stootte. Aan het begin van het seizoen besloot hij dat het anders moest. ‘Ik dacht: ik heb de sport nog zoveel te bieden,’ zegt de Australiër zondag na zijn overwinning. ‘Ik ben hard gaan trainen en ben mijn fitheid gaan verbeteren.’ De motivatie kwam niet van hemzelf. ‘Ik wilde mijn team niet meer teleurstellen.’ In juli bereikte Kyrgios de finale van Wimbledon, zij het omdat Rafael Nadal de halve finale niet kon spelen vanwege een blessure. Kyrgios verloor in de eindstrijd van Novak Djokovic, maar leek niettemin vertrouwen te putten uit zijn optreden. In aanloop naar de US Open versloeg hij Medvedev bij een ATP-toernooi in Montreal. Dat het met de vorm, mentaal en fysiek, goed zat bleek tijdens de eerste week in New York. De ideale schoonzoon zal Kyrgios nooit worden. In zijn partij tegen Medvedev foetert hij zoals gebruikelijk richting zijn aanhang, die hem naar zijn smaak niet genoeg aanmoedigt, krijgt hij een waarschuwing voor zijn taalgebruik en slaat hij bijna een bal uit frustratie de eerste rij in. Voor zijn doen is het een kalme avond. De uitspattingen leveren boegeroep op, maar een punt later blijkt het New Yorkse publiek, dat zwaar op zijn hand is, hem alweer te hebben vergeven. Het komt door zijn hoogstaande spel. ‘Vooral de derde en vierde set heb ik vrijuit gespeeld,’ zegt Kyrgios. ‘Ik had vandaag veel plezier op de baan en genoot van elk moment. Daar ben ik heel trots op.’ De man uit Canberra serveert tegen Medvedev op hoog niveau: liefst 74 procent van zijn eerste pogingen belandt binnen de lijnen. Kyrgios strooit met achteloze dropshots, die zachtjes achter het net neerploffen, en haalt uit met zijn opmerkelijke backhand. De (nu nog) nummer 25 van de wereld lijkt de ballen met een korte beweging, zonder noemenswaardige aanloop, bijna over het net te duwen. Op momenten openbaart zich de artiest in het hoekige lichaam van 1.93 meter lang. Door een dropshot te veinzen lokt hij Medvedev naar het net, om de bal vervolgens met een korte polsbeweging hard naar de achterlijn te sturen. Kyrgios verliest het punt, maar heeft weer even voor vermaak gezorgd. Zijn aantrekkingskracht zit hem deels in zijn onvoorspelbaarheid. In de derde set verliest hij een punt nadat hij om het net heen rent en een hoge bal op de helft van Medvedev naar de grond slaat. Talent was nooit het probleem voor Kyrgios. ‘Hij was altijd al goed,’ zegt Robin Haase, die tweemaal in zijn carrière tegen hem speelde. De laatste keer was in 2018 in de tweede ronde van Wimbledon. ‘Hij heeft een van de beste services ter wereld,’ weet Haase, zondag uitgeschakeld in het dubbeltoernooi in New York. ‘Hij is goed op gras omdat hij een heel vlakke backhand heeft. Die komt hem hier ook van pas. Zijn forehand is goed, hij kan alle shots spelen en is allround en agressief. Het is heel moeilijk om tegen hem te spelen.’ Haase verloor op Wimbledon in drie sets. Ook de Nederlander ziet dat bij Kyrgios het kwartje lijkt gevallen. ‘Hij heeft de juiste energie gevonden,’ zegt Haase. ‘Dat is volgens mij het verschil. In bepaalde situaties blijft hij nu kalm, in andere vecht hij juist meer.’ De Australiër is gegroeid op mentaal vlak, ziet Haase. ‘Sommige dingen kunnen hem nog altijd storen, maar het hindert zijn spel niet meer zoals voorheen.’ Bij bookmakers en kenners geldt Kyrgios na zijn overwinning op Medvedev als favoriet voor de eindzege in New York. In de kwartfinale speelt hij tegen de als 27ste geplaatste Rus Karen Chatsjanov. Het mag voor Kyrgios in zijn huidige vorm geen probleem zijn. ‘Als hij zo blijft spelen, zien we hem in de finale,’ oordeelt McEnroe na de partij tegen Medvedev. ‘Dit is een niveau dat je niet vaak ziet.’||https://www.volkskrant.nl/sport/eindelijk-de-knop-is-om-bij-australisch-enfant-terrible-nick-kyrgios~ba5edc7d/
2022-09-05||Willen de ‘grote vervuilers’ ook de portemonnee trekken voor aanpak klimaatcrisis in Afrika?  ||Het idee is dat Afrikaanse landen de gevolgen van klimaatverandering (langdurige droogte, hevige overstromingen) alleen het hoofd kunnen bieden door ‘klimaatadaptatie’: maatregelen die hen bestand kunnen maken tegen de opwarming van de aarde. Maar dat kost geld, en daarom hebben wereldleiders tijdens de klimaattop vorig jaar in Glasgow beloofd hun financiële steun voor dit soort aanpassingsprojecten in 2025 te verdubbelen naar ongeveer 40 miljard dollar. Probleem is dat dit toegezegde bedrag nog niet binnen is, én dat het bovendien niet genoeg is. Afrika staat ‘in de frontlinie van een klimaatnoodtoestand die het niet heeft veroorzaakt’ en heeft meer internationale hulp nodig om die het hoofd te bieden, sprak premier Mark Rutte tegen de Afrikaanse regeringsleiders. ‘We horen jullie oproep.’ Er is gepraat over een gezamenlijk plan, het zogenoemde Africa Adaptation Acceleration Program (AAAP). ‘Afrikaanse regeringen hebben hun eigen middelen daarvoor beschikbaar gesteld’, zegt de organisator van de top, Patrick Verkooijen. Toch is er voor dat programma, dat zich richt op duurzame landbouw, infrastructuur en werkgelegenheid, nog een hoop extra geld nodig: volgens Verkooijen moet er voor dit programma 25 miljard euro worden opgehaald. Volgens Ban ki-Moon, voormalig secretaris-generaal van de Verenigde Naties, die nu in het bestuur van Klimaatadaptatiecentrum GCA zit, is er ook een belangrijke rol voor het bedrijfsleven weggelegd. ‘Afrikanen importeren meer dan 80 procent van hun eten’, aldus Ki-Moon, ‘waardoor zij nu 75 procent van hun inkomen uitgeven aan voedsel. Daar komt adaptatie om de hoek kijken: klimaatresistente zaden kunnen zorgen voor betere gewassen, waardoor er minder geld aan geïmporteerd eten uitgegeven hoeft te worden.’ Er waren zeven Afrikaanse leiders naar Rotterdam afgereisd, onder wie Macky Sall, de Senegalese president die momenteel de voorzitter van de Afrikaanse Unie is. Ook waren onder meer premier Rutte, het hoofd van het Internationaal Monetair Fonds (IMF), Kristalina Georgieva, en de vicevoorzitter van de Europese Commissie, Frans Timmermans, aanwezig. Andere Europese staatshoofden als Emmanuel Macron en Sanna Marin waren wel uitgenodigd, maar hadden tot grote teleurstelling van de Afrikaanse regeringsleiders afgezegd, en hun ministers of staatssecretarissen gestuurd. ‘Voor Europese leiders was het makkelijker geweest om hierheen te komen dan voor ons, maar waar zijn ze?’, vroeg Macky Sall zich hardop af. Ook anderen betreurden hun afwezigheid. ‘Zij zijn immers de grootste vervuilers’, zei de Congolese president Félix Tshisekedi. De afwezigheid van de staatshoofden is opvallend te noemen, omdat Europese leiders wel graag deals willen sluiten met Afrikaanse leiders over grondstoffen als olie en (vloeibaar) gas. Organisator Verkooijen stelt dat Europa en Afrika ‘intrinsiek verbonden’ zijn, waardoor de klimaatcrisis in Afrika ook een Europees probleem is. ‘De gevolgen daarvan zullen zich ook uitstrekken naar andere delen van de wereld, met name in Europa. Handelsstromen worden ontwricht, en ook klimaatvluchtelingen zullen naar Europa komen. De realisatie van die wederzijdse afhankelijkheid was een nadrukkelijke boodschap uit de top.’ Enkele landen trokken de portemonnee, en er kwam in totaal 55 miljoen euro op tafel. Zo trok het Verenigd Koninkrijk 23 miljoen euro uit, Noorwegen 15 miljoen en Frankrijk 10 miljoen. Dat geld gaat naar een speciaal fonds dat Afrikaanse landen helpt om bijvoorbeeld hun landbouw en infrastructuur klimaatbestendig te maken. Hoewel dat bedrag lang niet hoog genoeg is, kan de investering volgens Verkooijen uiteindelijk goed zijn voor 5 miljard in adaptatieprojecten. ‘Het is de vraag hoeveel politieke wil er gaat zijn’, zegt Ki-Moon. ‘Ik roep bij deze leiders op hun politieke ambities op te schroeven.’ Volgens Verkooijen is ‘een collectie van concrete programmaonderdelen nu gefinancierd’. Toch geeft ook hij toe dat er nog grote stappen gemaakt moeten worden. Verkooijen hoopt dat die de komende weken worden gezet, in de aanloop naar de belangrijke COP27-klimaattop die over een paar maanden in Egypte wordt gehouden. ‘De politieke temperatuur is vandaag verhoogd’, zegt hij. ‘De vraag is: hoever komen we de komende weken?’||https://www.volkskrant.nl/nieuws-achtergrond/willen-de-grote-vervuilers-ook-de-portemonnee-trekken-voor-aanpak-klimaatcrisis-in-afrika~b4d9526f/
2022-09-05||Broers Alfred en Dick Schreuder; eerste met Ajax en PEC Zwolle  ||Ze noteren perfecte cijfers. Kampioen Ajax in de eredivisie. Het gedegradeerde PEC Zwolle in de eerste divisie. Alles gewonnen. Vijf gespeeld, vijftien punten dus. Koploper, vanzelfsprekend. Zelfs het doelsaldo is identiek: 16-3 (Ajax) om 17-4. ‘Haha, dat had ik nog niet eens gezien’, zegt Alfred. ‘Grappig.’ Ze volgen elkaar nauwgezet. Alleen: bij elkaars wedstrijden kijken, is soms lastig in te passen in het programma, maar de broers zijn ook als vrienden, met veel onderling contact. Dick Schreuder: ‘We bespreken veel met elkaar, al word je nu opgeslokt door je eigen team en je eigen werk.’ Alfred: ‘We zijn in zekere zin ouderwets. We houden allebei van duidelijkheid, van een directe wijze van communiceren met spelers.’ Het nieuws over de koppositie kan nooit aan ze voorbijgaan. In een familie app met 27 leden, neven en nichten vooral, is de laatste tijd na het weekeinde altijd de aangepaste, handig geknipte stand te vinden. De eerste vijf van beide competities, geplukt van teletekst, met commentaar van de familie. Zo van: ‘Het was weer een leuk weekeinde, mannen.’ Dick Schreuder (51): ‘Dat is superleuk. Qua familie, en speciaal voor onze ouders natuurlijk. Ze zijn zeer trots op ons. Het is een prachtige samenloop. Verder is het een momentopname. Als vakman kijk ik vooral naar de langere termijn.’ Het doel van allebei is: kampioen worden. Nu is het vooral genieten van het moment. Alfred: ‘Het is heel bijzonder om die app te volgen. Er zitten veel Feyenoorders in onze familie, en ook veel Ajacieden.’ Alfred Schreuder woont nog steeds in zijn geboorteplaats Barneveld, zijn broer in Diemen. De broers waren voorheen prof en voorbestemd voor het trainerschap. Ze zijn denkers over voetbal, protagonisten van aanvallend, dominant spel. Dick Schreuder moest alleen twaalf jaar wachten alvorens hij welkom was op de cursus voor het hoogste diploma, nodig voor het hoofdtrainerschap in het betaald voetbal. Dat was best frustrerend, omdat hij hogerop wilde, ook als zelfstandig trainer. Vorig seizoen kreeg hij de kans, als gediplomeerde. Althans, hij nam de bijna onmogelijke opdracht aan om PEC Zwolle in de eredivisie te houden, dat onderaan bungelde met zes punten. Het lukte bijna, dankzij een geweldige inhaalrace, gelardeerd met 21 punten. Hoewel hij onlangs met Fortuna Sittard sprak, dat een opvolger zoekt voor de ontslagen Sjors Ultee, bleef hij in de eerste divisie bij PEC, dat hem de kans gaf om zich te profileren. De selectie ververste bijna volledig, maar PEC staat bovenaan. ‘Ik ben megatrots op Dick’, zegt Alfred Schreuder. ‘Hij heeft altijd geduld gehouden, hoe moeilijk dat ook was. Hij is vier keer afgewezen voor de hoogste trainerscursus van de KNVB. Dat was nogal kortzichtig van de bond, in mijn ogen. Gelukkig is hij een harde werker, een vechter ook. In zijn tijd bij Katwijk werkte hij ook nog in de bouw, terwijl hij toen al een van de betere trainers was volgens mij.’ Alfred is al meer gelauwerd en gelouterd als trainer, mede omdat hij eerder toegang kreeg tot de hogere regionen van de sport. Hij voetbalde tot zijn 36ste, haalde tijdens zijn loopbaan als speler al meerdere trainersdiploma’s en kon dankzij werkgever FC Twente snel hogerop. ‘Als je bij een profclub werkt, gaat het sneller. Dick was al vroeg afgekeurd als voetballer.’ Alfred Schreuder was onder meer hoofdtrainer bij Hoffenheim, met Dick als assistent. Vorig seizoen werd hij kampioen met Club Brugge, waarna Ajax hem aantrok als opvolger van Erik ten Hag, wiens assistent hij was in het gouden seizoen 2018-2019. Dick Schreuder: ‘Iedere Nederlandse trainer wil een keer trainer zijn van Ajax, Feyenoord of PSV. Als het lukt om daar te werken, heb je toch iets goed gedaan. Dan mag je laten zien hoe lang je het op dat niveau kunt volhouden.’ Ze hebben trouwens nog een groepsapp, met de derde broer: Bart, 39 jaar, trainer van SDV Barneveld, uit de vierde divisie. Dit zijn de verzachtende omstandigheden: er zijn pas twee duels gespeeld en Bart Schreuder leverde vorig seizoen een topprestatie door te promoveren met de relatief kleine club, maar na twee nederlagen staat hij laatste momenteel.||https://www.volkskrant.nl/sport/broers-alfred-en-dick-schreuder-eerste-met-ajax-en-pec-zwolle~b0911a59/
2022-09-05||Ondanks krimp wil Schiphol uitbreiden: nieuwe terminal voor miljoenen extra passagiers||Dat blijkt uit een publicatie van Schiphol op het aanbestedingsplatform Tenderned, waarover het Financieele Dagblad maandag bericht. In de documenten ontvouwt de luchthaven haar plannen voor een vierde terminal. De ‘terminal zuid’, zoals de nieuwe hal wordt genoemd, gaat een ‘volledig luchthavenpassagiersterminalcomplex’ worden, met onder meer vertrek, aankomst en transfer-functies. Het complex moet in 2032 worden opgeleverd. Over het aantal passagiers dat de terminal moet huisvesten wil de woordvoerder van Schiphol niets zeggen. Een betrokkene spreekt van een capaciteitsvergroting van op z'n minst tien miljoen passagiers. Een ander project dat Schiphol op het aanbestedingsplatform aankondigt, is de vernieuwing en uitbreiding van de C-pier. Ook dat bouwplan moet een aanzienlijke capaciteitsvergroting opleveren. Een nieuwe terminal staat al sinds 2016 op het wensenlijstje van de luchthaven, maar het idee werd vanwege de coronacrisis in 2020 op de plank gelegd. Dat het plan nu wordt afgestoft, gebeurt op een merkwaardig moment. Afgelopen juni besloot het kabinet dat Schiphol niet meer mag groeien, maar juist moet inkrimpen. De luchthaven produceert te veel geluidshinder en stikstof. Het aantal vluchten moet vanaf eind volgend jaar daarom met 12 procent worden teruggebracht, van maximaal 500 duizend naar 440 duizend per jaar. Hoe die krimp en gelijktijdige uitbreiding zich tot elkaar verhouden, wil een woordvoerder van Schiphol niet zeggen. Maar in een interview met Luchtvaartnieuws Magazine, dat volgende week zal verschijnen, geeft Schiphol-baas Dick Benschop wel een verklaring. Benschop verwacht dat het aantal reizigers ondanks de krimp zal toenemen. Er komt straks immers een maximaal aantal vluchten, maar er zit geen maximum op het aantal reizigers. Benschop denkt dat maatschappijen in de toekomst grotere vliegtuigen zullen gebruiken. Die kunnen meer passagiers vervoeren, en om die grotere hoeveelheden reizigers te verwerken, moet de luchthaven de capaciteit uitbreiden. Maar de verkoop van die reusachtige jets, zoals de Airbus A380 en Boeing 747, werden toch juist gestaakt wegens tegenvallende verkopen? Is dit geen sterk staaltje wensdenken van de luchthavendirecteur? Luchtvaartdeskundige Joris Melkert (TU Delft) schudt zijn hoofd. ‘De A380 was duur en onzuinig, die sloeg nooit echt aan. Maar we zijn 15 jaar later. Vliegtuigmotoren zijn ondertussen krachtiger, zuiniger en stiller geworden. Je ziet dat het nu de trend is om toestellen te kopen die steeds een tikkeltje groter worden.’ Hij geeft het voorbeeld van prijsvechter EasyJet. ‘Zij vlogen eerst de Airbus A319, met een capaciteit van maximaal 156 passagiers. Nu stappen ze over op de A320, met een maximum van 180 passagiers. Een verschil van nog geen 25 man, maar zo'n toestel maakt dagelijks meerdere vluchten. Dat tikt uiteindelijk op tot miljoenen meer passagiers.’ En de verandering van de vloot gaat steeds sneller. Melkert: ‘Een vliegtuig kun je op papier 25 jaar blijven gebruiken. Maar je ziet dat maatschappijen uit economische overwegingen steeds vaker een nieuw toestel aanschaffen. Prijsvechters als EasyJet en Ryanair lopen daarin voorop: het is uit economisch oogpunt namelijk verstandiger. Nieuwe modellen zijn goedkoper in onderhoud en slurpen minder benzine. De EasyJet-vloot is nu gemiddeld 7 jaar oud, en de directie wil dat terugbrengen naar 5 jaar.’ Volgens Melkert is het niet gek dat Schiphol daarom zijn terminal wil uitbreiden. ‘We zien de vraag naar luchtvaart toenemen. En de luchthaven gaat daarvan profiteren, ook na de krimp. Ik denk dat mensen nog steeds niet beseffen dat Schiphol met 440 duizend vluchten nog steeds een hele grote luchthaven blijft.’ Met de publicatie op Tenderned vraagt Schiphol aannemers en ander marktpartijen nu om mee te denken bij de ontwikkeling van de terminal. De uitbreiding is echter nog niet in kannen en kruiken: daar heeft Schiphol groen licht voor nodig van aandeelhouders, waaronder de Nederlandse staat, dat 70 procent van de luchthaven bezit. Een woordvoerder van het ministerie van Financiën laat weten een dergelijk verzoek nog niet te hebben gehad. Met medewerking van Pepijn de Lange||https://www.volkskrant.nl/nieuws-achtergrond/ondanks-krimp-wil-schiphol-uitbreiden-nieuwe-terminal-voor-miljoenen-extra-passagiers~b1307897/
2022-09-05||Mag het hokje ‘bezwaar, ja’ op de aangifte erbij komen?||‘Leuker kunnen we het niet maken, wel makkelijker.’ Het behoort zonder meer tot de tien meest bekende reclameslogans van Nederland. Copywriter en tekstschrijver Martijn Horvath bedacht die voor de fiscus in in een tijd dat de belastingdienst de parel van de Nederlandse bureaucratie was. De slogan werd in 1993 gebruikt in Postbus 51-spotjes op radio en televisie met Olga Zuiderhoek (‘Ja, met mij...’) en Han Oldigs. Het was vlak na de vereenvoudigingsoperatie Oort - genoemd naar bankier Coen Oort - waarbij in ruil voor een algehele tariefsverlaging allerlei ingewikkelde regels en regeltjes voor het invullen van de aangifte waren geschrapt. Een bekende was de aftrekpost voor werkkamers inclusief een deel van het gas, licht en gemeentelijke belastingen. Inspecteurs moesten toen besluiten of die ruimte niet uitsluitend werd gebruikt om te tafeltennissen of televisie te kijken. En dan waren er ook de aftrekposten voor vakliteratuur - vaak de gewone krant of bladen die niet eens uit de wikkel werden gehaald. Belastingplichtigen hoefden niet langer creatief te boekhouden. De bedoeling was dat mensen in loondienst helemaal geen aangiftebiljet hoefden in te vullen. Omdat de politiek meteen aan de Oort-operatie begon te morrelen, moest Nederland al snel massaal opnieuw een biljet invullen. Maar daar kon de belastingdienst niet zoveel aan doen. Die probeerde met de slogan vooral de toegankelijkheid (onder meer via de belastingtelefoon) te benadrukken. De slogan bleef, zelfs toen de politiek er vanaf wilde en de rechter werd ingeschakeld. En nadat de toen nog rode staatssecretaris Willem Vermeend box 3 introduceerde werd het vrij vertaald in ‘Leuker kunnen we ‘t niet maken, wel eerlijker.’ Loesje maakte een poster met het opschrift: ‘Studeren / leuker kunnen we het niet maken, wel duurder’. In 2019 stierf de slogan een stille dood. Sindsdien is iedereen de weg kwijt in het fiscale doolhof: de politiek, de burgers, de bedrijven, de belastingdienst zelf en ook de allerhoogste rechter die vindt dat 60 duizend bezwaarmakers wel recht hebben op teruggave van de box 3-aanslag op niet verkregen inkomsten maar 2,4 miljoen andere belastingplichtigen niet. Voor de allereerste groep in de regeling in strijd met het Europees recht, voor de tweede niet. De mensen die geen bezwaar maakten omdat ze de overbelaste fiscus niet met nog meer administratieve rompslomp wilden opzadelen, krijgen straf. En staatssecretaris Marnix van Rij past daar geen mouw aan, omdat het te duur en te ingewikkeld is. De wet gelijke behandeling is ondergeschikt aan het Europese recht. Als er nog rechtvaardigheid bestaat zou het kabinet onder de noemer ‘Leuker kunnen we het niet maken‘ een noodwet door de Tweede Kamer moeten jagen, waarbij de 60 duizend bezwaarmakers onmiddellijk hun Nederlandse nationaliteit wordt ontnomen en in Ter Apel worden ondergebracht. En voor de toekomst moet er op het voorblad van het aangiftebiljet naast naam, adres, bsn-nummer en samenwoongegevens nog een vraag bij komen: ‘Maakt u bezwaar tegen de belastingplicht in zijn algemeenheid en de aan u opgelegde heffing in het bijzonder?‘ Het hokje ‘ja‘ is daarbij op voorhand aangekruist.||https://www.volkskrant.nl/economie/mag-het-hokje-bezwaar-ja-op-de-aangifte-erbij-komen~beb021fd/
2022-09-05||Kritische Russische journalist veroordeeld tot recordstraf van 22 jaar cel||Safronov, bekend wegens zijn kritische publicaties over de Russische strijdkrachten, werd maandag veroordeeld voor hoogverraad. De rechtszaak vond de afgelopen twee jaar achter gesloten deuren plaats. In die tijd moesten twee van Safronovs advocaten naar het buitenland vluchten toen de autoriteiten ook hen dreigden op te sluiten. Een derde advocaat zit sinds juli in hechtenis. De vervangende advocaten van de journalist noemen de veroordeling een wraakactie van het Kremlin voor publicaties van Safronov over Russische wapendeals. De ‘staatsgeheimen’ die Safronov volgens de aanklager heeft doorgegeven aan buitenlandse inlichtingendiensten, bestaan uit openbare informatie. Dat blijkt uit de geheime bewijslast, die via een lek vrijkwam op een Russische onderzoekswebsite. ‘Vandaag heeft Ivan 22 jaar in een extra beveiligde strafkolonie gekregen, omdat hij journalist was en de waarheid sprak’, zo reageerde Russische journalist Polina Nikolskaja maandag. Pavel Tsjikov, directeur van de Russische mensenrechtengroep Agora, noemde de veroordeling ‘barbaars en demonstratief wreed, overeenkomend met de huidige staat van Rusland’. De Europese Unie roept op tot vrijlating van Safronov. De Russische rechter bleek ook ongevoelig voor een gezamenlijke oproep tot vrijspraak van onafhankelijke Russische media. Zij moesten hun redacties dit jaar verplaatsen naar het buitenland wegens de staatsrepressie, die sterk is toegenomen sinds het begin van de Russische invasie van Oekraïne. Novaja Gazeta, de beroemde onderzoekskrant die zes journalisten verloor door moorden, raakte maandag in een Moskouse rechtbank zijn licentie kwijt om kranten te drukken. Hoofdredacteur en Nobelprijswinnaar Dmitri Moeratov noemde die uitspraak ‘een politieke huurmoord’. De 32-jarige Safronov houdt vast aan zijn onschuld, ondanks pogingen van de Russische autoriteiten om hem een bekentenis te ontlokken. In een pauze tijdens de laatste zitting voor de uitspraak bood de aanklager aan geen 24 jaar, maar 12 jaar celstraf te eisen als Safronov schuld zou bekennen. Safronov zei tegen de aanklager dat ze ‘kon oprotten’, aldus een advocaat van de journalist. ‘Mij schuldig bevinden betekent toegeven dat journalistiek bedrijven in Rusland een misdaad is’, zei Safronov in zijn slotwoord. ‘Ik zal daar nooit mee instemmen.’ Safronov werkte tussen 2010 en 2020 voor Kommersant en Vedomosti, twee zakenkranten. Hij vertrok uit de journalistiek toen de hoofdredacties van die kranten zwichtten voor druk uit het Kremlin en kritiek op de autoriteiten verboden in hun kolommen. Safronov werkte als adviseur van de directeur van het Russische ruimteagentschap toen hij in 2020 gearresteerd werd. Sindsdien zit hij in eenzame opsluiting in de beruchte Lefortovo-gevangenis in Moskou, waar tijdens de Sovjet-Unie executies plaatsvonden door de KGB en onder Poetin ook weer politieke gevangenen worden opgesloten. Safronov is opgesloten in het deel van de gevangenis dat onder controle staat van de FSB, de opvolger van de KGB. Hij mag zijn familie niet zien of bellen en kan zijn advocaten er niet vertrouwelijk spreken. Safronov, die in beroep gaat, zei in zijn slotwoord opsluiting te verkiezen boven een valse schuldbekentenis. ‘Als ik ben voorbestemd om in de gevangenis te zitten, dan zal ik mijn termijn met eer en waardigheid uitzitten.’||https://www.volkskrant.nl/nieuws-achtergrond/kritische-russische-journalist-veroordeeld-tot-recordstraf-van-22-jaar-cel~b89eb362/
2022-09-05||Henk Staghouwer stapt onverwachts op als minister van Landbouw||‘Toen ik aantrad als minister wist ik dat we voor enorme opgaven staan in de land- en tuinbouw en de visserij’, verklaart de scheidend bewindsman. ‘Boeren en vissers hebben zekerheid nodig over waar het met de sector heengaat. Als voormalig ondernemer voel ik dat met ze mee. Ik ben begin dit jaar naar Den Haag gekomen om vanuit die gedrevenheid met elkaar de omslag naar kringlooplandbouw te maken. Ik heb mezelf de vraag gesteld: ben ik de juiste persoon om als minister leiding te geven aan de grote opgaven die er liggen? Ik ben zelf afgelopen weekend tot de conclusie gekomen dat ik die persoon niet ben.’ Minister-president Rutte spreekt zijn ‘waardering uit voor het werk dat Staghouwer als minister heeft verzet’. ‘Ik respecteer zijn dappere besluit om zijn taken neer te leggen en wens hem alle succes in de toekomst.’ Staghouwer (60) heeft de koning verzocht hem met ingang van dinsdag ontslag te verlenen. Staghouwers voorganger en partijgenoot Carola Schouten, inmiddels minister voor Armoedebeleid, neemt de landbouwportefeuille waar totdat er een opvolger is benoemd. Staghouwer was minister in het vierde kabinet-Rutte sinds 10 januari. Daarvoor was hij acht jaar lang gedeputeerde in het provinciebestuur van Groningen. Ook daar bestierde hij de landbouwportefeuille. ChristenUnie-partijleider Gert-Jan Segers noemt het aftreden van zijn partijgenoot ‘een bitter moment’. ‘Dit is voor mij een verdrietige dag. Negen maanden geleden had Henk de moed om ‘ja’ te zeggen toen ik hem vroeg minister te worden. Van dichtbij heb ik gezien hoe hij alles heeft gegeven om die pittige verantwoordelijkheid waar te maken. Ook op de momenten dat het zwaar was.’ Segers moet nu op zoek naar een permanente vervanger voor Staghouwer. De ChristenUnie heeft in principe het recht een opvolger voor te dragen. Staghouwer lag al enige tijd onder vuur van de Tweede Kamer. Tijdens Kamerdebatten oogde hij onzeker en stond hij vaak te schutteren. De rest van het kabinet had hem de taak toevertrouwd de Nederlandse veehouderij toekomstperspectief te bieden in de stikstofcrisis. Op de junidag dat zijn collega-minister Christianne van der Wal (Natuur en Stikstof) strenge ammoniakreductiedoelen voor de landbouw presenteerde, had Staghouwer in een begeleidende Kamerbrief de boeren hoop moeten geven door ze een wenkend toekomstperspectief te bieden, op basis van een duurzamer verdienmodel. Maar in de brief die Staghouwer produceerde stonden geen concrete maatregelen. Zijn falen verdiepte de vertrouwenskloof tussen het kabinet en de landbouwsector. Staghouwer kreeg van zijn medebewindslieden de opdracht een betere Kamerbrief te componeren. Die komt eind september, nadat VVD-coryfee Johan Remkes zijn eindverslag over het overleg tussen de boerenorganisaties en het kabinet heeft gepresenteerd.||https://www.volkskrant.nl/nieuws-achtergrond/henk-staghouwer-stapt-onverwachts-op-als-minister-van-landbouw~b3e43666/
2022-09-05||Personeel NS gaat opnieuw staken, vrijdag eerste stakingsdag in westen en noordwesten||Net als in augustus krijgt de staking de vorm van een estafette. Op de eerste stakingsdag, vrijdag 9 september, legt NS-personeel in het westen en noordwesten van het land het werk neer. Op dinsdag 13 september volgen de regio’s Oost, Zuid en Noord, en op donderdag 15 september is de regio midden aan de beurt. De eerste aangekondigde stakingsdag, vrijdag, valt samen met een staking van werknemers in het streekvervoer. Zij leggen vrijdag in Friesland, Groningen, Drenthe en Overijssel het werk neer, ook voor een betere cao. Het is de tweede keer in korte tijd dat het NS-personeel gaat staken. Eind augustus gebeurde dat verspreid over vier dagen. Op dinsdag 30 augustus, toen het personeel in Midden-Nederland staakte, reden er in het hele land nauwelijks treinen. De NS had daartoe besloten, omdat de staking grote gevolgen had voor de dienstregeling in de rest van het land. Die treinuitval vond staatssecretaris Vivianne Heijnen (Infrastructuur) een ‘slecht visitekaartje voor het openbaar vervoer’. Ze riep de NS en vakbonden vorige week dinsdag opnieuw op hun conflict snel bij te leggen. Maar van een spoedige uitweg uit de impasse is nog geen sprake. NS-directie en spoorvakbonden vinden dat de ánder aan zet is. De bonden willen dat de directie een beter cao-voorstel doet; de directie zegt graag te willen dat de bonden opnieuw aan tafel komen. Vorige week leek er enige progressie te worden geboekt. NS-topman Bert Groenewegen zei tegen het Financieele Dagblad dat zijn organisatie toenadering zou zoeken. ‘Wij moeten gaan bewegen, willen we ook de bonden weer in beweging krijgen. Wij zijn nu aan zet, dus we zullen zeker het initiatief nemen.’ Van die wens hebben vakbonden niets van gemerkt, zegt Wim Eilert, bestuurder van vakbond VVMC. ‘Ik heb het in de krant gelezen. We hebben verder niets gehoord, ook niet per mail of brief. Dan weet je dat het niet serieus is. We wilden afgelopen week het Grand Prix-feestje sparen, maar vandaag hebben we de koppen bij elkaar gestoken en vrijdag beginnen we weer. Zolang er niets beweegt bij de NS, verandert de situatie niet.’ Een woordvoerder van de NS wil maandag niets anders zeggen dan ‘dat de deur openstaat’. De FNV noemt de eerdere stakingen in een verklaring ‘qua actiebereidheid en effect op de dienstregeling en alle andere werkzaamheden bij NS een daverend succes’. Toch lijkt dat niet genoeg te zijn geweest om de NS tot een beter cao-voorstel te bewegen. Volgens de vervoerder zijn sommige eisen van de bonden praktisch onuitvoerbaar. De vakbonden eisen dat het salaris van werknemers gelijke tred houdt met de inflatie, zodat hun koopkracht gelijk blijft en het aantrekkelijker wordt om voor de NS te werken. Daarnaast willen ze dat de werkdruk omlaaggaat en werknemers meer waardering krijgen. De bond dreigt met landelijke stakingen als er na de nieuwe stakingsronde nog steeds geen akkoord gesloten wordt.||https://www.volkskrant.nl/nieuws-achtergrond/personeel-ns-gaat-opnieuw-staken-vrijdag-eerste-stakingsdag-in-westen-en-noordwesten~b562b91e/
2022-09-05||Het aantal vluchten moet dalen. Dat is dus niet stijgen, dat verschil zouden ze bij Schiphol toch moeten weten||Maandag stond er een aardig nieuwtje in het FD over Schiphol. De luchthaven gaat een nieuwe aankomst- en vertrekhal bouwen zodat er in 2032 14 miljoen extra passagiers kunnen worden verwerkt. Althans, dat was de oorspronkelijke uitleg, nu wordt Terminal Zuid aangekondigd als ‘schuifruimte’. Een opvallend bescheiden term. Bij schuifruimte denk ik aan onze zolder vroeger thuis, waar we langs de schuin aflopende wanden wat ruimte hadden om onze ouwe meuk weg te stouwen achter een paar kabouterdeurtjes. Ik denk bij die term niet aan forse uitbreidingsplannen met een bouwproject van meer dan 1 miljard euro. De woordkeuze zal vast te maken hebben met de aankondiging van het kabinet, dat de krimp van Schiphol een onvermijdelijke stap is. Na jarenlange structurele overschrijding van de geluidsnormen en de voortdurende overlast voor omwonenden werd het kabinetsstandpunt in juni dit jaar gewijzigd van gedogen in aanpakken. Het aantal vluchten op Schiphol moet de komende jaren dalen. Even ter verduidelijking: dat is dus niet stijgen. Die twee tegengestelde bewegingen zouden ze op een luchthaven moeten kunnen doorgronden. De term schuifruimte is trouwens ook verstandig gezien de stikstofproblematiek. Rondom Schiphol liggen verschillende Natura 2000-gebieden, ik kan me voorstellen dat de boeren hier iets van vinden. Verder is het slim de terminologie nederig te houden, gezien het debacle van afgelopen zomer. Menige reiziger zal aan de zin van het bestaan hebben getwijfeld in die vreugdeloze rijen tot ver buiten de vertrekhal. Als het zó duur is om de bagageafhandeling op je eigen luchthaven zelf te organiseren, mag het wonderlijk heten wanneer je drie tellen later een investering aankondigt van ruim een miljard. Al is dat in economisch opzicht trouwens volstrekt logisch: de zegen van schaalvergroting zit ’m juist in het zoveel mogelijk uitknijpen van elk (menselijk) onderdeel van het productieproces. De manier waarop onze samenleving wordt georganiseerd, blijft verbonden met een schijnbaar onuitroeibaar streven naar groei. De boodschap dat bedrijven en industrieën zouden moeten krimpen is dusdanig schokkend, dat deze simpelweg niet wordt verteerd. Zeg tegen boeren dat de veestapel gehalveerd moet worden en de pleuris breekt uit. ‘Innovatie is de weg vooruit!’, wordt er dan tegengeworpen. Dat die innovatie, om nog rendabel te zijn, vervolgens gepaard móét gaan met schaalvergroting, is dan maar zo. Voor zo’n intelligente levensvorm blijkt de mens een bijzonder star wezen. Een nieuwe denkrichting ontwikkelen is kennelijk te veel gevraagd, ondanks alle schade die onze onmatigheid heeft veroorzaakt. Groei is allang niet meer synoniem met vooruitgang. Hoeveel meer winst hebben bedrijven eigenlijk nodig? Zit daar überhaupt een grens aan? Of weten we alleen grenzen te stellen aan vluchtelingen? Is ons brein enkel dan in staat om te denken aan de natuurlijke beperkingen van ons land? De dames en heren van Schiphol zullen niet blij zijn met het FD. De bouwplannen waren tot nu toe stilgehouden en Hanne Buis, de chief operational officer van het stel, had vorig jaar laten weten dat de plannen in de pauzestand stonden. Dat blijkt onwaar te zijn; het besluit voor de nieuwe terminal was destijds al genomen. In een reactie op het artikel heeft Schiphol nu laten weten ‘na te denken over het concept en de timing’ van de terminal. Wat leuk, dat betekent dat er nog ruimte is voor inbreng! Bij dezen: haal die bouwplannen met gierende vaart naar voren, begin als het kan vandaag nog, en richt die terminal in voor de opvang van asielzoekers. Voor die lui hoeven we niet echt ons best te doen, er zit nou eenmaal een grens aan wat we kunnen, dus zo’n bescheiden schuifruimte is uitstekend.||https://www.volkskrant.nl/columns-opinie/het-aantal-vluchten-moet-dalen-dat-is-dus-niet-stijgen-dat-verschil-zouden-ze-bij-schiphol-toch-moeten-weten~b2d0886e/
2022-09-05||Dat popidool Harry Styles beter zingt dan acteert, is slechts bijzaak in Venetië||Er werd keurig om de publicitaire vlek heen gewreven, maandag in de perszaal van het filmfestival van Venetië. Daar zaten ’s werelds populairste popster Harry Styles (28) en zijn regisseur Olivia Wilde (38) klaar voor de pers, kort na de eerste vertoning van hun psychologische thriller Don’t Worry Darling. Of eigenlijk niet klaar: journalisten in de zaal werden afgekapt of overgeslagen door de duidelijk vooraf geïnstrueerde Italiaanse moderator, die de krappe tijd van de persconferentie zo veel mogelijk vulde met detailvragen over de kostuums en cameravoering. Dat hoofdrolspeler Florence Pugh hier ontbrak, werd slechts kort aangestipt. De 26-jarige Engelse actrice was een ‘kracht’, sprak Wilde. En verder had de regisseur geen zin om in te gaan op wat ze de ‘eindeloze tabloidroddels’ noemde. ‘Het internet voedt zichzelf wel, daar hoef ik niet aan bij te dragen. Het krijgt al genoeg.’ Ook Styles hield zich op de vlakte, charmant grijnzend: ‘Wat me bevalt aan acteren, is dat ik geen idee heb wat ik doe, dat is behoorlijk leuk.’ Misschien gaat de zanger na deze eerste hoofdrol vaker acteren, misschien ook niet. ‘Ik probeer niet te veel vooruit te kijken.’ Don’t Worry Darling speelt zich af binnen een jarenvijftigachtige patriarchale sektarische gemeenschap in de Amerikaanse woestijn, een soort schijnidylle waarin vrouwen slechts ornament en huisvrouw zijn. Een vermakelijke, niet al te verfijnd geregisseerde en tamelijk voorspelbare thriller, die in Venetië een plekje buiten de competitie is toegekend. Tijdens de opnamen kreeg regisseur Wilde een relatie met Styles, wat een eerste mediastorm losmaakte. Ook was er het (onbevestigde) bericht in de Amerikaanse kranten dat Florence Pugh, die de grootste rol speelt in de feministisch getinte thriller, veel minder salaris (700 duizend dollar) ontving dan haar mannelijke tegenspeler (2,5 miljoen). En raakte Wilde in de clinch met Shia LaBeouf, die vóór Styles de beoogde hoofdrolspeler was, maar de set alweer vlot verliet. LaBeoufs ‘strijdlustige energie’ bleek niet ‘veilig’ voor tegenspeler Pugh, zo suggereerde Wilde in een interview. Tot woede van LaBeouf. De niet als heel stabiel bekend staande acteur, tegen wie een rechtszaak loopt voor de (seksuele) mishandeling van zijn ex, verspreidde een privé-opname waarin Wilde hem smeekt om terug te keren naar de set van Don’t Worry Darling. Ook leek de regisseur de oorzaak van de frictie tussen de twee eerste hoofdrolspelers af te schuiven op ‘mevrouw Flo’. Weer wat later maakte Pugh bekend dat ze geen enkel mediaoptreden zou doen rond de film, op het verplichte loopje over de rode loper in Venetië na. Officieel omdat ze te druk is met de opnamen van Dune 2 in Hongarije. Waarna de pers, altijd weer die vermaledijde pers, noteerde dat Dune-hoofdrolspeler Timothée Chalamet wel gewoon royaal de tijd nam voor zijn promotieverplichtingen tijdens het Italiaanse festival. Styles speelde al eens een kort soldatenrolletje in Christopher Nolans oorlogsfilm Dunkirk, maar laat zich hier voor het eerst wegen als serieus acteur. De popster is op zich prima gecast als Jack, de poster-achtig ideale echtgenoot van huisvrouw Alice (Pugh), een man achter wie mogelijk meer schuilgaat. Maar wie hoopte op een Oscarnominatie, zoals collega popster Lady Gaga overkwam met A Star is Born (in 2018 hier in Venetië in première), moet de verwachtingen wat bijstellen, zo diep gaat deze rol niet. Voor de fans maakt het allemaal weinig uit, zij bestormden maandag het festivalpaleis om een glimp op te vangen van Styles.||https://www.volkskrant.nl/cultuur-media/dat-popidool-harry-styles-beter-zingt-dan-acteert-is-slechts-bijzaak-in-venetie~b8475e46/
2022-09-05||Publieke tribune vol politie bij rechtszaak tegen trucker die motoragent doodreed: ‘Wij willen gerechtigheid voor Arno’||‘#rustzacht Arno’, staat op een spandoek bij de zij-ingang van de Rotterdamse rechtbank. Daarnaast prijkt een getekende pasfoto van de doodgereden motoragent Arno de Korte, met de tekst ‘onze lieve vriend is er niet meer’. Voor de deur staat een lange rij belangstellenden: vooral agenten in uniform en sympathisanten met een geel hesje waarop ‘Justice4Arno’ staat. ‘Wij willen gerechtigheid’, zegt een van hen, Kim de Meij (27), die motorrijles van De Korte heeft gehad. Ze is met negen andere motorrijders naar de rechtbank gekomen om steun te betuigen aan nabestaanden van de agent, die op 7 juli 2021 werd doodgereden door Willem M. (47). M. staat vanaf maandag terecht, op verdenking van moord of doodslag. Is gerechtigheid voor De Meij — en voor veel anderen — dat M. wordt veroordeeld voor moord? ‘Dat is niet aan mij, maar aan de rechter’, zegt ze diplomatiek. ‘Maar alles wat tot nu toe bekend is, wijst erop dat dit geen ongeluk was.’ In april maakte het Openbaar Ministerie (OM) tijdens een procedurele zitting bekend dat er aanwijzingen zijn dat M. handelde uit ‘rancune, boosheid en haat’ naar de verkeerspolitie, met name motoragenten. Hij zou gefrustreerd zijn geweest, vanwege de afhandeling van eerdere aanrijdingen en omdat zij hem geregeld boetes oplegden voor het te zwaar beladen van zijn vrachtwagen. ‘Als hij een blauw zwaailicht zag, begon hij al te koken’, zei een getuige tegen de recherche. ‘Agenten achtervolgen hem al jaren, dan springen de stoppen een keer’, verklaarde een ander. Tegen een bekende zou de chauffeur hebben gezegd dat hij bij een volgende verkeerscontrole een agent dood zou rijden. Bij de verkeerspolitie stond M. bekend als een ‘tijdbom’, iemand die je bij voorkeur moest aanhouden met een auto in plaats van een (kwetsbare) motor. Mede daarom maakte de dood van De Korte veel los. Tijdens zijn laatste rit, in de rouwauto, stonden meer dan duizend dienders langs de weg, die salueerden. Ook maandag is de belangstelling groot. De verdachte, een ietwat bleke man met een volle bos grijs haar, voelt zich ogenschijnlijk ongemakkelijk in een zaal vol agenten: er zitten er vijf in de zaal, namens de parketpolitie, en op de publieke tribunes kijken honderd collega’s, familieleden en vrienden toe. M. blijkt een nukkige beklaagde, die kortaf antwoordt op vragen. Hij wantrouwt rechters en politieagenten, zegt hij: ‘95 procent is corrupt. Als ik nu iets verklaar dat net anders is dan eerder, wordt dat meteen tegen me gebruikt.’ De sfeer wordt bedrukt als het OM confronterende beelden van de aanrijding laat zien, gemaakt door beveiligingscamera’s. Daarop zien we dat De Korte M. een stopteken geeft op de Waalhavenweg in Rotterdam, vlak voor een afslag naar rechts. Het verkeerslicht aan het einde van de uitvoegstrook staat op rood. M. zegt dat hij de motoragent pas zag toen die voor hem opdook op deze strook en dat De Korte ‘heel dichtbij’ reed. ‘Hij pikte mijn remweg in, naar mijn gevoel’. De verdachte besloot door te rijden, op de rijbaan links van hem, omdat het stoplicht daar op groen stond. ‘Ik wilde die agent vermijden. Als ik volop in de remmen was gegaan, had ik hem ook geraakt.’ De Korte reed volgens deskundigen 18 kilometer per uur toen hij van achteren wordt geraakt, M. zou 40 à 45 kilometer per uur hebben gereden toen het misging. Van de botsing en de nasleep kan de verdachte zich naar eigen zeggen niets herinneren. Op beelden is te zien dat De Korte achterover valt en honderden meters wordt meegesleept door de vrachtwagen. Even daarna stapt M. uit, ogenschijnlijk om zijn truck op schade te controleren. Daarna levert hij, zoals afgesproken, zijn container af, en rijdt hij naar huis. Ook daar zou M. niets meer van weten. De chauffeur was eerder betrokken bij ongevallen in 2015 en 2020. Het eerste slachtoffer was ook een motoragent; die man raakte een arm kwijt. Het leverde M. 160 uur taakstraf op. Bij de aanrijding in 2020, die niet leidde tot een strafzaak, kwam een 79-jarige vrouw om het leven. De verdachte reed rond met angst, door de nasleep van deze botsingen, zegt hij. ‘Het is verschrikkelijk wat er gebeurd is, ik heb dat nooit gewild. Toen ik laatst op tv iets zag over een aanrijding, zat ik te janken als een klein kind.’ Toch had het er volgens getuigen alle schijn van dat M. de motoragent bewust aanreed: toen De Korte voor hem kwam rijden, op ruime afstand, schakelde de chauffeur op en maakte hij snelheid. ‘Nee, wat gebeurt hier!’, zou een vrouw die vlakbij stond hebben geroepen. ‘Hij doet het expres!’ Dinsdag komen enkele nabestaanden aan het woord en gaat een deskundige van het Nederlands Forensisch Instituut in op vragen, zoals: had M. de botsing had kunnen voorkomen? Daarna, of maandag 12 september, maakt het OM bekend wat de strafeis wordt.||https://www.volkskrant.nl/nieuws-achtergrond/publieke-tribune-vol-politie-bij-rechtszaak-tegen-trucker-die-motoragent-doodreed-wij-willen-gerechtigheid-voor-arno~b91f4f3d/
2022-09-05||Rabobank krijgt topman van buiten de landsgrenzen: de Belg Stefaan Decraene||Decraene (57) is een ervaren banktopman en is momenteel directeur van de afdeling international retail banking van BNP Paribas. Hij is ook bestuurder bij de Belgische dochter BNP Paribas Fortis. Omdat hij zijn werkzaamheden daar eerst moet afronden, zal financieel directeur Bas Brouwers het voorzitterschap bij de Rabobank tijdelijk waarnemen. Voor zijn tijd bij BNP Paribas maakte Decraene deel uit van het directiecomité van Dexia. Die bank, een grote speler in de markt van overheidskredieten, kwam door de bankencrisis in 2008 in de problemen, die verergerden gedurende de daaropvolgende kredietcrisis. Decraene vertrok in september 2011 bij Dexia, waarna de bank nog datzelfde jaar werd ontmanteld en deels genationaliseerd. Met Decraene heeft de Rabobank een topman weten te strikken met een goede reputatie en veel ervaring. Als baas van de boerenleenbank zal hij in gesprek moeten met politici, boeren en andere ondernemers in de agrarische sector over de oplossing van het stikstofprobleem. Zijn positie als buitenstaander kan hem mogelijk helpen in dit netelige dossier. De Rabobank gaf onlangs toe dat ze jarenlang heeft bijgedragen aan de schaalvergroting in de landbouw, maar weigerde daarvoor excuses aan te bieden. Die schaalvergroting is een belangrijke oorzaak van de huidige stikstofcrisis. Vorige maand kondigde de bank aan investeringen in de melkveesector voortaan als ‘risicovol’ te bestempelen. ‘We hebben in hem een resultaatgerichte leider gevonden. Hij stimuleert samenwerking en daagt uit tot persoonlijke ontwikkeling. Dat past naadloos bij de coöperatieve mentaliteit van onze bank’, aldus Marjan Trompetter, voorzitter van de raad van commissarissen van Rabobank. ‘Decraene slaagde er in om grote transformaties door te voeren bij twee Europese grootbanken.’ Decraene volgt Wiebe Draijer op, die na twee termijnen van vier jaar op 1 oktober 2022 afscheid neemt van de boerenleenbank. Trompetter dankt Draijer voor zijn bewezen diensten, waarmee hij ‘een substantiële bijdrage’ heeft geleverd aan ‘een betere coöperatie én een betere bank’.||https://www.volkskrant.nl/nieuws-achtergrond/rabobank-krijgt-topman-van-buiten-de-landsgrenzen-de-belg-stefaan-decraene~b75320f1/
2022-09-05||Turkse inflatie stijgt tot boven de 80 procent, toch laat president Erdogan de rente verlagen||Ooit hoopt de Turkse president Recep Tayyip Erdogan de vruchten te plukken van zijn volgens economen bizarre rentebeleid, het liefst uiteraard ruim vóór de verkiezingen van juni volgend jaar, waarin zijn machtspositie op het spel staat. Vooralsnog is daarvan echter geen sprake. De inflatie in Turkije is in augustus opnieuw gestegen, naar 80,21 procent op jaarbasis, 0,6 procentpunt meer dan in juli. Dat betekent dat de Turkse burgers – en dus de kiezers – onverminderd de pijn voelen van de enorme prijsstijgingen voor zo’n beetje alles: voedsel, huren, energie en uiteraard alle consumptiegoederen die geïmporteerd worden. Door de zwakke lira worden de prijzen daarvan extra opgejaagd. Erdogans merkwaardige theorie dat lage rente leidt tot lagere inflatie, blijft dus op gespannen voet staan met de werkelijkheid. Niettemin werd de rente vorige maand verlaagd van 14 naar 13 procent. Niet eerder de afgelopen kwart eeuw was de inflatie in Turkije zo hoog als nu. Mogelijk zijn de officiële inflatiecijfers ook nog eens ernstig geflatteerd, zoals de Onafhankelijke Inflatie Onderzoeksgroep (ENAG) stelt. Volgens ENAG is de werkelijke inflatie meer dan twee keer zo hoog als de overheid beweert: 181 procent in augustus, 5 procentpunt meer dan in juli. De informatie van ENAG wordt in de regeringsgezinde media – en dat zijn de meeste – genegeerd. Bovendien wordt de groep op de in Turkije gebruikelijke manier tegengewerkt. Vorige week werd bekend dat de belastingdienst een onderzoek instelt naar belastingfraude door de organisatie. Er zouden inkomsten verzwegen zijn. Niet alle economische seinen staan overigens op rood in Turkije. In het tweede kwartaal dit jaar groeide het bbp 7,6 procent ten opzichte van een jaar geleden. De groei viel daarmee hoger uit dan kenners hadden verwacht. De consumptieve bestedingen van huishoudens (gestegen door de inflatie) leverden daaraan een belangrijke bijdrage. Ook de export groeide stevig, dankzij het herstel van de coronacrisis en de goedkopere Turkse lira.||https://www.volkskrant.nl/economie/turkse-inflatie-stijgt-tot-boven-de-80-procent-toch-laat-president-erdogan-de-rente-verlagen~b6a3e9d5/
2022-09-05||‘Enorme’ vraag naar warmtepompen, toch wint het apparaat maar langzaam terrein||Nederlanders schaften vorig jaar 72.300 stuks warmtepompen aan, becijfert de jaarlijkse Gasmonitor. Dat is een stijging van 16 procent ten opzichte van 2020. Ter vergelijking: met 431.000 verkochte exemplaren was de cv-ketel ook in 2021 nog verreweg de populairste warmtebron in Nederlandse huishoudens. ‘De groei van het aantal huishoudens met warmtepompen gaat nog niet hard genoeg’, stelt Rob van Tilburg van Natuur & Milieu. ‘Als we op dit tempo doorgaan, zijn slechts een half miljoen bestaande woningen tussen 2020 en 2030 uitgerust met een pomp.’ Van Tilburg ziet dat consumenten wel van hun cv-ketel af willen, maar dat tekorten aan installateurs en apparaten dat verhinderen. Het tekort aan installateurs komt volgens Van Tilburg door meer dan enkel de overspannen arbeidsmarkt. ‘Er zijn immers wel genoeg installateurs die weten hoe je een cv-ketel plaatst. De prioriteit ligt nog op de verkeerde plek.’ Als installatiemedewerkers vertrouwd raken met de apparaten denkt Van Tilburg dat de installatietijd afneemt. Tegelijk ziet Natuur & Milieu een ‘run op materialen’ om warmtepompen te produceren. ‘Zo’n lange levertijd schrikt mensen af, waardoor ze bij hun verbouwing toch weer voor een cv-ketel kiezen.’ Vooralsnog komen warmtepompen vooral in nieuwbouwwoningen terecht. Sinds 2018 krijgen nieuwe huizen in principe geen aansluiting op aardgas meer. De verkoop van cv-ketels ging bijna volledig naar al bestaande woningen. Consumenten met een cv-ketel betalen zich blauw nu de gasprijzen zo hoog zijn. ‘Een warmtepomp zorgt voor CO2-reductie’, stelt Van Tilburg, ‘maar het is ook gewoon een uitweg voor wie van die enorme gasprijs af wil.’ De Gasmonitor is gebaseerd op verkoopcijfers van de sector en cijfers van de overheid over subsidieaanvragen. In 2050 moeten alle woningen en gebouwen in Nederland aardgasvrij worden verwarmd. Vanaf 2026 mogen oude cv-ketels niet meer door nieuwe exemplaren worden vervangen, bepaalde het kabinet eerder dit jaar. Van Tilburg voorziet dat de vraag naar warmtepompen daardoor alleen nog maar toe zal nemen. ‘Het is alle hens aan dek.’||https://www.volkskrant.nl/nieuws-achtergrond/enorme-vraag-naar-warmtepompen-toch-wint-het-apparaat-maar-langzaam-terrein~b19ac2a7/
2022-09-05||Tijd om te veranderen heeft Andries Jonker niet en toch moet meteen alles anders ||Woensdag was het nog niks volgens ­Andries Jonker. Zijn voetbalsters stonden op de training volgens de bondscoach bol van de spanning, wilden het allemaal heel goed doen. ‘Er lukte helemaal niks.’ Een dag later ging het al wat beter, vrijdag in de oefenwedstrijd tegen Schotland nog wat meer. Het hoort allemaal bij het bestaan van een nieuwe coach, maar in dit geval staat de druk er meteen op. Nederland moet vanavond in Utrecht tegen IJsland winnen om zich direct te plaatsen voor het WK, dat volgend jaar in Australië en Nieuw-Zeeland wordt gehouden. Tijd om veel te veranderen is er niet, en toch moet er snel veel anders. Onder de vorige bondscoach Mark Parsons, en zeker op het EK, was Nederland te vaak aanvallend tandeloos en defensief erg kwetsbaar. Ook met ploegen waar in theorie makkelijk van gewonnen zou moeten worden, hebben de voetbalsters vaak moeite. Het is de reden dat die wedstrijd tegen IJsland nog beslissend is. In de WK-kwalificatie lukte het twee keer niet te winnen van Tsjechië, dat 28ste staat op de wereldranglijst. Nederland, dat na het EK twee plaatsen is gezakt naar de zesde plek, wist met pijn en moeite twee keer gelijk te spelen. Vrijdag oefenden de voetbalsters in Zwolle tegen Schotland en waren er wel wat lichtpuntjes. Vivianne Miedema scoorde al na tien minuten na een mooie combinatie van Jill Roord met Daniëlle van de Donk. Het was alweer een tijdje geleden dat internationals op zo’n fraaie manier het doel wisten te vinden. ‘De goal was eigenlijk het voorbeeld, dat wil ik zien’, telde Jonker na afloop zijn zegeningen. ‘Je houdt de bal als het moet achterin, je speelt naar voren als het kan en dan moet je lef hebben vooruit. Dat is het moeilijkste van voetballen.’ De 1-1, die twee minuten later viel, kwam na een fout van Dominique Janssen. Het zei weinig over het spel, dat de hele eerste helft rustig en verzorgd bleef. Nederland wist zich geregeld door de Schotse defensie te combineren, in het strafschopgebied ging het alleen mis. Van de Donk miste binnen vijf minuten eerst een grote en daarna een enorme kans. Een ruststand van 3 of 4-1 was niet gek geweest, maar in de tweede helft werd het een stuk minder. Met hard werken, en zes verse krachten, werd een minuut voor tijd nog de winst uit het vuur gesleept. Maar Nederland speelde gehaaster, kwam nauwelijks nog tot uitgespeelde kansen en zag de Schotten nu wel een paar keer gevaarlijk worden. ‘Ik wil graag dat we druk zetten op de tegenpartij, maar dan moet iedereen meedoen’, analyseerde Jonker. ‘Daar kwam Schotland een paar keer onderuit en dat mag niet.’ Zeker tegen IJsland, 13de op de Fifa-ranking, niet. Nederland kan hoop putten uit de heenwedstrijd: die werd met 2-0 gewonnen. Dat waren dan ook de enige tegendoelpunten die IJsland in deze kwalificatie tegen kreeg. De ploeg staat nu eerste in de poule, in Utrecht moet er vooral niet verloren worden. Nederland hoopt natuurlijk op een vroege voorsprong, maar moet vooral ook voorkomen dat het tegen een counter en een achterstand aanloopt. Een nederlaag is niet fataal, dan wacht in oktober een tweede kans in de play-offs. De tegenstanders zijn nog niet bekend, maar het gaat om landen als Zwitserland en Portugal, waar Nederland op het EK moeite mee had, en stugge ploegen als België en Oostenrijk. Geen makkie, zeker niet als IJsland voor een mentale opdoffer zorgt. ‘Alles gaat om vertrouwen’, zei Jonker maandag. Ook na vrijdag heeft hij het niveau omhoog zien gaan. ‘Op de training zondag heb ik genoten van die meiden. Dat dit goede speelsters zijn dat hebben ze allang bewezen, het gaat erom: geloven ze er zelf weer in en durven ze het te laten zien||https://www.volkskrant.nl/sport/tijd-om-te-veranderen-heeft-andries-jonker-niet-en-toch-moet-meteen-alles-anders~b6da6335/
2022-09-05||Trans activisten Shane en Leonel blijven dromen van een plek in Chili’s grondwet, maar hun landgenoten zien het niet zitten||Op de televisie kleuren de regio’s van Chili een voor een blauw: tegen, tegen, tegen. ‘Ik denk dat ik het snap’, fluistert de non-binaire Shane Cienfuegos (29) verslagen, ‘Dit is een land met veel ouderen.’ Vriend en trans man Leonel Catoni (30) zegt niets en kijkt alleen maar. Van noord naar zuid, 4.270 kilometer ingeklemd tussen oceaan en Andes, vult de kaart zich met het blauw van de afwijzing: Chili stemde tegen de nieuwe grondwet. Tegen een grondwet waarin Shane en Leonel, en alle seksuele minderheden, voor het eerst expliciet een plek zouden krijgen. Zondagavond ontvangt het Chileense trans stel de dreun van het verlies thuis in hun huisje in het zuiden van hoofdstad Santiago. Het decor: kleine woonkamer, rode bank, rommelig bureau, hondenbrokken in één hoek, kattenvoer in de andere. Shane op een stoel, rode lippenstift, donkere baard, bloemetjesjurk, gekruiste behaarde benen, beweeglijke armen. Leonel op een stoel, stevige frons boven serieuze ogen, baardje, geblokt overhemd over groot bovenlichaam, zwarte spijkerbroek, gespreide benen, handen op de dijen. De vlinder is tot stilte gekomen naast de rots. Allebei zijn ze uit het veld geslagen. De uitslag toont het Chili waar het trans stel werkelijk in leeft, veel minder progressief dan de alomtegenwoordige uitbundige graffitileuzen in de hoofdstad deden vermoeden. Ruim 60 procent van de Chilenen wees een tekst vol sociale rechten af. ‘Weet je’, zegt Shane. ‘Wij hadden niets te verliezen, alleen te winnen.’ Het Zuid-Amerikaanse land stemde zondag in een referendum over een nieuwe toekomst. Een jaar lang had een gekozen grondwetcommissie gewerkt aan een voorstel dat zou moeten afrekenen met de huidige neolibeale grondwet daterend uit 1980, uit de dictatuur van generaal Pinochet (1973-1990), sindsdien vaak aangepast maar nooit vervangen. De nieuwe progressieve tekst moest het uitroepteken worden achter een luide roep om verandering, van grote straatprotesten in 2019, via de verkiezingen van de jonge linkse president Gabriel Boric (36) vorig najaar, naar het grondwetsreferendum van 4 september. Miljoenen vooral jonge Chilenen, geboren na de dictatuur, stuwden het land de afgelopen jaren richting progressieve verandering. Het begon in 2019 met die woede-uitbarsting op straat: maandenlange felle protesten tegen een systeem waarin bijna alles te koop is en de beste scholen, banen, pensioenen en zorg zijn voorbehouden aan een rijke minderheid. Toenmalig president Piñera wist uiteindelijk de onvrede te kanaliseren in een democratisch proces, de zoektocht naar een nieuwe magna carta. Voormalig studentenleider Boric, die in maart van dit jaar aantrad met een ‘feministische regering’, ging voorop in de steun voor de nieuwe grondwet. Zondagavond moest de jonge president nederig op zijn schreden terugkeren. ‘De boodschap is helder. Het Chileense volk was niet tevreden met dit voorstel.’ De overweldigende tegenstem ‘eist dat we werken met meer inzet, meer respect en meer dialoog’. Hij beloofde de zoektocht voort te zetten naar een grondwet ‘die ons allen vertegenwoordigt en verenigt’. Dit keer, stelde hij, moest het parlement een hoofdrol krijgen. Het experiment met een gekozen onafhankelijke commissie was pijnlijk mislukt en al zijn tegenstanders buitelden over elkaar om hem de schuld te geven. Hij wilde een volgende keer niet opnieuw alleen in de wind staan. De woorden van de president gaan voorbij aan Leonel en Shane, die zich met een cannabispijpje hebben verplaatst naar de kleine patio achter hun huis. Met jassen aan tegen de laatste winterkou kruipen ze tegen elkaar aan. ‘Wat denk jij?’, vraagt Shane. ‘Pffrrrrfft’, pruttelt Leonel. Tegenslagen zijn ze als trans activisten wel gewend, maar deze kwam alsnog hard aan. Leonel neemt een trekje van de pijp. Hun toekomst blijft zo onzeker als het heden. ‘Alle veranderingen moeten plaatsvinden tijdens deze regeringstermijn’, concludeert hij, ‘want bij de volgende verkiezingen keert rechts terug.’ Terug in de tijd, vrijdagochtend, twee dagen voor het referendum. In het kleine huisje heerst nog een vrolijke wedstrijdspanning. Het zal weliswaar krap worden, maar een meerderheid zal toch wel vóór de nieuwe grondwet stemmen. De 388 nieuwe artikelen zijn een harde breuk met het verleden: meer overheid, minder vrije markt en tal van rechten voor minderheden en de natuur. Voor de lhbti-gemeenschap is het voorstel revolutionair, er is volop plek voor ‘seksuele en genderdiversiteit’. Zie bijvoorbeeld artikel 6, dat gelijke participatie in politiek en samenleving belooft voor mannen, vrouwen én seksuele en genderminderheden. En misschien nog belangrijker, artikel 27: het recht op een leven zonder geweld voor lhbti’ers. Jaarlijks worden in Chili meerdere homo’s en trans personen vermoord, tientallen worden slachtoffer van geweld. ‘Dit is een juridische basis waar we echt iets mee kunnen’, zegt de non-binaire Shane, die zich in genderneutraal Spaans definieert als elle, tussen el en ella in, ‘hen’ in het Nederlands. Shane en Leonel zijn sinds vijf jaar geliefden en zijn, tegen wil en dank, voltijd trans activisten. Ze werken allebei voor de Chileense transbelangenclub OTD. Shane ontfermt zich als sociaal werker op straat over dakloze trans ouderen, Leonel voert als ingetogen dossiervreter een constant institutioneel gevecht met de overheid over betere transzorg. ‘Vijf jaar geleden stond trans nog te boek als ziekte. Nog steeds is de hele zorg ingericht op mannen en vrouwen.’ Een geslachtstransitie is mogelijk in Chili, maar alleen van het ene hokje naar het andere. ‘Ken je die videoclip van Pink Floyd? Die rij met kinderen die allemaal de machine ingaan en er aan de andere kant op een lopende band uitkomen? Zo is de transzorg.’ De non-binaire Shane liep tegen Chileense muren op en week voor borstimplantaten uit naar Argentinië. Leonel werd zeven jaar geleden gedwongen om zijn baarmoeder op te geven. ‘Het hele systeem is krom’, roept Shane lachend, twee gebalde vuisten zwaaiend in de lucht. Leonel knikt. Vandaar dat die nieuwe grondwet ‘een beetje hoop’ geeft. ‘Dit is een belangrijke stap’, zegt Leonel. Maar de vraag is of de rest van Chili er klaar voor is. Gisteravond leek het er wel op, toen honderdduizenden jonge mensen de Alameda vulden, de statige tweebaansweg door het hart van de hoofdstad, voor een groot en divers feest ter afsluiting van de voor-campagne. Op het slotevenement van de tegencampagne kwamen enkele honderden mensen af. Maar is dat beeld representatief voor het hele land, dat de afgelopen maanden zo gepolariseerd bleek over het grondwetsvoorstel? Want tegenover de veranderingsgezinde jeugd die het grondwetsproces afdwong, stonden miljoenen Chilenen die twijfelden of ronduit gruwden van de voorgestelde tekst. Oudere, conservatievere generaties moesten al verkroppen hoe de jongeren hun stempel drukten op de samenstelling van de gekozen grondwetcommissie, met daarin veel ruimte voor links en een grote inheemse afvaardiging. Diezelfde jongeren hesen vorig jaar ook nog eens de linkse Boric op het presidentiële schild. De andere presidentskandidaat, de extreemrechtse José Antonio Kast, kreeg evengoed 44 procent van de stemmen. Bij die verkiezingen was stemmen niet verplicht en bleef de helft van het electoraat thuis. Maar bij het grondwetsreferendum moesten alle 15 miljoen volwassen Chilenen (van de 19 miljoen inwoners) een keuze maken of een boete betalen. Ook de potentiële thuisblijvers die het allemaal zo net nog niet wisten met al die progressieve veranderingen, werden gedwongen om zich uit te spreken. Het neoliberalisme had Chili toch niet enkel kwaad gedaan, het land behoort tot de rijkste in Latijns-Amerika. Moeten grondstoffen daadwerkelijk worden genationaliseerd, vroegen ze zich af. En waarom moet Chili ‘plurinationaal’ worden? Om nog maar te zwijgen over ongemakkelijke woke thema’s als lhbti-rechten. ‘Er ging veel desinformatie rond onder de tegenstemmers’, zegt politicoloog Pamela Figueroa via de telefoon, werkzaam aan de Universiteit van Santiago. ‘De conservatieve elite beweerde bijvoorbeeld dat plurinationaal betekent dat voor inheemse volkeren andere wetten gaan gelden, maar dat staat helemaal niet in de tekst.’ Ook een grotere rol voor de overheid schrok af. Het tegenkamp waarschuwde dat een linkser Chili een armer Chili zou betekenen. ‘Ze slaagden erin wantrouwen te zaaien.’ Het is een strijd tegen de gevestigde orde, roept Shane vanuit het keukentje waar de koffie pruttelt. ‘Zij hebben alles, de media, het geld, de bedrijven, de macht. En wij?’ Hen kijkt om zich heen in het kleine huisje, beweeglijke wenkbrauwen boven grote ogen. ‘Wij hebben koffie.’ Trans activisten kennen die gevestigde orde maar al te goed, zegt Leonel, elke stap richting meer rechten kan leiden tot een felle tegenreactie. Toen de ultraconservatieve Kast vorig jaar plots kwam bovendrijven op rechts, verdiepte hij zich in het asielbeleid in Europa. ‘Ik heb naar Nederland gekeken.’ Ook nu Chili progressiever lijkt te worden, blijft hij alert. ‘Misschien komt na Boric een extreemrechtse regering, snap je? En dan zijn we alles weer kwijt. Kijk naar abortus in de VS.’ Precies die vrees maakt dat veel van hun trans vrienden met lood in de schoenen naar het referendum toeleefden. Vrijdagmiddag bezoekt Shane de 30-jarige kledingontwerper Kuro (‘ik definieer me als hen en hij’) die samen met tien andere trans personen in een huis woont. In deze commune hangen geen posters voor de grondwet aan de muur. ‘Het land is zo gepolariseerd. Het maakt me bang’, zegt Kuro. ‘De fascisten hebben al een keer de macht gehad in Chili.’ Op zijn gezicht met piercings en tatoeages staat een zachte lach. Een stoffig raam van zijn zolderatelier geeft uitzicht op besneeuwde Andespieken aan de horizon, de laagstaande winterzon kleurt ze roze. ‘Als de voorstem wint, zal dat consequenties hebben’, zegt hij. ‘Veel mensen zullen heel boos zijn.’ Zondag, de dag van het referendum, halverwege de middag. Shane is terug in de school waar hen als tiener werd misbruikt. Het college doet vandaag dienst als stemlokaal. Als volwassen trans persoon stapt hen in uitbundige jurk het schoolplein op. ‘Ik hoop dat mijn stem alles verandert.’ Het stembiljet valt in de bus. Een daad van verzet, misschien het begin van een nieuw Chili. Shane is ervan overtuigd: ‘Minstens 60 procent stemt voor.’ Maar het zou anders lopen.||https://www.volkskrant.nl/nieuws-achtergrond/trans-activisten-shane-en-leonel-blijven-dromen-van-een-plek-in-chili-s-grondwet-maar-hun-landgenoten-zien-het-niet-zitten~b6246aab/
2022-09-05||Chinese klimaatdoelen vereisen 19 biljoen euro aan investeringen||China moet zijn broeikasgasemissies vanaf een verwachte piek in 2030 terugbrengen naar nul in 2060. China, de grootste uitstoter van koolstofdioxide, heeft al de grootste zonne- en windenergieparken ter wereld, maar kampt met grote uitdagingen die worden veroorzaakt door de vertragende economische groei van het land en de toegenomen geopolitieke onrust. ‘Het zal niet eenvoudig zijn om binnen zeven jaar de maximale uitstoot te bereiken en daarna in dertig jaar de uitstoot terug te dringen tot nul, en daarnaast te zorgen voor economische stabiliteit’, aldus Xie.||https://www.volkskrant.nl/nieuws-achtergrond/chinese-klimaatdoelen-vereisen-19-biljoen-euro-aan-investeringen~b991ca5e/
2022-09-05||Massa’s geld nodig om Europese energiesector te behoeden voor ‘Lehman-scenario’||‘Onder de huidige omstandigheden komen alle ingrediënten samen voor een Lehman Brothers-scenario voor de energiesector.’ De waarschuwing die de Finse economieminister Mika Lintilä afgelopen weekend gaf, was ongekend: ineenstorting van de Europese energiesector dreigt, mogelijk gevolgd door andere delen van de economie. Net als in 2008, toen zakenbank Lehman Brothers omviel en de financiële sector dreigde mee te sleuren. Lintilä reageerde met zijn noodkreet op de aankondiging van het Russische energiebedrijf Gazprom, dat de belangrijke gasverbinding Nord Stream 1 langer gesloten houdt. Deze mededeling kon maar één ding betekenen: de gasprijzen, vorige week net flink gedaald, zullen maandag weer omhoog spuiten, aldus Lintilä. De voorspelling van de Finse economieminister kwam uit, de Europese gasbeurs opende maandag 30 procent hoger. Elke burger kent inmiddels de gevolgen van de hoge gasprijs, maar waarom dreigen energiebedrijven juist nu om te vallen? Dit heeft alles te maken met zogenoemde margin calls of waarborgsom. Veel energiebedrijven en -handelaren verkopen hun klanten gas dat ze niet bezitten. Soms zitten er weken, maanden of bij langetermijncontracten zelfs jaren tussen verkoop en levering. Stijgt in de tussentijd de prijs, dan wil de gasleverancier zeker weten dat het energiebedrijf of het handelshuis het gas tegen het moment van levering nog kan betalen. Hiervoor moet een waarborgsom worden betaald, de margin call. Valt het energiebedrijf om, dan krijgt de leverancier toch zijn geld. Als de energieprijzen sterk stijgen, groeit ook de omvang van de waarborgsom. De laatste weken zijn de bedragen enorm opgelopen. Een Fins bedrijf zag zijn margin calls afgelopen week groeien van 1 miljard naar 5 miljard euro. Zo veel cash hebben energiebedrijven niet in handen. Banken doorgaans wel, maar die zijn huiverig geworden garant te staan, omdat ze bang zijn dat energiebedrijven failliet gaan en ze hun geld niet meer terug zien. Dus willen ze geen of minder snel leningen verstrekken en zijn veel energieconcerns en -handelaren in acute financiële nood geraakt. Voor sommige dreigt zelfs een doodklap als overheden niet snel bijspringen en de garantstelling van banken overnemen, zei de directeur van een groot energieconcern zondag tegen de Financial Times. Finland, Zweden en ook Tsjechië kondigden afgelopen weekend aan de markt te ondersteunen. Finland trok omgerekend ongeveer 10 miljard euro uit, Zweden 23 miljard. Dit geld is niet ‘weggegooid’: het is een garantstelling, bedoeld om zekerheid te bieden en zo de markten te kalmeren. Zo hielp Duitsland eerder energiereus Uniper, die in grote problemen was gekomen doordat het de hogere gasprijzen niet kon doorberekenen aan zijn klanten. Dat zijn veelal Duitse gemeenten, die langlopende, goedkope contracten hadden, terwijl Uniper kostbaar gas moest inkopen. Komende vrijdag komen de Europese energieministers bijeen om onder meer te spreken over noodkredieten voor de sector. Het ministerie Economische Zaken en Klimaat zegt geen signalen te hebben dat Nederlandse energiebedrijven in grote financiële problemen verkeren, afgezien van de ondernemingen waarvan dit eerder al bekend was. Er is daarom geen sprake van financiële ondersteuning, aldus een woordvoerder. Het ministerie zegt de zaak in de gaten te houden. ‘We spreken geregeld met energiebedrijven, waarbij de gevolgen van de hoge prijzen ook een onderwerp zijn.’ Omdat het met margin calls gaat om heel veel geld dat op korte termijn nodig is als onderpand, is het een probleem dat vooral optreedt als de prijzen stijgen. Het lijkt erop dat Poetin, die de gasprijs vorige week zag kelderen, de onrust op de Europese energiemarkt wil vergroten door Nord Stream dicht te houden. Tegelijk met de steun die afgelopen weekend werd aangekondigd, kwam Duitsland met een opmerkelijke maatregel: het land zegt enorme overwinsten van groenestroombedrijven en kerncentrales te gaan afromen. Energiebedrijven die nauwelijks afhankelijk zijn van fossiele brandstoffen, maar wel een hoge stroomprijs ontvangen, moeten meebetalen om de nood te lenigen van hun fossiele collega’s en burgers, oordeelt Berlijn.||https://www.volkskrant.nl/nieuws-achtergrond/massa-s-geld-nodig-om-europese-energiesector-te-behoeden-voor-lehman-scenario~bf2d0cb1/
2022-09-05||Weer een gerechtelijke dwaling: Rob Bodelier alsnog vrijgesproken van Rosmalense flatmoord||Maandag 5 september 2022 om 13.30 uur is het een feit: Nederland heeft er een gerechtelijke dwaling bij. Na de Puttense moordzaak (vrijspraak in 2002), de Schiedammer parkmoord (in 2005), de zaak Lucia de Berk (2010), de zaak van Ina Post (2010), de Hilversumse showbizzmoord (2016) en de Pettense campingmoord (in mei van dit jaar), is duidelijk geworden dat ook Rob Bodelier ten onrechte werd veroordeeld, voor de Rosmalense flatmoord. Bodelier (64) heeft van al die gedupeerden het langst ten onrechte vastgezeten, veertien jaar. Hij zat vijf jaar in voorarrest en negen jaar gedwongen in een tbs-kliniek voor de dood van zijn vriendin. Sinds deze maandag staat vast dat Bodeliers vriendin Regie van den Hoogen in het jaar 2000, in het halletje van hun flat in Rosmalen, in een waan haar eigen keel heeft doorgesneden. Vijftien jaar na de veroordeling spreekt het gerechtshof in Arnhem haar levenspartner alsnog vrij. Nog een feit: de voorzitter van het hof leest deze middag een zakelijk, afstandelijk betoog voor. Dat er ‘ongerijmdheden’ zitten in de rapporten van de twee deskundigen van destijds. Dat die deskundigen bovendien met elkaar getrouwd zijn en dus niet onafhankelijk waren. Dat het benoemen van een van die deskundigen niet had gemogen, omdat hij al betrokken was bij het politieonderzoek. En dat die andere deskundige verkeerd citeerde uit de wetenschappelijke literatuur. Maar ook: dat de rechters van destijds alleen een belastend scenario kregen voorgelegd, en ‘dat het niet aan de rechter is om iets te zeggen over een ander scenario’, namelijk zelfdoding. Het klinkt alsof de rechters in de zaak van de Rosmalense flatmoord er niets aan konden doen dat ze er allemaal naast hebben gezeten. De voorzitter van het hof refereert eraan dat de advocaat-generaal twee weken geleden vrijspraak eiste. En dat Rob Bodelier, alles bij elkaar opgeteld, alsnog wordt vrijgesproken. De zaal blijft doodstil. Het oordeel, waarnaar tientallen familieleden en zijn journalisten zijn komen luisteren, bevat geen spoor van empathie voor het geleden leed, geen erkenning van een rechterlijke dwaling, geen excuses. ‘Hoe komt dat?’ vraagt verslaggever Mattijs van de Wiel van de NOS na de zitting aan de persrechter, een vrouw die corrigeert dat ze ‘persraadsheer’ is, ‘omdat een rechter van het hof nou eenmaal raadsheer heet’. Ze stamelt. ‘Mag deze vraag over?’ ‘Waarom horen we niks van compassie of excuses?’ De persraadsheer kijkt vertwijfeld naar een woordvoerder van het hof en zegt dan: ‘Ik begrijp die vraag, ik weet niet wat ik daarop moet zeggen. Als de voorzitter van het hof het niet zegt, kan ik het ook niet zeggen.’ ‘U zult toch iets met die vraag moeten’, benadrukt de verslaggever. ‘Excuses zitten erin dat de verdachte nu is vrijgesproken’, antwoordt de persraadsheer. ‘Waarom wordt het niet gewoon gezegd?’, vraagt Van de Wiel andermaal. ‘Dit is het antwoord wat ik u kan geven.’ Daarna komt de cameraploeg van Omroep Brabant. ‘Waarom worden er geen excuses gemaakt?’ vraagt verslaggever Jan Peels. ‘Excuses?’ reageert de persraadsheer, ‘van wie zou hij die moeten krijgen?’ Als Peels zijn vraag verduidelijkt - ‘Hier is toch iets heel erg verkeerd gegaan?’ - luidt het antwoord: ‘Deze vrijspraak is het gevolg van alle betrokkenen die hierin een rol hebben gespeeld, en in dat samenspel is inderdaad iets misgegaan.’ Het hof wringt zich in allerlei bochten om de woorden ‘excuses’, ‘spijt’ en ‘gerechtelijke dwaling’ niet te noemen. ‘Welkom in de juristenwereld’, reageert Bodeliers advocaat Pieter van der Kruijs na de zitting verontwaardigd. ‘Het menselijk aspect ontbreekt volledig. Dit is een grote, verschrikkelijke, gerechtelijke dwaling. Natúúrlijk moeten er excuses komen. Deze man is onschuldig. On-schul-dig. Waarom zégt het hof dat niet gewoon?’ In oktober 2017 schreef toenmalig minister Stef Blok van Justitie in antwoord op Kamervragen dat het maken van excuses aan een ten onrechte veroordeelde ‘een van de drie basisvoorwaarden’ is voor diens rehabilitatie, naast schadevergoeding en steun bij terugkeer in de samenleving. ‘Het maken van excuses richting een gedupeerde is essentieel’, schreef Blok. ‘Hiermee wordt zijn of haar leed erkend en een bijdrage geleverd aan het herstel van het geschade vertrouwen.’ Hij voegde eraan toe dat de direct bij het strafproces betrokken organisaties, Openbaar Ministerie (OM), politie en rechtspraak, ‘zelf verantwoordelijk zijn voor het maken van excuses’. Een uur na de uitspraak geeft het OM aan Bloks voorschrift gehoor. ‘Het OM betreurt het enorme leed’ dat Rob Bodelier en zijn dierbaren is aangedaan. Het gaat kritisch kijken naar het verloop van deze zaak, meldt landelijk hoofdadvocaat-generaal Mariëtte Bode van het ressortsparket op de website van het OM. Een vertegenwoordiger van het OM zal met Bodelier en zijn advocaat in gesprek gaan ‘om hem persoonlijk excuses aan te bieden’. Of ook de rechtspraak en de politie gehoor geven aan de Kamerbrief van Blok, zoals advocaat van der Kruijs voor zijn cliënt hoopt, blijft voorlopig de vraag. Het OM zal in het ‘excuses’-gesprek met Bodelier en zijn advocaat ook ‘eerste stappen zetten’ om te kijken of er overeenstemming kan worden bereikt over een vergoeding van de materiële en immateriële schade. Bodelier, die kampt met schizofrenie en wanen, wil van de schadevergoeding een woonplek kopen op het terrein van de psychiatrie bij zijn familie in de buurt, zegt zijn advocaat, ‘zodat hij weer dicht bij hen is’.||https://www.volkskrant.nl/nieuws-achtergrond/weer-een-gerechtelijke-dwaling-rob-bodelier-alsnog-vrijgesproken-van-rosmalense-flatmoord~b9d29aea/
2022-09-05||Wat kun je doen als je na je vakantie geen zin meer hebt in je werk?||Het post-holiday-syndrome of de post-vakantiedip, wordt de knoop in de maag aan het einde van de vakantie ook wel genoemd. Wetenschappers van de Universiteit van Granada introduceerden die term in 2007. Andere symptomen: vermoeidheid, een verhoogde hartslag en psychische klachten. Volgens de Spaanse onderzoekers heeft zo’n 35 procent van de werknemers er last van. ‘Tijdens een vakantie kijk je met meer afstand naar je leven en dus ook naar je werk’, verklaart Marlène Langbroek, loopbaancoach en schrijver van het boek Wat wil ik nu echt? (2020). ‘Het is dus niet voor niets dat september en januari piekmaanden zijn voor loopbaancoaches en recruiters.’ Hoewel je na je vakantie misschien het liefst zo snel mogelijk ontslag wil nemen, is dat niet altijd nodig. Vraag jezelf af wat je mist in je huidige werk, adviseert Langbroek. Misschien heb je meer behoefte aan feedback of word je gek van de drukte in de kantoortuin. Bespreek of dat mogelijk is bij je huidige werkgever. Kijk je elk uur op de klok, omdat je je werk inhoudelijk saai vindt geworden? Bespreek dan of je je takenpakket kunt aanpassen. Langbroek: ‘Wie onderprikkeld is en het werk op de automatische piloot doet, raakt gedemotiveerd. Je gaat er slechter van presteren en hebt het idee dat je werk niet zoveel voorstelt. Dat is funest voor je zelfvertrouwen.’ Als het niet mogelijk is de inhoud van je werk aan te passen, is het slim toch eens een vacaturesite te bekijken, zegt Jaap van Muijen van de Nyenrode Business Universiteit. ‘Meer uitdaging’ is een van de belangrijkste redenen voor werknemers om een nieuwe baan te zoeken. Dat blijkt uit verschillende onderzoeken, waaronder het Nationaal Salaris Onderzoek van Intermediair en Nyenrode, waarbij de hoogleraar psychologie vorig jaar betrokken was. Wie nog wel tevreden is over de inhoud van de baan, maar niet over het salaris, kan onderhandelen, maar daar moet je volgens Van Muijen niet te veel van verwachten. ‘3 procent loonsverhoging is al veel, terwijl je bij een nieuwe werkgever veel grotere stappen kunt maken.’ Geld is verreweg de belangrijkste reden waarom mensen van baan switchen, blijkt uit het Nationaal Salaris Onderzoek. In de horeca, detailhandel en journalistiek is de bereidheid om van werkgever te veranderen voor meer geld het grootst. Maar Van Muijen verwacht dat ook in andere branches. ‘Natuurlijk spreekt uit een goed salaris waardering, maar het is nu ook pure noodzaak. Je hebt door de inflatie meer geld nodig om je rekeningen te betalen, boodschappen te doen of een huis te kopen.’ Hij heeft daarom ook een tip aan werkgevers die in deze krappe arbeidsmarkt moeite hebben met het behouden van personeel: ‘Betaal ze goed, dan is de kans het kleinst dat ze vertrekken.’||https://www.volkskrant.nl/werken/wat-kun-je-doen-als-je-na-je-vakantie-geen-zin-meer-hebt-in-je-werk~bf5a7f3a/
2022-09-05||Israëlische kogel doodde zeer waarschijnlijk Palestijnse journalist, concludeert ook Israël nu||De dood van Abu Akleh op 11 mei in Jenin, tijdens een actie van het Israëlische leger op de bezette Westelijke Jordaanoever, leidde tot veel internationale ontzetting. Ze was een van de bekendste Palestijnse journalisten en werd geroemd om de verhalen die ze maakte over de dagelijkse realiteit van de Israëlische bezetting. Israël zelf hield lange tijd vast aan twee scenario's. Het ene scenario luidde dat Abu Akleh in een vuurgevecht met Palestijnse militanten per ongeluk werd getroffen door Israëlisch vuur. Het tweede scenario was dat Palestijnse militanten door ongericht vuur verantwoordelijk waren voor de dood van de journalist. Volgens het Israëlische leger zijn beide scenario’s nog steeds mogelijk, maar voor het eerst kenschetst het land het eerste scenario als duidelijk waarschijnlijker dan het tweede. Verdere conclusies zal Israël niet trekken. Het onderzoek van het leger sluit aan bij conclusies van onder meer de Verenigde Staten. Na lang getouwtrek overhandigden de Palestijnen de kogel waarmee Abu Akleh werd doodgeschoten in juli aan de VS. Op basis van dat forensische bewijsstuk kwamen Amerikaanse onderzoekers tot een vergelijkbare conclusie als het Israëlische leger nu. Israël had om de kogel verzocht omdat het zei zonder niet vast te kunnen stellen wie de kogel had afgevuurd, maar de Palestijnen vertrouwden een Israëlisch onderzoek niet. De conclusies die het Israëlische leger nu trekt zullen dat wantrouwen bij de Palestijnen niet wegnemen. Volgens de Palestijnen werd er bewust op Abu Akleh geschoten. Ook haar werkgever Al Jazeera trok die conclusie. Ze was door haar helm en scherfvest duidelijk herkenbaar als journalist, stellen zij. Israël, en eerder ook de Verenigde Staten, zegt dat het bewijsmateriaal die conclusie niet ondersteunt: Israëlische militairen zagen haar en een collega die gewond raakte aan voor Palestijnse militanten, luidt de Israëlische lezing. Het was een ‘onfortuinlijk incident’, aldus Aviv Kochavi, de hoogste generaal van het leger. Op basis waarvan Israël Abu Akleh identificeerde als militant, is echter niet duidelijk. Media als CNN en The New York Times concludeerden op basis van beeld- en geluidmateriaal en gesprekken met ooggetuigen dat er helemaal geen militanten in de buurt waren van Abu Akleh. Toch blijft het Israëlische leger ook nu nog volhouden dat die militanten er mogelijk wel waren. Omdat Abu Akleh volgens Israël hoe dan ook niet bewust werd beschoten, verbindt Israël verder geen strafrechtelijke gevolgen aan haar dood. De militair die de kogel afvuurde én degenen die de bevelen uitvaardigden, hoeven geen straf te vrezen. De familie van Abu Akleh zegt dat Israël met het onderzoek ‘gepoogd heeft de waarheid te verdoezelen en verantwoordelijkheid te ontlopen’. De conclusies vinden ze niet verrassend: ‘Het is voor iedereen duidelijk dat Israëlische oorlogsmisdadigers hun eigen misdaden niet kunnen onderzoeken. Toch zijn we nog steeds diep gegriefd, gefrustreerd en teleurgesteld.’||https://www.volkskrant.nl/nieuws-achtergrond/israelische-kogel-doodde-zeer-waarschijnlijk-palestijnse-journalist-concludeert-ook-israel-nu~b2f31f93/
2022-09-05||Rapport: NS niet goed voorbereid op grote landelijke storing||Rond 9.30 uur op zondag 3 april vond er een storing plaats bij de NS, waardoor de vervoerder geen zicht meer had op waar treinen zich precies bevonden. Toen zich vlak voor 12.00 uur een bovenleidingbreuk voordeed bij Hoofddorp, werd het risico op chaos op het spoor volgens de NS te groot en besloot het bedrijf het treinverkeer beheerst stil te leggen. Pas de volgende ochtend kon de NS de dienstregeling hervatten. De storing had grote gevolgen voor reizigers door heel Nederland. De NS vroeg het Instituut voor Veiligheids- en Crisismanagement (COT) daarom om onderzoek te doen naar de besluitvorming op 3 april. De onderzoekers concluderen dat het handelen van de NS op de dag zelf grotendeels te verantwoorden is, maar dat de organisatie slecht voorbereid is op een dergelijke calamiteit. Volgens de onderzoekers was het gezien de situatie ‘onvermijdelijk’ om het treinverkeer beheerst stil te leggen. Ook het besluit om geen vervangend busverkeer in te zetten is volgens de onderzoekers begrijpelijk, omdat er niet genoeg chauffeurs en bussen voorhanden waren om een landelijke storing op te vangen. Toch zijn er volgens het COT ook belangrijke lessen te trekken uit de storing. Zo lag er bij de NS geen plan in de la voor een landelijke storing van dit formaat. Voor andere calamiteiten, zoals slecht weer of een cyberaanval, zijn er wel zulke plannen. Als zo’n plan er was geweest, had de NS mogelijk enkele pendeldiensten kunnen uitvoeren met een klein aantal treinen. Ook werd er binnen de NS niet snel genoeg opgeschaald, en is men uit gegaan van een te rooskleurig beeld van hoe de storing zich zou ontwikkelen. NS-medewerkers gingen er vanuit dat de storing snel opgelost zou zijn, en dat het treinverkeer dan snel hervat zou kunnen worden. Maar in de loop van de dag kwamen meer problemen aan het licht, waardoor het moment waarop er weer treinen zouden rijden telkens werd uitgesteld. Uiteindelijk koos de NS ervoor om niet op kleine schaal treinen in te zetten op zondag. Daarmee zou namelijk de hervatting van de dienstregeling op maandagochtend in gevaar zijn gekomen. De vervoerder gaf betrouwbaarheid en voorspelbaarheid dus voorrang boven het thuisbrengen van reizigers. De onderzoekers spreken zich niet uit over de wenselijkheid van dat besluit, maar stellen wel dat die prioritering veel reizigers teleurstelde en dus onderwerp van gesprek moet zijn. Het COT raadt de NS aan om meer scenario’s voor te bereiden waarop het terug kan vallen bij grote storingen, en sneller op te schalen. Ook besluiten over bijvoorbeeld compensatie voor reizigers zouden voorbereid kunnen worden, zodat NS-medewerkers die op de dag zelf al aan de reizigers mee kunnen delen. De NS zegt in een verklaring alle aanbevelingen over te zullen nemen. Waarnemend president-directeur Bert Groenewegen geeft toe dat de NS ‘een slechte beurt’ heeft gemaakt bij de reizigers, en belooft dat zijn organisatie zal leren van de storing, om herhaling te voorkomen.||https://www.volkskrant.nl/nieuws-achtergrond/rapport-ns-niet-goed-voorbereid-op-grote-landelijke-storing~b44e3027/
2022-09-05||Het weerbericht voor dinsdag 6 september: grotere kans op buien||De meeste warmte is achter de rug. Maandag werd het regionaal tropisch met ruim 30 graden, maar dat halen we dinsdag niet meer. De maxima lopen uiteen van 23 graden vlak aan zee tot plaatselijk nog 29 graden in het zuidoosten. Daarbij is er een afwisseling van zon en stapelwolken. Vanaf dinsdagavond neemt vanuit het zuiden de kans op onweersbuien toe, vooral over de westelijke helft van ons land. Lokaal kan daarbij flink wat neerslag vallen. De minste buien worden in het zuidoosten verwacht, daar blijft het mogelijk zelfs droog. Woensdagochtend trekken de meeste buien weg en volgen zonnige perioden. Het wordt opnieuw wat minder warm, met 20 tot 25 graden, maar dat is nog altijd flink te warm voor deze tijd van het jaar. Normaal gesproken hoort de temperatuur rond 19 graden uit te komen. Vanaf donderdag breekt een overtuigend wisselvallige periode aan. Dagelijks gaan er tamelijk veel buien vallen, soms met onweer en flink wat neerslag in korte tijd. Her en der zou in enkele dagen tijd meer dan 50 millimeter kunnen vallen. Daarbij draait de wind naar een westelijke richting en koelt het steeds verder af. Vanaf vrijdag halen de maxima hooguit nog een graad of 20.||https://www.volkskrant.nl/nieuws-achtergrond/het-weerbericht-voor-dinsdag-6-september-grotere-kans-op-buien~b8882402/
2022-09-05||Meer kerncentrales, meer grenswachten en een ramkoers met Brussel: dit is de agenda van de nieuwe Britse premier Liz Truss||De grootste uitdaging voor Liz Truss is de aanstaande ‘gruwelwinter’, waarin Britse huishoudens te maken gaan krijgen met hoge energierekeningen. Consumentenkoning Martin Lewis heeft de nieuwe Britse premier opgeroepen om een steunpakket samen te stellen ter grootte van de hulp tijdens de pandemie. Hoewel ze noodhulp niet heeft uitgesloten, gaat haar voorkeur uit naar macro-economische maatregelen, zoals een belastingverlichting van omgerekend 35 miljard euro, aangevuld met een btw-verlaging van 5 procent. Het gaat hierbij om geleend geld, want bezuinigen wil ze niet. Haar critici spreken over voodoo-economie. Om meer greep op de economie te krijgen wil ze macht weghalen bij de centrale bank, wat een terugkeer betekent naar de tijden van Margaret Thatcher. Met dit dossier is Truss beter vertrouwd. Als minister van Internationale Handel heeft ze tientallen handelsakkoorden gesloten. Ze hoopt een akkoord met de VS te kunnen sluiten en heeft gezegd dat de Britten genoeg in de aanbieding hebben, aangezien de Amerikanen de realityserie Love Island en kostuumdrama Downton Abbey ‘verslinden’. Ondertussen ligt ze op ramkoers met Brussel. De wet die het Noord-Ierse protocol uit het Brexit-akkoord moet neutraliseren is haar geesteskind. Net als haar voorganger is ze geen vertegenwoordiger van de traditionele Britse diplomatie. Ze hekelde het ‘obstinate’ Brussel en op de vraag of Emmanuel Macron een vriend of een vijand is, zei ze dat dat nog moet blijken. In eigen land wil ze voor elkaar krijgen dat ambtenaren niet langer Brexit-wetgeving traineren. Een nieuw referendum over Schotse onafhankelijkheid? Dat kunnen de Schotse nationalisten, als het aan Truss ligt, wel vergeten. Net als Johnson piekert ze er niet over om de Unie te riskeren. Volgens haar spelen de nationalisten in Schotland, maar ook die in Wales en Noord-Ierland, politieke spelletjes terwijl ze hun energie beter zouden kunnen steken in het goed besturen van hun semi-onafhankelijke naties. Om de relatie tussen de Britse buren nog wat meer op scherp te zetten, heeft ze de Schotse eerste minister Nicola Sturgeon een ‘aandachtstrekker’ genoemd. Anders dan Johnson heeft Truss een persoonlijke band met Schotland. Ze bracht een deel van haar kinderjaren door in Paisley, een voorstad van Glasgow. Om die reden heeft Truss zichzelf omschreven als een ‘kind van de unie’. Op papier is Truss het eens met plannen van haar voorgangers om het land in 2050 klimaatneutraal te laten zijn, maar dat moet huishoudens en bedrijven wat haar betreft niet te veel kosten. Daarom wil ze bijvoorbeeld tijdelijk af van de milieuheffingen. Met oog op de energiezekerheid wil ze ruimhartiger zijn bij het verlenen van licenties voor het boren naar olie en gas in de Noordzee. Tevens staat ze positief tegenover het idee om te gaan frakken, met als belangrijk voorbehoud dat de plaatselijke bevolking ermee instemt. Ze steunt de bouw van nieuwe kerncentrales en wil niet dat het hele land vol komt te staan met windmolenparken. Nauwelijks milieuvriendelijk is haar suggestie om de maximumsnelheid op de autowegen, naar Duits model, af te schaffen. In een van de laatste verkiezingsdebatten beweerde Truss dat trans vrouwen geen vrouwen zijn, iets wat ook de mening bleek te zijn van haar rivaal Rishi Sunak. Daarmee nam ze stelling in het felle transdebat. Ze is dan ook tegen gender-zelfidentificatie, de vrijheid van mensen om, zonder medische procedure, hun sekse te kiezen. Eerder dit jaar had Truss, die ook gelijkheidszaken in haar portefeuille had, opgeroepen om op te houden met het ‘belachelijke debat’ over persoonlijke voornaamwoorden, doelend op de trend van mensen om zichzelf bijvoorbeeld als ‘she/her’ en ‘he/him’ aan te duiden. Daarnaast is het wat haar aangaat ook tijd om op te houden met het voortdurend bekritiseren van de Britse geschiedenis. In plaats van schaamte moet volgens haar trots de overhand hebben. Op immigratiegebied heeft Truss weinig nieuws te melden. Ook onder haar leiding lopen kansloze asielzoekers de kans in Rwanda te belanden. Sterker, ze wil dit omstreden asielplan uitbreiden naar andere landen. Tevens wil Truss het aantal grenswachten uitbreiden, maar ook zij weet niet hoe de bootmigratie over het Kanaal kan worden gereduceerd. Ze houdt de Fransen medeverantwoordelijk. Net als Johnson is ze een voorstander van een Britse Bill of Rights die ertoe moet leiden dat de Europese mensenrechtenwetgeving het migratiebeleid niet hindert. Wel is ze tot soepelheid bereid waar het gaat om arbeidsmigratie. Om het tekort aan werknemers in de landbouw te verhelpen wil ze het inhuren van fruitplukkers en andere seizoensarbeiders makkelijker maken. Toen Johnson zijn vertrek aankondigde vreesde Volodymyr Zelensky het verlies van zijn beste bondgenoot, maar met Truss hoeft de Oekraïense president zich geen zorgen te maken. Wanneer ze 10 Downing Street betreedt, zal ze eerst Kyiv bellen. Van een compromis met Vladimir Poetin kan wat haar betreft geen sprake zijn. Rusland moet uit Oekraïne worden verdreven. Waar Johnson van plan was de defensie-uitgaven te verhogen tot 2,5 procent van het bruto binnenlands product, daar wil Truss, die als kind meeliep bij demonstraties tegen nucleaire bewapening, dat percentage naar 3 brengen. Dat is een procent meer dan de Navo van lidstaten verlangt. Plannen om het Britse leger te laten krimpen naar 72.500 soldaten gaan van tafel. Nu de Britten hun derde vrouwelijke premier krijgen, duikt vanzelf de vraag of wat dat betekent voor de positie van de vrouw. Thatcher zag zichzelf eerder als feminien dan als feminist en ze kreeg het verwijt vrouwen niet doelbewust te helpen. Truss heeft zichzelf een Destiny’s Child Feminist genoemd, een verwijzing naar het nummer Independent Woman van deze Amerikaanse popband. Volgens haar worden vrouwen in progressieve kringen te veel als slachtoffer gezien. Tijdens de leiderschapscampagne heeft ze voorgesteld om misogynie beter te bestrijden. Om huiselijk geweld aan te pakken wil ze een openbaar, nationaal register met namen van mannen die hun vrouw hebben mishandeld. Daarnaast moeten mannen die vrouwen op straat herhaaldelijk nafluiten worden vervolgd.||https://www.volkskrant.nl/nieuws-achtergrond/meer-kerncentrales-meer-grenswachten-en-een-ramkoers-met-brussel-dit-is-de-agenda-van-de-nieuwe-britse-premier-liz-truss~b9bf5655/
2022-09-05||Duitsland biedt excuses aan voor optreden in 1972 tijdens gijzeldrama in olympisch dorp München||Steinmeier vroeg onder andere vergeving voor het feit dat Duitsland de atleten niet goed had beschermd. ‘Ik schaam mij’, aldus Steinmeier. ‘Als staatshoofd van dit land en in de naam van de Bondsrepubliek Duitsland vraag ik om vergeving voor het onvoldoende beschermen van de atleten, voor het onvoldoende tot een oplossing brengen van deze zaak.’ De excuses volgen een kleine week nadat de Duitse regering een overeenkomst had gesloten met de nabestaanden van de elf Israëlische sporters en een Duitse agent die bij de gijzeling en een mislukte bevrijdingspoging omkwamen. De families krijgen in totaal 28 miljoen euro. Daarmee kwam een einde aan een decennia durende strijd om erkenning van het leed onder de nabestaanden. Het gijzeldrama was zondag en maandag precies 50 jaar geleden. In de nacht van 4 op 5 september 1972 gijzelden Palestijnse terroristen van de groep Zwarte September in het olympisch dorp een groep Israëlische sporters en begeleiders. De gijzelnemers eisten de vrijlating van ruim tweehonderd Palestijnse gevangenen in Israël. Een poging van de Duitse politie om de gegijzelden te bevrijden op een vliegveld van München liep uit op een bloedbad. Behalve vijf Palestijnse gijzelnemers werden ook de negen overgebleven Israëlische atleten gedood. Maandag werd op het militaire vliegveld Fürstenfeldbruck nabij München, de plek waar het dramatische einde van de gijzeling plaatsvond, stilgestaan bij de gebeurtenissen. Ook de Israëlische president Isaac Herzog en enkele afgevaardigden van het Olympisch Comité van Israël waren daarbij aanwezig. In de ochtend had de Beierse minister Michael Piazolo van Cultuur en Onderwijs namens de deelstaatregering, die destijds de verantwoordelijkheid droeg voor het politieoptreden, al erkend dat de autoriteiten fouten hadden gemaakt. Ook de burgemeester van München, Dieter Reiter, erkende dat de verantwoordelijken ‘ernstige fouten’ hadden gemaakt. ‘Mijn excuses dat na de aanslag niet gedaan is wat de menselijkheid vereist zou hebben: fouten toegeven en de verantwoordelijkheid daarvoor nemen’, aldus Reiter. Onder leiding van Ankie Spitzer, de weduwe van de vermoorde Israëlische schermcoach André Spitzer, klopten de nabestaanden jarenlang bij de Duitse overheid aan voor compensatie. De Duitse overheid had niet alleen bij de bevrijdingspoging geblunderd, ze negeerde ook signalen over een ophanden zijnde aanslag en schoot tekort in de beveiliging van het olympisch dorp. Twintig jaar geleden werd wel een bedrag van 3 miljoen euro uitgekeerd, maar dat woog niet op tegen de proceskosten die de nabestaanden inmiddels hadden gemaakt. Spitzer zei tijdens de herdenking dat het gevecht van de nabestaanden ‘lang en eenzaam’ was. Ze benadrukte dat ze nooit zal stoppen om over het drama te praten ‘zodat het nooit meer zal gebeuren.’ Rechess: ‘Iedereen vraagt nu of ik voel dat dit eindelijk is afgesloten. Ze begrijpen niet dat dit nooit zal worden afgesloten. Het gat in mijn hart zal nooit genezen.’ Nu Duitsland openlijk haar verantwoordelijkheid voor de zwarte pagina in de olympische geschiedenis heeft erkend, kunnen historici aan de slag met verder onderzoek naar de gebeurtenissen. Duitsland heeft namelijk toegezegd de archieven met documenten over de toedracht van de aanslag te zullen openen. ‘Jullie hebben het recht om eindelijk antwoorden te krijgen op de vragen die u hebben gemarteld’, zei Steinmeier tijdens de herdenking richting de nabestaanden, die al jaren duidelijkheid eisen van de Duitse autoriteiten. ‘Jullie hebben ook recht op het antwoord op de vraag waarom je zolang alleen bent gelaten met je pijn.’||https://www.volkskrant.nl/nieuws-achtergrond/duitsland-biedt-excuses-aan-voor-optreden-in-1972-tijdens-gijzeldrama-in-olympisch-dorp-munchen~b516a5eb/
2022-09-05||Rechter Myanmar maakt weg vrij voor verkoop van Aung San Suu Kyi’s historische ‘villa aan het meer’||Dat heeft het hooggerechtshof van het land bepaald in het dispuut tussen Aung San Suu Kyi en haar broer Aung San Oo. De villa en Suu Kyi zijn onverbrekelijk met elkaar verbonden. Suu Kyi groeide op in het huis dat de familie in 1947 had gekregen na de moord op haar vader, de onafhankelijkheidsheld Aung San. Haar moeder, Khin Kyi, woonde er tot haar dood in 1988. Suu Kyi, teruggekeerd uit Engeland waar ze leefde in Oxford, woont er sindsdien. Het was in die villa dat ze vanaf 1990 haar befaamde huisarrest uitzat, vanwege haar strijd voor democratie in Myanmar. Dat zou met tussenpozen tot 2010 duren. In 1991 werd ze voor haar strijd, bij verstek, beloond met de Nobelprijs voor de Vrede, die ze pas twintig jaar later in Oslo kon ophalen. Sinds de dood van haar moeder claimt Aung San Oo dat hij voor de helft eigenaar is van de bouwvallige villa. Alhoewel hij zelf in de VS woont, spande hij in 2000 een rechtszaak aan tegen zijn zus. Suu Kyi’s broer wil dat de villa wordt verkocht, en dat de opbrengst tussen Aung San Suu Kyi en hemzelf wordt verdeeld. Volgens hem is dat de ‘eerlijkste’ manier om het bezit te delen. Hij heeft geen boodschap aan het ‘historische’ karakter van het huis, zei hij tegen journalisten, en wil er verder liever geen woorden aan vuil maken: ‘Het is een privékwestie.’ Het huis staat in een van Yangons duurste wijken. Een makelaar schat de waarde tegenover de oppositiewebsite The Irrawaddy op 27 miljoen euro, maar de vraag is of die prijs nog reëel is in een militaire dictatuur waarvan de economie volledig is ingestort. Suu Kyi’s broer heeft bovendien gezegd dat hij nog niet weet of hij het huis wel meteen wil verkopen. Mogelijk wacht hij daarmee tot de situatie in Myanmar zal zijn genormaliseerd. De junta zou, volgens The Irrawaddy, niets liever willen dan ‘elk spoor van de afgezette Aung San Suu Kyi uitwissen’. Sinds de militaire coup van 1 februari 2021 zit Suu Kyi in de gevangenis. Ze is in een aantal rechtszaken al veroordeeld tot zeventien jaar celstraf, maar tegen haar loopt nog een hele lijst aanklachten. In totaal kan ze daarvoor negentig jaar krijgen. Wel heeft juntaleider Min Aung Hlaing beloofd dat ze haar straf opnieuw onder huisarrest zal kunnen uitzitten, maar pas nadat alle rechtszaken zijn afgehandeld, aldus de generaal. Het is onzeker of ze tegen die tijd nog terechtkan in ‘de villa aan het meer’.||https://www.volkskrant.nl/nieuws-achtergrond/rechter-myanmar-maakt-weg-vrij-voor-verkoop-van-aung-san-suu-kyi-s-historische-villa-aan-het-meer~bb6cec57/
2022-09-05||De app MyFitnessPal lijkt niet te zijn ontworpen voor waar hij voor bedoeld is||Van alle manieren om af te vallen is er één die heel goed werkt: minder calorieën tot je nemen dan je verbrandt. Dat kun je zelf bijhouden: het aantal calorieën in een blik witte bonen of een pot olijven staat op de zijkant van de verpakking. Hoeveel calorieën je daarvan vervolgens precies verbrandt is lastiger te meten, maar er zijn berekeningen op basis van lengte, gewicht, leefstijl en leeftijd die in de buurt komen. En voor de administratie zijn er uiteraard apps. De wereldwijd meest gebruikte heet MyFitnessPal. Die app maakt gebruik van een door gebruikers opgebouwde database van meer dan 14 miljoen voedingsmiddelen. Je voegt een voedingsmiddel toe aan de dagelijkse administratie door de streepjescode van een product te scannen. Omdat de app zoveel gebruikers heeft, is de kans groot dat iemand de voedingswaarde al eens heeft ingevoerd. Je scant de beker kwark en voert voor een nauwkeurige meting de portiegrootte in grammen in. Aardbeien afwegen, je hoeveelheid muesli invoeren en voilà: je weet het calorische gehalte van je ontbijt. Dit de hele dag doen voor alles dat je eet en drinkt is best een administratie. Het helpt niet dat MyFitnessPal daar niet echt voor lijkt ingericht. De app is een chaos. Alleen al de hoeveelheid informatie in het eerste scherm: hoeveel calorieën je nog mag innemen (als je een doel hebt ingesteld), reclame (in de gratis versie), je voortgang op weg naar een eventueel gewichtsdoel en twee keer (?) het aantal stappen dat je vandaag hebt gezet. Pas sinds een recente update staat de mogelijkheid om een voedingsmiddel te scannen in dat beginscherm – voor de belangrijkste functie van de app moest je tot voor kort naar een apart tabblad. Zelf een voedingsmiddel aan de database toevoegen is monnikenwerk, omdat het allemaal volgens het stramien moet van de app. De hoeveelheden zijn steeds anders: dan weer iets in grammen, dan weer in ‘kopjes’ (soep). En wat doen ‘ounces’ in de Nederlandse versie? De app laat gebruikers ook recepten toevoegen. Daarvoor dien je alles wat in de pan gaat af te wegen en op te slaan als maaltijd, waarvan je vervolgens een portie toevoegt aan je dagelijkse administratie. Dat duurt langer dan het koken zelf. Natuurlijk, het vergt discipline om gewicht kwijt te raken en dus ook om calorieën te tellen. Het zou helpen als MyFitnessPal daarbij een beetje vriendelijk zou zijn voor de gebruiker.||https://www.volkskrant.nl/beter-leven/de-app-myfitnesspal-lijkt-niet-te-zijn-ontworpen-voor-waar-hij-voor-bedoeld-is~b6357191/
2022-09-05||Twitteren over doktersbezoeken, de dood en de geur van geroosterd brood||‘Pff, net gehoord dat de kanker bij mijn vader helemaal uitgezaaid is’, twittert ene Christoph eind augustus. ‘Zonder chemotherapie nog 6 maanden, met misschien 3 jaar... leuke afsluiter van de zomer.’ Eerder die maand, een tweet van Lorenzo: ‘Ik ben terminaal ziek en blog hierover. Deels zelftherapie, deels evangeliseren, deels lotgenoten steunen.’ Kort daarna, Piet: ‘Klaar met Twitter. Uitgezaaide alvleesklierkanker. Nog een half jaar, misschien een jaar. Ik wil al die ellende niet meer zien. Het ga jullie goed.’ Ook in augustus: ‘Vandaag is mijn zuster Nancy overleden. Zij had terminale kanker en zij wist dat zij zou gaan en op enkele maanden na klopt het. Het ga je goed zus en we zien elkaar wel terug en daar geloof ik in.’ Internet democratiseert alles en iedereen, wordt gezegd. Dankzij sociale media kunnen ook gewone stervelingen een breder gehoor vinden voor hun lief en leed. En ook voor hun sterven; het is niet ongewoon meer voor terminaal zieken om de de buitenwacht mee te nemen in hun laatste levensfase. Over het eigen, naderende sterfbed wordt zeker sinds het begin van dit millennium volop geschreven, en ook gesproken op tv. Aanjagers hierin zijn (semi-)BN’ers die terminaal ziek zijn en daar maximale openheid van zaken over geven, in de hoop daarmee het taboe, ongemak en de angst rondom dood en ziekte te slechten. Een belangrijke bijdrage aan deze ontwikkeling werd geleverd door filosoof René Gude, die in 2015 aan kanker overleed. Met zijn boeken (Sterven is doodeenvoudig. Iedereen kan het, met Wim Brands) en zijn openhartige tv-optredens in De Wereld Draait Door ontketende hij een kleine berg aan artikelen over de voors en tegens van doodgaan voor het oog van de massa. ‘Je moet het beest recht in de bek kijken’ hield Gude ons voor. Een recenter voorbeeld is zanger Jan Rot, die in april overleed aan kanker. Onder meer in zijn vaste column voor het Algemeen Dagblad berichtte hij uitvoerig over zijn ziekbed en de angst en vreugde in zijn laatste dagen. Sinds enkele jaren is publiek sterven ook iets van gewone burgers geworden. Niet op tv of in de krant, maar op internet berichten zij over hun ongeneeslijke ziekte en het pad dat ze moeten afleggen naar de dood. Een bekend bekend geval betreft Hans Nijhof, wethouder van de gemeente Utrechtse Heuvelrug, die in 2019 overleed aan slokdarmkanker. Op zijn twitteraccount (@hansnijhof) schreef hij over de grote en kleine dingen in zijn leven – van de koffie die hem goed smaakte tot het gebruik van pijnmedicatie. Zijn nuchtere toon leverde hem een grote schare twittervolgers op, die bewonderend spraken over zijn positieve houding. De Volkskrant nam dit internetfenomeen onder de loep en verzamelde ruim vijfduizend tweets die vanaf 2012 verschenen op Twitter in Nederland en in Amerika. Die berichten werden verzameld met het gebruik van steekwoorden als ‘ziek’, ‘ongeneeslijk’, ‘terminaal’ en zinsneden als ‘ik ga dood’ en ‘ik zal sterven’ (voor Amerika in het Engels.) Van die vijfduizend tweets bleken iets meer dan duizend irrelevant, bijvoorbeeld omdat ze verzonden werden door een bedrijf en niet door een individu. Zo hielden we ruim 3.900 tweets over die we konden analyseren. Een opmerkelijke bevinding is dat zulke tweets over ziekte en dood sinds het uitbreken van de coronacrisis in 2020 een hoge vlucht nemen. Van de 3.900 tweets verscheen ruim 47 procent vanaf 2020. Dit percentage staat niet helemaal vast, omdat Twitter een limiet stelt aan het aantal tweets dat je van langer geleden kunt verzamelen. Een harde conclusie over de toename van tweets over ziekte en dood sinds 2020 valt niet te trekken. Voorstelbaar is dat het te maken heeft met de lockdowns, toen mensen meer tijd om handen hadden om te twitteren. Het kan ook voortvloeien uit het feit dat ziekte en dood toen sowieso het publieke debat bepaalden. In elk geval lijkt het uitbreken van de coronacrisis de ruimte vergroot te hebben voor openhartigheid over de eigen ongeneeslijke ziekte en de naderende dood. Vaak gaat het om mensen met niet heel veel volgers, van enkele tientallen tot een paar honderd. Ook op Instagram, TikTok, Facebook en op persoonlijke weblogs berichten terminaal zieken over doktersbezoeken, pijnlijke chemokuren, verdriet en angst, maar ook over weerbaarheid, de lichte momenten die er ook zijn en de berusting in het lot. Soms worden ze plotseling trending en roept de hartverscheurende inhoud van hun berichten duizenden reacties op. In andere gevallen reiken hun berichten niet verder dan familie, vrienden en collega’s. Wat beweegt mensen om zulke intieme en tragische materie op openbare socialemedia-accounts te delen? De Volkskrant sprak hierover met twee ongeneeslijk zieke socialemediagebruikers en een expert op het gebied van publiek sterven en palliatieve zorg. ‘Laatst was ik op een feestje waar met geen woord werd gerept over mijn ziekte’ vertelt de Veenendaalse René Prins tijdens een gesprek in een bar-restaurant bij hem om de hoek. ‘Mensen hielden het bij: ‘Ik volg je op Instagram, hoor.’ Daarna kon ik gewoon even gezellig mijn avondje hebben. Als ik niet zo’n instagramaccount had, dan had ik waarschijnlijk moeten zeggen dat ik onlangs in het ziekenhuis heb gelegen. Dat vind ik helemaal niet leuk.’ Vorig jaar werd bij Prins (50) een zeldzame en ongeneeslijke vorm van longkanker aangetroffen, met uitzaaiingen in de lymfeklieren, schildklier, hart en nieren. Voor Prins, tot afgelopen april werkzaam als business development manager, begonnen toen ter controle en behandeling talloze bezoeken aan het ziekenhuis. Tegelijk stroomde zijn WhatsApp vol berichten van vrienden, collega’s, kennissen en familieleden die wilden weten hoe het hem verging. Om niet te veel tijd kwijt te zijn aan zulke communicatie, begon Prins in januari het instagramaccount Domme pech & ziek geluk (een openbaar account met bijna vijfhonderd volgers). Daarop documenteert hij zijn ziekteverloop en deelt hij persoonlijke ontboezemingen. Prins: ‘Ik kon soms een hele avond bezig zijn met antwoorden op alle whatsappberichten die ik kreeg. Toen dacht ik: ik maak gewoon een instagramaccount aan en dan verwijs ik daarnaar. Dan post ik iets, mensen kunnen reageren met een like of een comment en daarna kan het gewone leven weer doorgaan.’ Naast het praktische nut diende het instagramaccount voor Prins ook een ander doel. Hoewel hij zijn hele leven een overtuigd niet-roker is, vreesde hij dat mensen buiten zijn directe vrienden- en familiekring toch zouden denken dat hij longkanker heeft gekregen door een tabaksverslaving. Via zijn instagramaccount probeerde hij die groep – collega’s, verre vrienden en sommige familieleden – het juiste verhaal te vertellen. Prins: ‘Als ik ergens een hekel aan heb, dan is het wel gelinkt worden aan roken. Je kunt zeggen: daar moet je schijt aan hebben. Maar het raakt mij toch. Dan kun je maar beter de regie in eigen handen houden.’ Afgelopen januari plaatste Prins zijn eerste berichten op Instagram. Hij schreef hij dat hij is getroffen door ‘#dommepech’ en bij die uitzonderlijke groep niet-rokers hoort die toch longkanker kregen. Bij een volgend bericht, begeleid door een foto van een bergje pillen, vertelt hij dat zijn vorm van longkanker de ROS 1-variant heet (levensverwachting: anderhalf tot vijf jaar). De medicijnen die hij hier tegen slikt, slaan voorlopig goed aan, schrijft Prins, anders had hij ‘dit naar alle waarschijnlijkheid niet kunnen schrijven.’ De twee berichten verzamelden respectievelijk 13 en 16 likes en een handjevol reacties van vrienden en vreemden die Prins een hart onder de riem wilden steken. ‘Ja, dat doet mij wel goed’, zegt Prins over de reacties op zijn berichten. In totaal heeft hij 96 berichten gedeeld. Het aantal likes en reacties per bericht is toegenomen. Ook Peter Leenhouts (42) uit Odoorn vond in sociale media een handig middel om in één klap vrienden, collega’s en familieleden op de hoogte te stellen van zijn diagnose en ziekteverloop. Leenhouts, voormalig sociaal werker en beleidsadviseur, kreeg in 2018 te horen dat hij een ongeneeslijke vorm van kanker heeft (medullair schildkliercarcinoom). Een prognose heeft Leenhouts niet, daarvoor is het ziekteverloop te grillig, maar erg oud verwacht hij niet te worden. Kort na de diagnose twitterde hij er enkele keren over. Uitvoeriger berichten verschenen een jaar later op zijn persoonlijke blog. Zijn eerste blog over zijn ziekte, van september 2019, heet ‘Scan’ en vertelt in detail hoezeer een ziekenhuisbezoek hem aangrijpt. ‘Allereerst helpt schrijven me om mijn gedachten te ordenen’, vertelt Leenhouts in een telefonisch gesprek. ‘Ik doe het dus ook voor mezelf. Daarnaast heb ik een heel druk werkbestaan gehad, ik heb een hoop kennissen, er zijn veel mensen die zich betrokken voelen bij mij. Met hen moet ik ook communiceren over mijn ziekte. Met tweets en blogs kan ik ze allemaal in een keer laten weten wat er in mij omgaat, en hoe het er voor staat met de ziekte.’ In totaal schreef Leenhouts vijftien uitvoerige blogs. In een heldere stijl wisselt hij melancholische mijmeringen over zijn zoontje dat aangrijpende vragen stelt over ziekte en dood af met blogs over de fnuikende bureaucratie in de gezondheidszorg. Behalve het praktisch nut hoopt Leenhouts dat zijn blogs, ‘zonder hoogdravend te willen doen’, de lezer ook emotioneel raken en iets voor lotgenoten betekenen. In reacties onder zijn blogs en op Twitter laten lezers weten dat ze tot tranen toe geroerd zijn en zijn teksten ‘herkenbaar’ vinden. Leenhouts: ‘Een paar maanden geleden kreeg ik een bericht van een vrouw die dezelfde vorm van kanker heeft als ik. Zij schreef me dat ze mijn blog met haar familie gedeeld heeft omdat ik woorden geef aan dingen die zij niet goed kan uitleggen.’ Een ander doel dat Leenhouts met zijn blog voor ogen heeft moet zich later uitbetalen, als hij er niet meer is. Leenhouts heeft twee jonge kinderen, die nog te klein zijn om te doorgronden waar hun vader op het moment emotioneel doorheen gaat. Leenhouts: ‘Door gesprekken met mensen die vroeg een ouder hebben verloren, heb ik geleerd dat het waardevol kan zijn om later iets terug te lezen dat door die overleden ouder geschreven is. Ik kan mijn kinderen nu niet alles vanuit het grotemensenperspectief vertellen, maar als ze ouder zijn en mijn blogs teruglezen, dan hoop ik dat ze er iets aan hebben. Misschien bundel ik de blogs in een boek voor ze – ik ben er nog niet uit wat ik er precies mee ga doen.’ Rob Bruntink, schrijver en journalist met uitvaart- en palliatieve zorg als specialisatie, is het ook opgevallen dat er in de afgelopen twee jaar veel meer socialemediaberichten verschijnen waarin mensen openhartig zijn over ziekte en de naderende dood – soms die van zichzelf, soms van anderen. Op zijn computer heeft Bruntink een kleine verzameling screenshots van zulke tweets, verzameld sinds de eerste coronagolf. Daartussen staan mensen die schrijven dat ze stoppen met een behandeling omdat hun lichaam ‘niet meer sterk genoeg’ is. Maar ook mensen die aankondigen dat een geliefde binnenkort euthanasie krijgt. ‘Ik zie veel berichten over kanker, dementie en hartfalen voorbij komen’ zegt Bruntink, medeoprichter van bureau Morbidee, dat de dood bespreekbaar probeert te maken in het onderwijs, de zorg en andere organisaties. ‘Wat ik fascinerend vind, is dat ook mensen met niet zo heel veel volgers dit soort berichten delen – waarom doen ze dat?’ Bruntink wil benadrukken dat de groep die dit soort berichten deelt slechts een fractie vormt van het totaal aantal mensen (circa 150 duizend) dat jaarlijks overlijdt in Nederland. Dus van een hausse aan publieke sterfbedden op sociale media wil hij niet spreken. Ook wil Bruntink zich niet wagen aan al te stellige verklaringen voor de toename van dit soort berichten. Wel heeft hij verschillende vermoedens. Een daarvan betreft de aard van sociale media: we delen er alle ervaringen op die we opdoen in het leven, van de kop koffie die je vanmiddag dronk tot de geboorte van een kind. In dat palet aan ervaringen tref je nu eenmaal ook dood en ziekte. Een ander vermoeden betreft het warme bad dat sociale media ook kunnen zijn, in het bijzonder voor mensen die door een moeilijke tijd gaan. Emotionele hartenkreten en tragische gebeurtenissen die gedeeld worden, kunnen soms op een golf aan reacties rekenen. Bruntink: ‘Ik heb het mezelf ook wel afgevraagd: mocht ik ongeneeslijk ziek worden, zou ik er dan over twitteren? Misschien wel. Een like krijgen op je bericht, mensen die schrijven dat ze een kaarsje voor je zullen branden – dat kan hartverwarmend zijn. Mensen die ongeneeslijk ziek zijn kunnen gemakkelijk in een isolement raken. Via sociale media kun je dan toch contact houden met anderen.’ Uit de data-analyse die de Volkskrant maakte van de 3.900 verzamelde tweets valt niet eenduidig op te maken wat de beweegredenen zijn voor mensen om over hun ziekte of naderende dood te berichten. Wel zijn er andere conclusies te trekken. Een interessante trend: Nederlandse twitteraars lijken iets minder makkelijk uit het lood te slaan door berichten over ziekte en dood dan Amerikaanse. Amerikanen reageren vooral verdrietig en vol medelijden op zulke berichten. Nederlanders houden het hoofd iets koeler. ‘Heel veel sterkte’ is een van de meest voorkomende reacties op berichten over ziekte en dood. Dit positieve sentiment zie je ook terug in de socialemedia-uitingen van de mensen die ongeneeslijk ziek zijn of op het punt staan te overlijden. Ze laten ruimte voor angst, verdriet, frustratie en woede, maar overheersend is een zekere weerbaarheid – er spreekt uit hun berichten nog volop levenslust en ook berusting in hun lot. Op het moment dat we hem spreken zegt René Prins uit Veenendaal zich goed te voelen. Een enkele keer grijpt hij naar zijn hoofd om een opkomende pijnscheut te onderdrukken – veroorzaakt door de uitzaaiingen die recent in zijn hersenen zijn gevonden. Ondanks zijn onvermijdelijke en wellicht spoedige einde, is Prins goedlachs en relativerend over zijn ziekte. Zijn goedgehumeurde natuur klinkt ook duidelijk door op Instagram, waar hij onder andere bericht over de ‘droomauto’ (een Mini Cooper S) die hij onlangs heeft gekocht en waar hij ‘met een hele grote glimlach’ in rondrijdt. Ook schrijft hij over culinaire pleziertjes – een bezoekje aan een Grieks of Italiaans restaurant. Zelfs in de droevige berichten die hij plaatst, is de positieve noot zelden ver weg. In een liefdevolle post over zijn vrouw Marlous schrijft Prins, die weet dat hij niet oud zal worden met haar, dat hij vastbesloten is ‘om nog lang gelukkig te blijven met de mooiste, liefste en sterkste vrouw ter wereld.’ Prins: ‘Ik heb een instagrambericht klaarstaan over de geur van geroosterd brood. Dat eten mijn stiefzonen elke ochtend graag. Vroeger dacht ik er nooit aan, maar nu kan ik echt even stilstaan bij die geur. Ongeneeslijk ziek zijn betekent ook dat je van sommige dingen meer kunt genieten dan normaal. Dat wil ik ook meegeven via Instagram.’ Een week na het gesprek plaatst Prins een nieuw instagrambericht. De begeleidende foto, een ontbijtje op een dienblad, is gemaakt in het Radboudziekenhuis. De dag daarvoor werd Prins met spoed opgenomen in het ziekenhuis vanwege ondraaglijke pijn in zijn borststreek. Er bleek vocht in zijn hartzakje te zitten, een gevolg van de kankeruitzaaiingen. Als er niet snel ingegrepen was, dan had het fataal kunnen aflopen. Hij is in overleg met zijn artsen over de juiste behandeling. Maar voordat het zover is wil hij genieten van het ontbijtje en de rust in het ziekenhuis. Hij sluit af met verschillende hashtags: #nevergiveup, #notimetodie, #ontbijtopbed, #koffie. Met medewerking van Bruno Nadalic Sotic (data-analyse).||https://www.volkskrant.nl/cultuur-media/twitteren-over-doktersbezoeken-de-dood-en-de-geur-van-geroosterd-brood~b1f4d97e/
2022-09-05||Opinie: Flexwoningen lossen de problemen op de woningmarkt niet op. Ze komen op termijn zelfs dubbel terug||Bijna dagelijks zien we berichten over stijgende woningprijzen. Studenten, starters en statushouders kunnen geen woning vinden. Op het ministerie, bij gemeentes en bij woningcorporaties leidt dit tot paniek. Zoals wel vaker is in crisissituaties het verstandiger het hoofd koel te houden dan overhaaste beslissingen te nemen. Helaas geeft minister Hugo de Jonge het verkeerde voorbeeld: er moet direct een oplossing komen. In plaats van een bouwkeet te plaatsen en degelijke woningen te bouwen, kun je ook mensen in die bouwkeet laten wonen is de redenering. Honderd miljoen euro wordt uitgetrokken om 37.500 flexwoningen te realiseren voor het einde van de ambtstermijn van de minister. Ketenbouwers lopen het ministerie plat om hun ‘circulaire’ wegwerpproducten aan de man te brengen maar niemand maakt de simpele rekensom die aantoont dat iedere flexwoning een desinvestering is. Een doorsnee woning in Nederland gaat meer dan honderd jaar mee. Flexwoningen worden gebouwd met een tijdelijke vergunning en moeten na 15 jaar worden verwijderd. Dat is een ongekende afschrijving. Omdat de flexwoning in korte tijd moet worden afbetaald zijn de kosten drie tot zes keer zo hoog. Dat verschil kan niet worden goedgemaakt in de bouw. Ondanks de lagere eisen die aan flexwoningen worden gesteld, is het verschil in bouwkosten met degelijke woningen hoogstens een paar procent. En wanneer er iets hogere kwaliteit wordt gevraagd of de locatie complexer is, vallen flexwoningen minstens even duur uit. Sommige flexwoningen kunnen worden hergebruikt, maar daar zijn forse kosten aan verbonden. En ook een flexwoning moet gefundeerd worden, aangesloten op water en elektra en de stoep en de tuin zullen moeten worden aangelegd. Als na 15 jaar de flexwoningen verwijderd worden, is er een nieuw probleem. Van de 8 miljoen woningen die in Nederland staan, slopen we minder dan 20.000 woningen per jaar. Met het flexwoningprogramma van het ministerie komen daar over 15 jaar 37.500 woningen bij. De woningcorporaties die investeren in flexwoningen worden opgezadeld met een financieel probleem, de bewoners met inferieure kwaliteit. En de problemen op de woningmarkt worden niet opgelost, maar komen op termijn dubbel terug. De woningbouw kampt met veel problemen, prijzen zijn hoog, procedures duren lang en er is een tekort aan materiaal en personeel. Haastige oplossingen zullen die problemen eerder vergroten dan verkleinen.||https://www.volkskrant.nl/columns-opinie/opinie-flexwoningen-lossen-de-problemen-op-de-woningmarkt-niet-op-ze-komen-op-termijn-zelfs-dubbel-terug~b2fccefd/
2022-09-05||I say English but it was something else, hè||Oh yes, I remember! The classes that were taught in English at university, back in the nineties. I say English but it was something else, hè. A language with the ‘tone’ of Dutch, but with English words. Okay, you can say, no problem, because English is not anymore ‘the language of England’ but more a lingua franca that you can shape yourself. This is not a view we as students held. The classes felt awkward and cringe, and we did not even know those words back then! Flash forward to now: there are too many students. Some say: too many international students, and this goes (sorry, Dutch expression) ‘ten koste van’ Dutch students. This of course smells like xenophobia. But then those people say, no, this is just a practical (Dutch) way of viewing things. Just start teaching in Dutch again and everything will be fine. Lots of different viewpoints, lots of debate. Which is good! Debate is good.||https://www.volkskrant.nl/columns-opinie/i-say-english-but-it-was-something-else-he~b56c9acb/
2022-09-05||De lees-challenge: het is moeilijk, het is zwaar, maar je kunt het!||Op het Alfrink College in Zoetermeer is het elke ochtend om 11 uur muisstil. Dan zitten alle 1.500 leerlingen 20 minuten verdiept in een boek, dat ze hebben gekregen van hun leraar. Of ze lezen nu leuk vinden of niet, deze leesplicht is een heuse challenge. Lezen, het is moeilijk, het is zwaar, saai misschien, maar je kunt het! De bedoeling is dat ze dit jaar met z’n allen 15 duizend boeken lezen, tien per leerling. In de aula staat een leesthermometer die de vorderingen weergeeft. Als het lukt, die 15 duizend krijgen ze een extra schoolreis. Het is een mooi initiatief. Deze school trekt zich echt iets aan van de snel teruglopende leesvaardigheid in het Nederlandse onderwijs. Een kwart van de 15-jarigen kan niet goed genoeg lezen om te functioneren in de maatschappij. Dat is een ramp, en dat zou in alle lagen van het onderwijs moeten doordringen. Nieuw is zo’n challenge niet. In het (v)mbo bestaat al tien jaar De Weddenschap, waarbij leerlingen worden uitgedaagd drie boeken te lezen. Het is geen doorslaand succes. Hoewel 53 procent van de docenten De Weddenschap kent, deed maar 4 procent mee. Ondanks opgetogen aanmoediging van vele BN’ers daalt de opbrengst: afgelopen jaar las slechts 20 procent van de deelnemers de drie boeken. Het Alfrink College is een havo-vwo-school, daar zijn kinderen misschien makkelijker tot lezen te porren. Het scheelt, vrees ik, ook enorm dat het lezen er verplicht is. We houden daar in Nederland niet van. Het moet uit het kind komen, dat moet het spontaan leuk vinden. In de kern is dat natuurlijk waar: pas als je ergens plezier in hebt, ga je het meer doen, waardoor je er nog beter in wordt. Dat geldt zeker voor lezen Het is helaas niet zo dat kinderen van nature meteen lol hebben in lezen. Lezen wordt pas leuk als je het kunt. Iemand moet het je leren. Veel lezen uit zelfgekozen boeken is niet genoeg. Essentieel zijn duidelijke instructie, geschikte boeken en achteraf nagaan of kinderen er iets van hebben begrepen. Er is in Nederland veel bekend over effectief leesonderwijs – lees het werk van onderzoekers als Anna Bosman en Kees Vernooij – maar vaak bereikt die kennis de scholen niet. Je kunt niet alles leren van filmpjes en tutorials. Kinderen een iPad geven en lekker zelf laten lezen, werkt evenmin. Uit een recent onderzoek van de Oeso, in vervolg op de welbekende Pisa-leesvaardigheidsonderzoeken, blijkt dat kinderen die papieren boeken lezen beter kunnen lezen dan kinderen die alleen digitaal lezen: een voorsprong van ruim één jaar. Bij hen thuis staan meer boeken in de kast én ze hebben meer plezier in lezen. De coronapandemie heeft de digitale kloof grotendeels gedicht: 88 procent van de kinderen in Oeso-landen heeft toegang tot computers. Maar je moet ook iets aankunnen met al die digitale informatie. Wie veel boeken leest, doet ook online sneller kennis op en begrijpt meer. Het is het oude liedje: wie al veel krijgt en in gunstige omstandigheden verkeert, krijgt nóg meer en vergroot z’n voorsprong. Kinderen aan de ene kant van de kloof maken kennis met échte muziekinstrumenten, sportvelden, theaters en boeken, anderen moeten het doen met goedkope digitale varianten. Je kunt vrijwel elk kind behoorlijk leren lezen, maar het gaat niet vanzelf. Die inspanning nalaten, omdat kinderen het niet leuk vinden, er niet goed in zijn en het later toch niet nodig zouden hebben, is verwaarlozing. School is voor sommige kinderen de enige kans om hun wereld te vergroten.||https://www.volkskrant.nl/columns-opinie/de-lees-challenge-het-is-moeilijk-het-is-zwaar-maar-je-kunt-het~bbeeff00/
2022-09-05||Ook beurshandelsbedrijf IMC meldt zich als gedupeerde in Sywert-zaak||De donatie van twee ton werd in 2020 gedaan door de stichting IMC Goede Doel, die verbonden is aan het beurshandelshuis, bevestigt managing director Michiel Jensma na vragen van de Volkskrant. Het bedrijf dacht dat er door Hulptroepen Alliantie ‘om niet’ mondkapjes werden veiliggesteld voor de zorg, maar kwam er later achter dat de oprichters zelf ook een commerciële handel hadden. ‘Omdat wij van mening zijn dat wij, net als Randstad en Coolblue, gedupeerd zijn door Hulptroepen Alliantie, hebben wij deze donatie teruggevorderd’, schrijft Jensma, die tevens voorzitter is van IMC Goede Doel, in een verklaring. ‘Afhankelijk van de uitkomst van deze vordering zullen wij besluiten welke vervolgstappen wij nemen. Tot die tijd doen wij verder geen uitspraken.’ De donatie van IMC was tot dusver onbekend. Het beurshandelshuis heeft zich nooit uitgesproken over de gebeurtenissen bij de non-profitorganisatie, hoewel al in mei 2021 de geheime commerciële activiteiten aan het licht kwamen. De Volkskrant stelde vorige week voor het eerst vragen over de donatie. IMC heeft toen ook de terugvordering van de twee ton ingediend bij Hulptroepen, al zijn Van Lienden en zijn partners daar inmiddels geen bestuurders meer. Dat IMC zich tot dusver op de vlakte hield, is niet uitzonderlijk. De onthulling dat de initiatiefnemers Van Lienden, Bernd Damme en Camille van Gestel in het geheim toch fors hadden verdiend aan de mondkapjeshandel, heeft veel voormalige sponsoren en partners in verlegenheid gebracht. Alleen Randstad en Coolblue, die geld en mankracht doneerden aan het initiatief, deden aangifte van oplichting. Andere voormalige partners wilden liever niet meer geassocieerd worden met het in opspraak geraakte project. De Rabobank, die meedacht over een eventuele financiering van deals, gaf pas openheid van zaken na vragen van Follow the Money. Pensioenfonds PGGM schreef in het jaarverslag van 2020 nog trots dat er steun was verleend aan Hulptroepen Alliantie, maar bij navraag door de Volkskrant werd die bijdrage geminimaliseerd tot één medewerker die in zijn vrije tijd ‘een voorspellingsmodel’ had gemaakt. Dat IMC ruim een jaar na de eerste onthullingen over Hulptroepen Alliantie overgaat tot terugvordering is opmerkelijk, omdat Van Lienden en Damme in juli door de rechtbank van Amsterdam zijn ontslagen als bestuurders bij de stichting. Van Gestel was eerder zelf al opgestapt. Inmiddels is de advocaat Wouter Jongepier bezig om een nieuw bestuur samen te stellen. Dat moet in opdracht van de rechter en gedupeerde ex-vrijwilligers onderzoeken of de circa 30 miljoen euro die Van Lienden en zijn compagnons verdienden aan de mondkapjes kunnen worden teruggevorderd door de stichting. Het geld zou dan weer een ideële bestemming krijgen. Jongepier wil niet zeggen of de terugvordering door IMC een complicatie is bij zijn pogingen om de miljoenen terug te halen bij Van Lienden en zijn compagnons. Hij wil eerst in overleg met het beurshandelsbedrijf. Volgens Jongepier zit de twee ton van IMC nog in kas bij de stichting en is het geld niet gebruikt voor commerciële doeleinden. In een reactie laat Van Lienden weten dat hij nooit persoonlijk betrokken is geweest bij de donatie van IMC. Wel was volgens hem altijd het plan om de donatie uiteindelijk ‘in samenspraak’ met het beursbedrijf terug te storten of te doneren aan een ander goed doel. Van Lienden, Damme en Van Gestel worden door het Openbaar Ministerie verdacht van oplichting, verduistering en witwassen. Door zich voor te doen als een liefdadigheidsproject met gerenommeerde partners haalden ze volgens het OM grote orders binnen, maar uiteindelijk lieten ze die geregeld op naam zetten van hun net opgerichte bedrijfje Relief Goods Alliance. De winsten vloeiden daardoor niet naar de stichting, maar naar de drie mannen. Het OM heeft inmiddels beslag laten leggen op hun bankrekeningen en goederen in Nederland, Luxemburg en Zwitserland. Veruit het meeste geld werd verdiend aan een mega-order van 100,8 miljoen van het ministerie van VWS. Het ministerie laat al ruim een jaar onderzoek doen naar de totstandkoming van de deal. Het is de bedoeling dat het rapport van Deloitte medio september naar de Tweede Kamer wordt gestuurd. Een belangrijke vraag is wie er van op de hoogte was dat Van Lienden zich richting de buitenwereld ten onrechte voor bleef doen als een weldoener en waarom VWS daar niets tegen ondernam. Partners en medewerkers van Hulptroepen Alliantie bleven daardoor in de veronderstelling leven dat ze alleen met een non-profitinitiatief van doen hadden.||https://www.volkskrant.nl/nieuws-achtergrond/ook-beurshandelsbedrijf-imc-meldt-zich-als-gedupeerde-in-sywert-zaak~bda00d79/
2022-09-05||Opinie: Klinkt makkelijk, weer gas oppompen, maar zo maak je van Groningen één grote vinexwijk||Eén oplossing voor Poetins oorlog in Oekraïne, de inflatie én de opwarming van de aarde? Het klinkt te mooi om waar te zijn. Jeroen Smit en Stef Kranendijk beweren in hun opiniestuk ‘Omhels Groningen, hinder Poetin en verbeter klimaat: draai de gaskraan open’ (O&D, 2 september) dat deze oplossing er is, namelijk het opendraaien van de gaskraan in Groningen. En, om het nog mooier te maken, er hangt nauwelijks een prijskaartje aan deze oplossing: de Groningers moeten ‘gewoon ruim worden gecompenseerd’. Daar is dan immers geld genoeg voor. Is dit echt het ei van Columbus? Of schieten Smit en Kranendijk een beetje door in hun wensdenken? Om te beginnen de veiligheid. Zij baseren zich daarbij op verouderde uitspraken van Theodor Kockelkoren, inspecteur-generaal der Mijnen, dat 12 miljard kuub een veilig winningsniveau zou zijn. Inmiddels is het standpunt van de toezichthouder dat alleen een sluiting van het veld op zo kort mogelijke termijn een veilige situatie zou kunnen opleveren. Smit en Kranendijk vragen zich af ‘hoe groot de risico’s zouden zijn als we naar het niveau van een paar jaar terug gaan: 20 à 25 miljard kuub?’. Nou, die risico’s zijn dan dus groot. Simpel. Het vraagstuk wordt daarmee al gecompliceerder. Zijn we bereid een groot risico voor Groningen te accepteren voor het oplossen van grote, Europese vraagstukken? Smit en Kranendijk presenteren ook daar een oplossing voor: 27 duizend nieuwe woningen bouwen. En daar gaat het mis. Om te beginnen, zal bij een toename van de gasproductie het aantal panden dat onveilig moet worden verklaard toenemen. Ook de panden die al wel zijn versterkt zullen opnieuw doorgerekend moeten worden, aangezien de aannames onder die berekeningen niet meer kloppen. Maar zelfs als we het houden op 27 duizend nieuwe woningen, wat zeg je dan eigenlijk? Wat betekent dat? Laat het even tot je door dringen. Dat betekent dat je van Groningen één grote vinexwijk gaat maken. Dat betekent dat geen van de karakteristieke dorpen het zal overleven. En wat doen we met het omvangrijk cultureel erfgoed in dit gebied? Met alle middeleeuwse kerken die het rijk is? Ook die zijn dan niet meer veilig. Hoe gaan we in vredesnaam deze operatie organiseren? In die 27 duizend woningen wonen nu mensen. Veel van hen zijn diepgeworteld in het gebied, hun woning is meer dan een willekeurige plek waar toevallig hun bed staat. Die moet je gaan vertellen dat hun woning wordt gesloopt of onherkenbaar wordt verbouwd. Ze moeten eruit, ongeacht de omstandigheden. Bejaarden, zieke mensen, kleine kinderen, allemaal stoppen we ze in tijdelijke woonunits te midden van een bouwput, zover het oog reikt. En niet voor drie maanden, voor jaren. Hoe gaan we vervolgens de bouw organiseren? Waar halen we de architecten, de aannemers, de vaklui vandaan? Waar halen we de benodigde materialen vandaan? Hoe concurreer je met de landelijke doelstelling jaarlijks bijna 100 duizend nieuwe woningen te bouwen? Sowieso gaat het uitwerken van deze operatie tijd kosten, maar Smit en Kranendijk willen de kraan zo snel mogelijk open, liefst nog voor de komende winter. Wat doen we met de 25 duizend woningen die nu al potentieel onveilig zijn? Evacueren we de bewoners? Volgens Smit en Kranendijk moeten de inwoners zelf regie kunnen nemen. Maar opnieuw, hoe stel je je dat voor in deze situatie? Je bent 83, slecht met de computer, en je hebt een brief in huis waarin staat dat je woning bij een zware beving mogelijk zal instorten. Maar niet getreurd, we storten vier ton op uw rekening en succes ermee! Of het jonge gezin met dubbele banen om de energielasten te kunnen betalen? Hoe gaan zij dat doen? Zelfs als we hier een – letterlijk – militaire crisisorganisatie op zouden zetten, dan nog zou het een operatie van minstens twintig jaar worden. Met een weggevaagd verleden, en een geminimaliseerde, zwaar getraumatiseerde Groninger bevolking als eindresultaat. Dus, zolang er geen reëlere oplossingen liggen, is dit de afweging die Smit, Kranendijk en de rest van Nederland zal moeten maken. Zijn we bereid die prijs te betalen? En hoe zeker weten we dan dat we Poetin ermee verslaan, de armoede afwenden en het klimaat hebben gered? Als we dat zeker zouden weten, dan denk ik dat er zelfs nog steeds Groningers te vinden zijn die zeggen: ‘Dat moet dan maar.’ Groningers zijn loyale en solidaire mensen, nergens in Nederland worden relatief zoveel vluchtelingen opgevangen als in Groningen. Maar deze afweging kun je niet neergeleggen in enquêtes onder Groningers. Je biedt ze opnieuw een onuitvoerbare oplossing aan, en als ze die niet accepteren zadel je ze op met een latent schuldgevoel dat de oorlog in Oekraïne, de energiearmoede en de klimaatverandering hen aan te rekenen is. Boven op alles wat ze al te verstouwen hebben. Persoonlijk ben ik van mening dat uitgerekend de Groningers dat niet verdienen.||https://www.volkskrant.nl/columns-opinie/opinie-klinkt-makkelijk-weer-gas-oppompen-maar-zo-maak-je-van-groningen-een-grote-vinexwijk~b2262f64/
2022-09-05||Numidia vertelt haar verhaal, maar laat de kijker ook met veel vragen achter ||Terwijl de meeste televisieredacties zich hebben gestort op de stikstof-, asiel- en gascrisis, opende zelfbenoemd deugmens Tim Hofman het nieuwe televisieseizoen met een poging het The Voice-schandaal op de maatschappelijke agenda de houden. John de Mol zou mogelijk van meerdere meldingen van grensoverschrijdend gedrag hebben geweten, stelt hij in zijn online-programma BOOS. In de top van Talpa waren namelijk niet één maar vier van zulke meldingen bekend. Niet alleen bij Hofman en de slachtoffers leeft het onderwerp nog altijd, was te zien op een ander youtubekanaal van de NPO, dat van het populaire jongerenradiostation FunX. In de eerste drie afleveringen van de serie Back to the roots liet de Marokkaans-Venlose Numidia el Morabet (22) zien waar haar buitenlandse wortels liggen en hoe die haar (muzikaal) beïnvloed hebben. Korte biografie voor wie niet naar het leukste radiostation van Nederland luistert: zangeres Numidia stond op haar 14de in de finale van The Voice Kids. Ze brak in 2017 door met de hit Meli Meli, samen met Ali B. en Ronnie Flex. Latere hits werden tientallen miljoenen keren gestreamd. Deze Numidia dus, een bruisend en vrolijk type, neemt ons mee naar de Marokkaanse Rif, waar ze als kind haar zomervakanties doorbracht. Het is een warm weerzien. Voor het huis van haar familie scanderen buurtkinderen haar naam terwijl ze op emmers en lege petflessen slaan. Werkelijk iedereen in de buurt herkent Numidia van de tijd dat ze als kind in de stoffige straten speelde. Deze vrolijke sfeer, voortgezet op de markt, in de haven en in het repetitielokaal van een enthousiast Amazigh-bandje, wordt bruut doorbroken als Numidia op een strandje vertelt over haar weg naar succes. ‘Iedereen denkt dat ik het makkelijk heb met mijn hits, maar ik heb me er echt doorheen gevochten’, vertelt ze. Dat blijkt ook letterlijk te zijn. Zo gooide ze in een studio ooit een stoel naar een jongen die haar bij haar billen vastpakte. ‘Als je geen toegang geeft aan ze, lichamelijk, dan ben je niet meer welkom’, zegt Numidia. Zelf heeft ze zich altijd kunnen verzetten: ‘Als ik in de studio kom en jij wil geen muziek met me maken, maar andere dingen, dan ben ik weg. Misschien ben jij groot, maar ik heb jou niet nodig. Talent of passie komt er wel.’ Presentator Ouassima Tajmout vraagt Numidia niet over welk soort grensoverschrijdend gedrag het gaat en ook niet wie zich daaraan schuldig maakt of waar dit gebeurt. De kijker blijft zo met veel vragen achter, des te meer omdat Numidia bij het platenlabel en management van Ali B. zit. Vlak na de aantijgingen tegen haar mentor Ali B. liet ze weten geen negatieve ervaringen bij The Voice Kids of met Ali B. te hebben gehad. Ook verklaarde ze dat, anders dan wat juicekanalen beweerden, haar management haar volledig vrij laat te zeggen wat ze wil. Typisch een klusje voor Tim Hofman, lijkt me.||https://www.volkskrant.nl/columns-opinie/numidia-vertelt-haar-verhaal-maar-laat-de-kijker-ook-met-veel-vragen-achter~b3bc3f04/
2022-09-05||De Amsterdam Fashion Week borrelt en bruist, maar is niet scheutig met vernieuwing||Wie goed luisterde kon het herhaaldelijk horen fluisteren op de front row of in de rij voor de deur: Amsterdam Fashion Week leek wel een échte fashionweek, zoals die van Parijs en Milaan. Het bruiste en borrelde, mensen hadden er zin in en dan scheen de zon ook nog eens onophoudelijk. Er verschenen drommen bont uitgedoste modevogels. Er waren behoorlijk wat shows, talloze evenementen, geweldige locaties. Dat alles flink verspreid over de stad, van de strakke Zuidas tot een ruig bedrijventerrein in Noord. Er werd geshowd van de kelder van het Adyen-gebouw tot de hoogste verdieping van Capital C. En er was, verrassend, zelfs een uitstap naar 010. Het programma werd laat bekendgemaakt maar bleek bommetjevol, met ochtendprogramma’s, talks, optredens, podcasts en een kloeke conceptstore waar ook voorbijgangers welkom waren. Er was een ouderwetse rave op een geheime plek, georganiseerd door tassen- en schoenenlabel Wandler, en een paaldansshow in een rosse club op de Wallen, bedacht door Duran Lantink voor schoenenmerk Steve Madden. Op de agenda stonden grote namen tussen kleine labels en aanstormende talenten. Uiteraard waren de modellen inclusief gecast. Het was, kortom, een fashionweek comme il faut vandaag de dag. Vijf jaar is ondernemer en stylist Danie Bles nu de baas van Amsterdam Fashion Week, samen met haar zakenpartner Lisanne van Egmond. In die tijd hebben ze zonder subsidies en zonder hoofdsponsor een geloofwaardig evenement uit de grond weten te stampen. Bles kreeg na de internationaal gevierde couturier Ronald van der Kemp ook Viktor & Rolf zo ver dat ze participeerden. Niet dat ze een nieuwe couturecollectie showden, dat doen ze enkel in Parijs. Wat ze wel bedachten was een originele fietstoer rond de Amsterdamse grachtengordel, langs pop-uplocaties waar ze hun kleinere subcollecties toonden, zoals de bruidscollectie en hun Monsieur-lijn. Het enige puntje van kritiek: er was weinig vernieuwende mode te zien. In navolging van Ronald van der Kemp, Duran Lantink en (jaren eerder) Martin Margiela was het uit elkaar halen en hergebruiken van overgebleven en afgedankte kleding en textiel voor veel ontwerpers zowel uitgangspunt als aanbeveling, niet zozeer het vinden van nieuwe silhouetten of alternatieve materialen. Maar: hoe dan ook hoera voor al die duurzaam denkende upcyclers. Al zou er in een ideale modewereld natuurlijk helemáál geen onverkochte kleding meer moeten bestaan. Het was brutaal en het was briljant: in een deftig zaaltje van filmtheater Tuschinski vergastte duurzaam couturier Ronald van der Kemp een select clubje journalisten op champagne en popcorn, vooraleer het licht uitging en de filmlampen aan. We zagen Kim Kardashian in een tiktokfilmpje, en hoorden haar lijzig vertellen over de thousands and thousands of kledingstukken die ze had, en de tijd die ze besteedde aan het zoeken naar steeds weer een nieuwe stijl, waarop er beelden verschenen van een woestijn vol afgedankte kleding. Het maakte op slag duidelijk hoe misselijkmakend Kardashians koopzucht is, net als de beelden van shopvlogs waarin jonge meiden tassen vol fast fashion van de Chinese webshop Shein aan hun volgers tonen. De champagne was zalig, de popcorn was zoet, maar niemand verliet de zaal zonder vieze smaak in zijn mond. Van der Kemps statement was aangekomen. De handbeschreven mixtape met retromuziek die de gasten bij wijze van uitnodiging thuisgestuurd kregen, bleek een voorproefje van de show van de Deens-Nederlandse couturier Claes Iversen. Toen de modellen in lange jurken met bonte hoepelrokken, enorme ruches en kleurige vlinderdassen op de catwalk verschenen, werd snel duidelijk: de collectie was één groot feest. Iversen, bekend van zijn bruidskleding en songfestivaljurken, houdt zich normaal gesproken bij het ontwerpen vast aan een vooropgesteld kleurenschema, maar nu liet hij zijn eigen regels los. Iversen: ‘Ik maak al vijftien jaar lang kleding, dus ik dacht: ik maak nu eens een collectie puur op basis van mijn intuïtie.’ Het startpunt was een verkleedkist: ‘Kinderen spelen namelijk ongedwongen met aankleden. Alles mag en alles kan.’ In het kader van duurzaamheid dook hij voor de stoffen in zijn eigen archief en maakte hij een rondje op de vlooienmarkt. ‘Een rol stonk zó erg, maar was prachtig: die kon ik niet laten liggen.’ Het resultaat? Een ratjetoe aan prints en stoffen: badstof, breisels, polyester en zijde. ‘Ik gooide alles op een hoop en ik dacht: ik zie wel wat eruit komt.’ Toch vormt de collectie, die hij presenteerde in de kelder van het Amsterdamse Adyen gebouw op het Rokin, één geheel dankzij een grafische streep die kriskras over alle kledingstukken heen gaat en ze met elkaar verbindt. De misschien wel de verrassendste presentatie van AFW was geen modeshow, maar een soort minimusical, waarin de aanstormende designer Darwin Winklaar zelf zong en danste, omringd door zes professionele dansers. Winklaar viel al op met zijn eindexamencollectie-plus-performance voor de Gerrit Rietveld-academie, waarmee hij Lichting 2020 won en zelfs de tentoonstelling Maison Amsterdam in de Grote Kerk op de Dam haalde. Hij zong in een mengeling van Spaans en Papiamento over zijn geboorte-eiland Aruba, over zijn jeugd, zijn herinneringen, zijn familie, over vreugde en verdriet. Hoewel voor veel mensen uit het publiek onverstaanbaar: het kwam aan, zweepte op en ontroerde. De spierwitte outfits met ruches en zoete bloemetjes die Winklaar en zijn groep droegen, zijn gebaseerd op het interieur van zijn grootmoeder. De meest vernieuwende creaties waren tijdens de show van Lichting te zien; een presentatie van de beste afstudeercollecties van de zeven Nederlandse modeacademies. Op de bovenste verdieping van het Amsterdamse Capital C-gebouw, ooit een diamantbeurs, nu een enorme evenementenruimte onder een gigantische glazen koepel, toonden de afstudeerders hun collecties aan pers en professionals uit de mode-industrie. De eerste prijs plus een geldbedrag ging naar Ruben Jurriën (22) van het Amsterdam Fashion Institute (Amfi). Met zijn collectie Pak van mijn hart wil hij bijdragen aan een inclusieve modewereld. Want als ‘grote jongen’ voelt hij zich vaak niet gezien door de populaire modemerken, die niet voor alle maten ontwerpen. Jurriën: ‘Ik ben dik, maar wil me zoals iedereen ook mooi voelen.’ Daarom liep hij zelf ook mee in zijn show. Zijn kleding is voor iedereen. Zo vangt hij vijf maten in één broek: met knoopjes is de taille te verstellen tussen de 120 en 80 cm. Een topstuk uit zijn collectie is een witte blouse waarop in horizontale richting stropdassen zijn gestikt. Jurriën wil met zijn werk de drager de kracht meegeven die maatpakken uitstralen. Wat hij met het prijzengeld van 10.000 euro wil doen? Het liefst opent hij een atelier in Amsterdam met daarin een winkeltje. Met zijn winst is hij in ieder geval verzekerd van een plekje op het programma van de Fashion Week volgend jaar. Dat het trio Martan (Diek Pothoven, Douwe de Boer en Eugenie Haitsma Mulier) in hotel Amrath showde was geen toeval. Pothoven woont er om de hoek en was gefascineerd door de expressionistische Amsterdamse Schoolstijl van het Scheepvaarthuis waarin het hotel gevestigd is. De collectie was vervaardigd uit afgedankte damasten tafelkleden en Egyptisch katoenen lakens van het hotel. Zodra daar een gaatje in zit moet het weg, maar alles om de gaatjes heen bleek nog prima bruikbaar. Martan toonde mannen- en vrouwenkleding met voor Martan kenmerkende gedrapeerde touwconstructies. Een collectief van modellen en acteurs voerde onder regie van Char Li Chung van Toneelgroep Oostpool een woordeloos toneelstuk op terwijl de groepjes gasten kriskras door elkaar en door het pand geleid werden, waardoor iedereen behalve de performance ook elkaar eens goed kon bekijken. De meest spectaculaire locatie van de modeweek bevond zich niet in in Amsterdam, maar in die andere metropool: Rotterdam. Voor het debuut van het merk Francon werd de pers in het depot van museum Boijmans Van Beuningen uitgenodigd. Ter bescherming van de kunst moesten alle frivole, modieuze outfits van de gasten bedekt worden met lange, witte jassen, waarna er kort gekeken kon worden in enorme houten dozen waar couturejurken van Viktor & Rolf in worden bewaard. De show van Francon vond plaats in het veertig meter hoge atrium op de zigzagtrappen, door medewerkers van het museum ‘de zwevende Harry Potter-trappen’ genoemd. Een passende plek, want het Rotterdamse Francon, bestaande uit creatief directeur May Kaan en architect Kees Kaan, haalt inspiratie uit architectuur en ontwerpt collecties niet op basis van seizoenen, maar van locaties. Op de catwalk kwamen veel draagbare stukken voorbij, zoals het mantelpakje, het maatpak en de doodnormale spijkerbroek.||https://www.volkskrant.nl/cultuur-media/de-amsterdam-fashion-week-borrelt-en-bruist-maar-is-niet-scheutig-met-vernieuwing~bdd3328b/
2022-09-05||Eigenaar van de oudste boekhandel van Nederland, die niet schroomde klanten zijn fijnbesnaarde smaak op te leggen  ||Wie het statige pand van boekhandel Ten Hoet in Nijmegen binnenliep, kon zomaar het idee krijgen een heiligdom te betreden. En eenmaal over de onzichtbare drempel, wachtte de volgende uitdaging: eigenaar Rein Gerretsen. Erudiet, welbespraakt en, voor wie hem niet kende, misschien ook wel een tikkeltje intimiderend. Het leek, zegt Hans Peters, zijn vroegere concullega van boekhandel Dekker v.d. Vegt, soms of hij de boeken met een lichte twijfel verkocht. ‘En dan voor jou speciaal een uitzondering maakte.’ Maar was de deal eenmaal rond, dan kon hij uitermate hartelijk zijn. ‘Je was als het ware geslaagd voor een door hem afgenomen aankoopexamen.’ Tot de sluiting in 1985 gold boekhandel Ten Hoet, pal naast het stadhuis in Nijmegen, als de oudste van het land. Uit onderzoek van historisch genootschap Numaga bleek dat er al in 1633 een winkel te vinden was die zich met boeken bezighield. Minstens zo legendarisch als het pand was de laatste eigenaar, de derde van de generatie van zijn familie die de winkel runde. En dat terwijl Rein Gerretsen, geboren in 1922, eigenlijk kunstgeschiedenis had willen studeren. Maar de vroege dood van zijn vader, net na de oorlog, veranderde alles. Zo belandde hij in de boekhandel. Deze bestierde hij op geheel eigen wijze. Uitverkoop, daar deed hij niet aan, stripboeken en schoolboeken vond hij ‘stomvervelend’, en naar Ik Jan Cremer was het tevergeefs speuren in Ten Hoet. Peters: ‘Hij verkocht alleen wat hij mooi vond. Cremer naast een dundruk van Van Oorschot, dat kon simpelweg niet, vond hij.’ Een speciale afdeling voor kostbare en exclusieve kunstboeken was er dan weer wél. Toch was Gerretsen in al zijn eigenzinnigheid commerciëler dan het zich liet aanzien. ‘Hij was in staat om na een gloedvol betoog iemand met een boek over de geschiedenis van Weens jugendstil porselein van 125 gulden de winkel uit te laten lopen’, aldus Peters. Ook organiseerde hij literaire avonden met grote schrijvers en dichters als Remco Campert, A. den Doolaard en Lucebert (‘Een aansteller’) en in een speciaal schrift noteerde hij de namen van zijn klanten met daarbij hun hobby’s en interessegebieden, herinnert zijn zoon Job. ‘Als er dan een boek uitkwam wat interessant voor iemand kon zijn, dan schreef hij diegene een handgeschreven briefje, met postzegel en al. Succes gegarandeerd. Het was direct marketing avant la lettre.’ Toch werd het voor Gerretsen steeds moeilijker om zich staande te houden in de almaar veranderende boekenmarkt. Kwaliteitsboekhandels verenigden zich in grote steden en ook winkelketens als Bruna, met een beperkt, maar populair assortiment boeken, waren in opkomst. Daarbij werd hij al wat ouder en hadden zijn kinderen geen interesse om de boekhandel voort te zetten. En eigenlijk was hij ook niet op te volgen, zegt Peters. ‘Rein wás de winkel.’ In 1985 besloot hij de zaak te sluiten. Zo kwam op een regenachtige dag in april een einde aan 350 jaar boekhistorie. Vervelen deed Gerretsen zich allerminst. Gedurende zijn hele leven was kunstgeschiedenis zijn passie, hij was prominent lid van de Rotaryclub, vervulde tal van maatschappelijke vrijwilligersfuncties en wat bleef was de liefde voor boeken. Een paar weken nadat hij was overleden, begonnen zijn kinderen met het leegruimen van zijn appartement, zo ook zijn imposante boekenkast. ‘En in elk boek kom ik wel vijf of zes krantenknipsels tegen. Sommige zinnen zijn met potlood onderstreept. Hij heeft ze dus allemaal écht gelezen’, aldus zijn zoon. Gerretsen bereikte de gezegende leeftijd van honderd jaar. Hij stierf thuis, precies zoals hij het zich had gewenst. Een zucht, en klaar was het leven.||https://www.volkskrant.nl/mensen/eigenaar-van-de-oudste-boekhandel-van-nederland-die-niet-schroomde-klanten-zijn-fijnbesnaarde-smaak-op-te-leggen~bb6839b8/
2022-09-05||Eetwijzer: brood ongezond? Dat is een fabeltje. Brood — zeker volkoren — is gezond én goed voor de lijn||Dat is een hardnekkig fabeltje. Brood is alleen ongezond als je de auto-immuunziekte coeliakie hebt. Dan kun je namelijk gluten, de eiwitten in granen, niet goed verteren. Maar zo’n 1 procent van de bevolking heeft coeliakie. Het is de vraag of dat echt zo is, of dat mensen het zijn gaan denken door beweringen op internet of door ‘gezondheidsboeken’ die negatief zijn over brood. Brood is juist heel gezond. Integendeel. Brood is prima voor de lijn: een snee volkorenbrood bevat ongeveer 80 kilocalorieën, minder dan een middelgrote banaan. Vooral volkorenbrood bevat veel vezels. Die zorgen lang voor een verzadigd gevoel. Bovendien gaan ze schommelingen in je bloedsuikerpeil tegen, zodat je ook minder snel trek krijgt. Klopt, maar koolhydraten zijn niet ongezond, slecht of gevaarlijk. Ze zijn juist een belangrijke energiebron voor het lichaam. Bovendien worden de koolhydraten in bruin en volkorenbrood heel gelijkmatig in je bloed opgenomen, waardoor ze bijvoorbeeld tijdens sporten lang energie leveren. Vooral volkorenbrood bevat veel vezels en belangrijke vitamines en mineralen zoals jodium, dat behalve in zeevis en zeewier in weinig andere voedingsmiddelen zit. De kleur zegt eigenlijk weinig. Chocoladebruin brood wordt bijgekleurd met moutmeel. Het kan dus eigenlijk lichtbruin brood zijn. Maar per 1 juli is het Warenwetbesluit Meel en Brood aangescherpt. Nu moet er op elk brood precies staan of het wit, bruin of volkoren is, ook als het brood een fantasienaam zoals ‘molenbrood’ heeft. Brood barst van de eiwitten! Twee sneetjes volkorenbrood bevatten bijna acht gram eiwit, meer dan een beker (200 ml) halfvolle melk. Brood past daarom goed bij het advies van de Gezondheidsraad om meer plantaardige en minder dierlijke eiwitten te eten. Als je brood combineert met bijvoorbeeld noten (pindakaas) of peulvruchten (hummus), kan je lichaam het eiwit nog beter opnemen.||https://www.volkskrant.nl/beter-leven/eetwijzer-brood-ongezond-dat-is-een-fabeltje-brood-zeker-volkoren-is-gezond-en-goed-voor-de-lijn~be1b1651/
2022-09-05||Feminist? Fatale vrouw? Moordwijf?  Het blijft vaag wat de regisseur met Carmen voor ogen heeft ★★☆☆☆||In de arena die liefde heet, begint alles met verleiding. Kijk naar Carmen, de opera die Georges Bizet in 1875 componeerde rond een jonge Romavrouw, die men toen nog omschreef als zigeunerin. Ze hoefde maar een wimper te bewegen en het manvolk van Sevilla viel in zwijm. Alleen voor de enkeling die haar over het hoofd zag, kwam Carmen in actie. En berg je dan maar, zong ze in haar befaamde Habanera, over de liefde als een rebelse vogel. Bij elke nieuwe productie luidt daarom de vraag: hoe verleidelijk is Carmen? Ook bij de reprise van een voorstelling uit 2009 bij De Nationale Opera in Amsterdam. Want al zijn de regie en het decor als twee druppels water, in het strijdperk stappen een nieuwe Carmen en een verse minnaar/moordenaar, Don José. Dat strijdperk neemt de Canadese regisseur Robert Carsen trouwens letterlijk. Een voorstelling lang kijk je aan tegen de halfronde tribune van een stierenvechtersarena. In de slotakte blijkt die setting een troef, in de uren ervoor een hinderpaal. Soldaten en straatschoffies, tabaksarbeidsters en smokkelaars: de colonnes stommelen wat af tussen die hoog oprijzende rijen. Stijlvolle choreografie heeft toch al geen prioriteit, gezien het harkerige waarmee picadors en matadors de vloer betreden. De tweede hinderpaal steekt dieper. Het blijft vaag wat Carsen met Carmen voor ogen heeft. Feminist? Fatale vrouw? Moordwijf? Ze lijkt eerder een vehikel in een hogere kwestie. Nadat Don José haar aan het mes heeft geregen, het slotapplaus klatert al, wordt Carmens lichaam uit de arena getild. Femicide, zo lijkt Carsen te zeggen, en u klapt? De Amerikaanse mezzosopraan J'Nai Bridges had het malheur weg kunnen zingen. Haar stem werkt niet per se tegen: egaal, vol, een beetje dreiging in de diepte. Maar het raffinement van de vocale verleiding ontbreekt. Ook de gesproken zinnen die haar rol doorspekken, reciteert ze vlak. De Franse tenor Stanislas de Barbeyrac begint huilebalkerig als Don José, maar wordt een macho naarmate zijn frustratie groeit. Toch nog een glorieus moment: Don José verklaart zijn liefde, Carmen tolereert een omhelzing. Onder een zacht en uitgerekt ‘je t’aime’ heeft Bizet een paar leep verschuivende akkoorden gelegd. Week stijgen ze op uit het Nederlands Philharmonisch Orkest, geleid door de Canadese dirigent Jordan de Souza. Die lijkt bij zijn Amsterdamse debuut eerder een fijnproever dan een theaterdier. Hij is alert genoeg om de massale koorpartijen goeddeels synchroon te laten lopen met het orkest. Maar als Carmen, de opera, ook vertelt over leven op de rand van het ravijn, dan valt er voor De Souza nog een wereld te winnen.||https://www.volkskrant.nl/cultuur-media/feminist-fatale-vrouw-moordwijf-het-blijft-vaag-wat-de-regisseur-met-carmen-voor-ogen-heeft~bfb229ce/
2022-09-05||Hoe red je de tuin in tijden van extreme droogte?||Bij terugkomst van vakantie biedt de tuin een droevige aanblik. Het gras is vergeeld, veel planten zijn verdord. Voor de braamstruik is de herfst al begonnen: de bladeren verkleuren en de vruchten hangen ingedroogd en oneetbaar aan de takken. Sommige bomen laten moedeloos hun blaadjes hangen. Alleen de lavendel en de oregano bieden dapper weerstand tegen de droogte. Verreweg de meeste Nederlandse huizen hebben een tuin, en dus is de vraag: hoe is een treurspel als dit te voorkomen, nu hete en droge zomers steeds vaker zullen voorkomen door klimaatverandering? Onbekommerd sproeien is er niet meer bij. Niet in een tijd waarin het tekort aan water al zo voelbaar is, waarin we denkend aan Holland geen brede maar smalle rivieren traag door oneindig laagland zien gaan, waarin boeren kampen met mislukte oogsten omdat ze hun watergebruik moeten beperken, en waarin de natuur snakt naar een regenbui. Gelukkig blijkt sproeien ook lang niet altijd nodig. ‘Wij zetten geen sproeiers meer op de grasvelden, want voor ons hoeft het gazon niet zo’n klassiek Engels biljartlaken te zijn’, vertelt Gerard van Buiten, hortulanus (hoofdtuinman) van de Botanische Tuinen aan de Universiteit Utrecht. ‘Laat het gras maar gewoon geel worden. Als er eens een flinke bui valt, dan is het zo weer groen.’ Over gras gesproken: het is beter om dat niet te vaak te maaien. Van Buiten: ‘Het groeipunt van gras ligt vlak boven de grond. Als je het te kort of te vaak maait, dan komt dat vol in de zon te liggen, en dan verbrandt het. Houd het gras dus liever een paar centimeter hoger.’ Voor de rest van de tuin raadt Van Buiten ‘een spartaanse opvoeding’ aan. ‘Ga niet te snel sproeien. Alleen als een plant net is aangeplant, moet je haar een beetje op weg helpen. Maar daarna kun je beter één keer in de week de boel flink natgooien in plaats van elke dag een klein beetje water te geven. Op die manier gaan de planten diepere wortels maken.’ Verder loont het de moeite planten te kiezen die bestand zijn tegen een mediterraner klimaat. Lavendel en oregano, inderdaad. Of zonneroosje en valse indigo. ‘Als die laatste eenmaal staat, dan heeft ze nooit meer een druppel extra water nodig’, weet Van Buiten. Liever nog raadt hij mensen aan een rondje te maken door hun eigen buurt. ‘De planten die in elk tuintje staan, die moet je hebben. Dat zijn planten die het in jouw buurt, op jouw grondsoort, goed doen. Het maakt immers nogal wat uit of je op zand zit of op klei: op zand spoelt het water snel weg, klei houdt water langer vast.’ Door klimaatverandering wordt het aan de ene kant heter en droger, aan de andere kant verwachten klimaatwetenschappers ook hevigere buien. Daarvan kunnen mensen met een tuin gebruikmaken, meent Floris Boogaard, consultant bij ingenieursbureau Deltares en lector Ruimtelijke Transformaties - Water aan de Hanzehogeschool Groningen. ‘Vang bijvoorbeeld water op in een regenton. In veel gemeenten is hiervoor een subsidie beschikbaar. Zo’n regenton helpt bij het verminderen van het watergebruik en het draagt ook bij aan de bewustwording: water is een schaars goed.’ En dat is nodig, analyseert Boogaard. Nederland is altijd een land geweest dat bezig was met het snel afvoeren van water, maar nu moet er een omslag plaatsvinden. ‘We moeten water langer gaan vasthouden. Elke druppel die niet via het riool de zee in stroomt, is winst. Laat het water langzaam de bodem in sijpelen: tegels eruit, planten erin. Of leg een wadi aan: een laaggelegen plek in de tuin, waar het zonder problemen wat natter kan zijn.’ Boogaard is een verzamelaar van creatieve oplossingen. Hij ziet bijvoorbeeld dat mensen het water naar het gat onder hun trampoline leiden. Dat ze een regenton maken van een afgedankte vuilcontainer. Of dat ze een ‘watermuur’ aanleggen: een serie verticale regenpijpen naast elkaar, die samen dienstdoen als een hoge, smalle regenton. ‘Uiteindelijk moet je je tuin zó inrichten dat je niet meer water gebruikt dan je zelf kunt opvangen’, zegt Boogaard. ‘En denk niet: mijn tuintje is maar klein, wat ik doe maakt geen verschil. Zelfs in de steden is meer dan een kwart van de grond particulier bezit. Daar moeten we toch echt zelf aan de slag.’ En níét met een grondwaterpomp, benadrukt zowel Boogaard als Van Buiten. ‘We dachten misschien ooit dat het grondwater in Nederland oneindig was, maar dat blijkt niet zo te zijn’, aldus de hortulanus van de Botanische Tuinen.||https://www.volkskrant.nl/beter-leven/hoe-red-je-de-tuin-in-tijden-van-extreme-droogte~b1bfdf8d/
2022-09-05||De nieuwe Britse premier Liz Truss is Thatcher 2.0, een neoliberaal pur sang||Gevraagd naar wat ze beschouwt als haar politieke taak, antwoordde Liz Truss enkele jaren geleden dat ze ‘de Uber-rijdende, Airbnb-slapende en Deliveroo-etende vrijheidsvechters’ vooruit wil helpen in het leven. Daarmee presenteerde de toekomstige premier zich als een libertaire politicus, een pleitbezorger van de gig-economie die de overheid zo klein mogelijk wil houden en ondernemende burgers vrij baan wil geven. Met andere woorden: Truss als een Thatcher 2.0. De Conservatieve Partij is bekwaam in het aanbidden van voorouders. Waar Boris Johnson werd omarmd als een soort eerbetoon aan Winston Churchill, en gelijk aan zijn voorbeeld zelfs krom begon te lopen, daar trekt Truss de kleren aan van die andere grote Conservatieve premier uit de afgelopen eeuw. Letterlijk. Op bezoek in Moskou had ze net als Thatcher een berenmuts op, ondanks de milde temperatuur, en bij een van de recente debatten was ze gekleed in een strikblouse die Thatcher in 1979 ook droeg. Ze houdt van karaoke op muziek uit de jaren tachtig. Haar ouders John en Priscilla, een wiskundehoogleraar en een verpleegkundige, zouden wat meewarig naar hun 47-jarige dochter kijken. Sterker, tijdens de leiderschapscampagne meldden Britse kranten dat vooral haar vader wat ontstemd is over de manier waarop ze als thatcheriaanse, neoliberale en brexiterende politicus erin geslaagd is om 10 Downing Street te bereiken. Was dit dezelfde Elizabeth Mary die als scholier in de jaren tachtig ‘Maggie Out!’ riep tijdens een protest tegen het defensiebeleid van de regering-Thatcher? Het was bij Truss niet meteen duidelijk dat ze de kwaliteiten had om de top te bereiken. Tijdens haar studie Philosophy, politics and economics in Oxford viel ze niet direct op. Ook als raadslid in Greenwich liet ze geen onvergetelijke indruk achter. In de kabinetten van David Cameron, Theresa May en Boris Johnson was ze een onopvallende, maar hardwerkende bewindsvrouw op Landbouw, Financiën, Justitie, Internationale Handel en Buitenlandse Zaken. Een geweldig spreker is ze niet. Haar meest fameuze toespraak maakte ze als minister van Landbouw toen ze heel bozig ‘Dit. Is. Een. Schande’ riep over het gegeven dat de Britten tweederde van hun kaas importeren. In interviews moet ze antwoorden vaak schuldig blijven. Het is dan ook geen verrassing dat ze de gevreesde interviewers Andrew Neil en Nick Robinson onlangs als de pest heeft gemeden. Een uitdaging zal het wekelijkse vragenuurtje in het Lagerhuis worden. Ze zal in ieder geval een stuk minder flamboyant zijn dan haar voorganger. Wat vooral opvalt is een tomeloze ambitie. Als student was ze lid van de Liberaal-democraten en als 19-jarige riep ze in een toespraak tijdens het congres van deze partij op tot afschaffing van de monarchie. Later verklaarde ze meteen spijt te hebben gehad. Spijt had ze, intussen als Tory, ook van haar beslissing in 2016 om in de aanloop naar het Brexit-referendum voor het EU-lidmaatschap te stemmen. Ze is nu een fanatieke reborn-Brexiteer. Een andere inschattingsfout was een affaire met een collega, die haar is vergeven door haar echtgenoot Hugh, een boekhouder. Met haar vlijt en loyaliteit maakte ze indruk op haar bazen. Tijdens de campagne kreeg ze het grootste deel van de European Research Group achter zich, de machtige Brexit-groep binnen de partij. Bekende aanhangers zijn Jacob Rees-Mogg, beoogd minister van Financiën Kwasi Kwarteng en oud-Brexit-onderhandelaar David Frost, die stafchef hoopt te worden. Meer in het algemeen is het een reünie van Conservatieven die hebben gewerkt aan het neoliberale manifest Britannia Unchained: Global Lessons for Growth and Prosperity dat precies tien jaar geleden verscheen. Truss zal te maken krijgen met felle tegenstand. Niet alleen van progressief Engeland. De conservatieve Times-commentator Matthew Parris, die ooit assistent van Thatcher was, heeft haar ‘een planeetachtige massa van overmoed met een ambitie die wankelt op een politiek brein ter grootte van een speldenkop’ genoemd. Parris vroeg zich af hoe een neoliberaal beleid de mensen uit verarmde gebieden in het noorden van het land gaat helpen, die ‘niet tegen- maar bijeen worden gehouden door een sterke staat’. Topadviseur Dominic Cummings omschreef haar als een ‘menselijke handgranaat’. De wittebroodsweken van Truss, moeder van Frances en Liberty, zullen beperkt blijven tot een dunne snede. Het eiland staat aan de vooravond van zware tijden, waarin voor veel burgers een keuze dreigt tussen een warm huis of een warme maaltijd. Net als bij de pandemie zal de roep om krachtig overheidsingrijpen oorverdovend worden. Truss heeft toegezegd financiële hulp te bieden aan burgers en bedrijven. Ze moet dan haar principes laten varen (in dit geval over de vrije markt), maar dat kost haar doorgaans geen moeite.||https://www.volkskrant.nl/nieuws-achtergrond/de-nieuwe-britse-premier-liz-truss-is-thatcher-2-0-een-neoliberaal-pur-sang~b18b5ccf/
2022-09-05||Bent u na vaccinatie minder besmettelijk voor uw huisgenoten?||Enfin: dat vaccinatie beschermt tegen ernstige corona en ziekenhuisopname (ergens tussen de 35 en 90 procent, afhankelijk van hoe recent u voor het laatst werd geprikt), dat weten we nu wel. Net zoals u onderhand weet dat het vaccin na een maand of vijf, zes niet goed meer beschermt tegen het kríjgen van corona – de milde versie dus – en dat een boosterprik die bescherming weer opkrikt, tot een procent of 70, 80. Maar hoe zit het met dat andere: het dóórgeven van het virus? Stel, u bent gevaccineerd, en test onverhoopt toch weer positief voor corona. Bent u dan minder besmettelijk voor anderen dan als u zich niet had laten vaccineren? Het is een vraag die veel lezers me stellen, vaak trouwens in retorische vorm: kom, we weten toch dat vaccins totaal niet helpen tegen overdracht van het virus? Dat laatste is een berucht misverstand. Het verhaal gaat terug naar een Britse studie, uitgevoerd in de periode dat de deltavariant nog rondging. In de neuzen van gevaccineerde mensen die desondanks tóch besmet waren geraakt, vond men soms net zoveel virus als in de neuzen van mensen die niet waren ingeënt. Kan niet missen. Gevaccineerden zijn dus net zo besmettelijk als óngevaccineerden! In die woorden ging het al snel rond in kringen van vaccinweigeraars en corona-verontwaardigden. ‘Vaccinatie verkleint het risico op transmissie niet – dat weet echt iedereen inmiddels’, zoals rechtsfilosoof en Ongehoord Nederland-presentator Raisa Blommestijn destijds tweette. Mis. Dezelfde cijfers wezen namelijk nóg iets uit: in de praktijk steken gevaccineerden anderen wel degelijk minder vaak aan. Wel de helft minder, berekenden Nederlandse onderzoekers na analyse van 2.602 besmettingen. Wie is gevaccineerd, kan weliswaar net zoveel virusdeeltjes aanmaken als iemand zonder immuniteit, maar die virusdeeltjes zitten onder de plakkerige antistoffen – ze komen je cellen niet binnen. Ook lijkt het erop dat gevaccineerden korter besmettelijk zijn. Maar goed, dat was toen. Hoe zit het nu, met de veel besmettelijkere, vluchtigere omikronvariant? Eigenlijk zou je een experiment moeten doen: sluit gevaccineerde en ongevaccineerde mensen met en zonder corona bij elkaar op in bedompte, slecht geventileerde kooitjes, en onderzoek wat er gebeurt. En verrek: zo’n experiment bestaat. In de gevangenis. Infectieziektenexpert Nathan Lo en collega’s onderzochten 22.334 omikronbesmettingen tussen celgenoten in 35 Californische gevangenissen. Met opmerkelijk resultaat. Wie in een cel sliep met een ongevaccineerde celmaat met corona, had 36 procent kans om besmet te raken. Terwijl een wél gevaccineerde celmaat slechts 27 procent kans op besmetting gaf. Een eerdere infectie én vaccinatie gaf een nog wat lagere kans op overdracht. Vaccinatie – en immuniteit door infectie – beschermen dus echt tegen doorgifte van het virus! Zo’n 20 tot 40 procent, als je het omrekent. Lo ontdekte nog iets: hoe korter geleden een gevangene was geboosterd, des te minder besmettelijk hij was. Heel precies: de kans op transmissie werd 6 procent groter met elke vijf weken tijd sinds de laatste prik. Natuurlijk zitten daaraan mitsen en maren: gevangenen zijn overwegend mannen, eerst zien hoe dit precies zit in de buitenwereld. Maar nu het ministerie net een nieuwe prikcampagne wil starten, kan het nuttig zijn om mee te wegen, zeker als u kwetsbaren in uw directe omgeving hebt: als u zich laat inenten en later tóch corona krijgt, zal u in elk geval minder besmettelijk zijn voor de mensen om u heen. Dat is natuurlijk meteen het grote minpunt: ook deze prikronde zal u niet volledig of voorgoed beschermen tegen corona. In de gevangenissen in Californië werd 80 procent van de besmettingen veroorzaakt door gevaccineerde gevangenen – domweg omdat er nu eenmaal veel méér ingeënte dan niet-ingeënte gevangenen zijn. Al die cijfers, al die mitsen en maren: duizelt het u al? Het is niet anders. Wie eerlijke, accurate cijfers over het coronavaccin zoekt, raakt al snel verdwaald in een oerwoud van percentages, kansen en nuances. Terwijl de luidruchtige minderheid die in de contramine zit en tegen vaccins ageert, het makkelijke verhaal heeft. Natúúrlijk werken vaccins niet! Iedereen kan toch zien dat corona nog steeds rondgaat?||https://www.volkskrant.nl/wetenschap/bent-u-na-vaccinatie-minder-besmettelijk-voor-uw-huisgenoten~b07ef3f5/
2022-09-05||De voorstelling ‘De regels van Rutte’ is een geslaagde zoektocht naar het geheim van de Teflon-premier ★★★★☆||Hoe vaak kan een premier ‘sorry‘, ‘het spijt me’ of ‘mea culpa‘ zeggen? Heel vaak, zo blijkt uit het begin van de voorstelling De regels van Rutte. Erris van Ginkel schreef en regisseerde deze cabareteske komedie voor Theatergroep Toetssteen en hij maakt dankbaar gebruik van de vele tv-fragmenten waarop de premier zijn excuses moest aanbieden. Op drie schermen zien we een deemoedige maar altijd zelfverzekerde politicus, die het telkens weer lukt door de mazen van het net te kruipen. Wie speelt Rutte? De vier acteurs van Toetssteen maken onderling uit wie er het meest op de premier lijkt en dat is Harm Witteveen. Maar gelukkig ook weer niet helemaal. De voorstelling is dan ook geen Koefnoen-achtige imitatiepoging, maar een zoektocht van theatermakers naar het geheim van de Teflon-premier. In allerlei speelse scènes scheert Van Ginkel langs de vele affaires – van de tweestrijd met Rita Verdonk tot en met de toeslagenaffaire. Er is een bokswedstrijd met Verdonk en een quiz waarin we moeten raden welke bewindspersonen om wat voor reden onder Ruttes bewind zoal zijn gesneuveld. Er zijn rake grappen over Halbe Zijlstra en Ruttes vaasje, en een wat flauwe parodie op de gelekte notulen van Kasja Ollongren. Ook de manier waarop Sigrid Kaag wordt gespeeld is wat karikaturaal, maar gelukkig erkennen de spelers dat zelf ook en onderbreken ze hun voorstelling. De vier spelers van Toetssteen formuleren spelenderwijs een aantal regels van Rutte die hem de eer hebben verschaft de langstzittende premier van Nederland te worden. Tegen het eind is er een mooie monoloog waarin we iets van Ruttes menselijke kant zien. In de telefoongesprekken met zijn moeder vanuit het verpleeghuis, komen we iets meer te weten over ’s mans persoonlijke emoties. Maar gelukkig niet te veel.||https://www.volkskrant.nl/cultuur-media/de-voorstelling-de-regels-van-rutte-is-een-geslaagde-zoektocht-naar-het-geheim-van-de-teflon-premier~b118949b/
2022-09-05||Oorlog in het Paradijs lijkt op een kroeggesprek met een geïnteresseerde vriend die zijn oren niet gelooft ★★★★☆||Als je op het strand van Balinese badplaats Sanur dromerig naar de opgaande zon tuurt, denk je niet meteen aan martelingen en executies. Op dit befaamde strand, omzoomd met palmbomen en strandtentjes, landden in 1946 tweeduizend Nederlandse militairen om (opnieuw) de opstandige Balinezen te onderwerpen. Dat ontaardde in een veldslag/massale zelfmoord van verzetsleider I Gusti Ngurah Rai en zijn medestanders. De luchthaven van Bali is naar hem vernoemd. Dankzij historica Anne-Lotte Hoek weten we sinds kort veel over deze relatief onbekende geschiedenis. Zeven jaar ploegde zij archieven en privécollecties door en sprak met veteranen en nabestaanden voor haar vuistdikke boek De Strijd om Bali over de onafhankelijkheidsoorlog op dat eiland. In vier afleveringen vertelt Hoek aan podcastmaker Arco Gnocchi, zelfverklaard geschiedenisgek, over haar ontdekkingen aan de hand van de vier betrokken personen: twee Nederlanders en twee Indonesiërs. Een beproefde methode waarvoor dit jaar ook het Rijksmuseum koos bij de grote tentoonstelling Revolusi. De podcast Oorlog in het Paradijs lijkt op een kroeggesprek met een geïnteresseerde vriend die zijn oren niet gelooft. Dat werkt: ze dienen een loodzware en pijnlijke geschiedenis op een draaglijke manier op. We leren de jonge vorstenzoon Rai kennen die een militaire opleiding krijgt van de Nederlanders en na de Japanse bezetting besluit in opstand te komen. Diens rivaal Anak Agung, eveneens een vorst, kiest juist voor het koloniaal bewind en treedt wreed op tegen verdachte republikeinen. Dat Indonesië beiden mannen eert als nationale held zegt veel over de complexiteit van deze geschiedenis. Nederlandse soldaten, waaronder de opa van een beschaamde Gnocchi, omsingelden tijdens een feest de opstandelingen en openden het vuur. Hoek: ‘Dat was geen veldslag, dat was een liquidatie.’ Op de jaarlijkse herdenking, vertelt een verontwaardigde Hoek, laat Nederland zich niet zien. We volgen ook voormalig verzetsman Siebe Lijftogt die als jonge indoloog vertrekt naar Bali en daar schrikt van het racisme en de corruptie binnen het koloniaal bestuur. Hoek leest voor uit diens klokkenluider-achtige brieven. Huiveringwekkend zijn de gesprekken met veteraan Don Sweebe van de inlichtingendienst die vertelt wat er met gevangenen gebeurde: slaan met tuinslangen, stroomschokken, kinderen ontvoeren; en af en toe mochten gevangenen ‘een plasje doen’. Dan kregen ze een kogel door hun achterhoofd. Hoek toont ook compassie: Sweebe had net als dwangarbeider de Birma-spoorlijn overleefd en had volgens haar nooit ingezet mogen worden. ‘Hij was al getraumatiseerd, voordat hij begon.’ In de jaren tachtig krijgt de veteraan wroeging en bezoekt het graf van Rai waar hij murmelt: ‘Sorry, als ik het gedaan heb.’||https://www.volkskrant.nl/cultuur-media/oorlog-in-het-paradijs-lijkt-op-een-kroeggesprek-met-een-geinteresseerde-vriend-die-zijn-oren-niet-gelooft~b5c5de62/
2022-09-05||Het Amsterdam Fringe Festival barst van de energie, kwetsbare optredens en onverbloemd hedonisme||Het theaterfestival Fringe wordt wereldwijd in 250 steden georganiseerd en blijft in populariteit groeien. De bekendste en grootste editie, de Edinburgh Fringe in Schotland, draait vooral om de steengoede comedians die Groot-Brittannië huist. Amsterdam Fringe richt zich meer op moderne dansgezelschappen, muzikale solovoorstellingen of gewoon klassiek theater (te zien op dertig locaties). Het festival verrast ons al jaren met opkomend talent, rebelse geesten en boude performances, en dat is dit jaar niet anders. Op de openingsdag overdondert Danstheater Road met Onbedoeld verberg ik 3.0. Zes formidabele dansers onderzoeken hoe schaamte tot uiting komt onder jongeren. Vier vrouwen en twee mannen spelen eerst korte en scherpe scènes, waarin armoede, sociale uitsluiting en het gevoel van falen worden verhuld. Op muziek van Dylan Kuyper, variërend van pompende hiphop tot vloeiende triphop, loopt een van de dansers op een gegeven moment vast in haar emoties. Prachtig hoe ze met robotachtige bewegingen verder probeert te gaan, terwijl de anderen haar in slowmotion vanuit alle kanten van het podium voorbijlopen. Het beeld van eenzaamheid grijpt je bij de keel. Romy Stark (die tevens meedanst) en regisseur Adanma Okoro hebben een eerdere, korte performance uitgewerkt tot deze diep ontroerende voorstelling, waarin ze hun dansers aan het eind krachtig laten herrijzen en het publiek vol goede moed achterlaten. Spijtig dat er zo weinig mensen in de keurige CC Amstel theaterzaal zaten om hiervan getuige te zijn. Op de tweede dag werd opnieuw bewezen dat hiphop en theater een uitstekende combinatie vormen. In het knusse Bijlmer Parktheater worden we voor aanvang van Kraai (door productiehuis RightAboutNow inc.) geïnstrueerd om rondom de acteurs te gaan staan. Wanneer we de zaal inlopen, worden we verrast door een pianist en drie jongens die mimen dat ze een bal overgooien; niet bepaald wat je verwacht van een hiphop-theatervoorstelling. Wanneer de muzikant vanachter zijn dj-booth de microfoons overhandigt, brengen de drie mannen op de voorgrond hun raps ten gehore, zo nu en dan onderbroken door spel (‘Damn, die fucking lach staat veel te goed op je smoel broer’) waarbij het publiek indringend wordt aangekeken. De zoektocht naar voldoening en succes van deze vier jongemannen schuurt voortdurend. De jonge regisseur Joris Buizer weet onze aandacht van begin tot eind vast te houden, bijvoorbeeld door simpele doch rake spots te richten op een acteur die in een energieke dans of rap uitbarst. Het publiek kan ondertussen niet stil blijven staan tijdens zijn muzikale voorstelling vol jeugdig elan, die best wat langer had mogen duren. Een voorstelling die wel alle tijd neemt om de krochten van het nachtleven uit te diepen, is het experimentele en geestige Nachtzwemmen in het Vlaams Cultuurhuis de Brakke Grond (vlakbij de Wallen). Acteurs en theatermakers Jarne van Loon en Lieselot Siddiki hebben een absurdistische ode aan de nacht gecreëerd waarin alles kan en mag. Na een bizarre opening met koorgezang van acht acteurs gekleed in witte mantels, klimt er een techno-dj uit een enorme taart die op het podium staat. De acteurs beginnen als een stel minions seksstandjes na te bootsen en eindigen in een soort ‘sekstrein’. Hierna barst het feest pas echt los; in anderhalf uur komen op hardcore muziek, Franse chansons en zelfs Amsterdamse smartlappen verschillende nachtdieren voorbij. De dragqueen kent iedereen intussen wel, maar een angstaanjagende drag ‘clown’ of twee naakte mensen die aan een hondenriem over de vloer kruipen kunnen wat schokkend zijn voor mensen die het queer nachtleven niet van binnenuit kennen. De tijd vliegt voorbij in deze eruptie van hedonisme, waarbij aan het einde zoveel op het podium gebeurt (Loopt daar nu een dominee? En een pizzabezorger?) dat we in een soort lsd-trip lijken te zijn beland. Nachtzwemmen is een ervaring die lang in je hoofd blijft hangen en opnieuw reden geeft tot het bezoeken van Amsterdam Fringe. Amsterdam Fringe Festival, t/m 11/9 op diverse locaties.||https://www.volkskrant.nl/cultuur-media/het-amsterdam-fringe-festival-barst-van-de-energie-kwetsbare-optredens-en-onverbloemd-hedonisme~b7d13c01/
2022-09-05||Opinie: Het moreel kompas in Groningen is dik in orde. Maar daar heb je natuurlijk niet veel aan als je in een onveilig huis woont||Groningers kunnen nu echt iets belangrijks doen voor het land, Europa en de wereld, stellen Jeroen Smit en Stef Kranendijk. Onder de Groningse bodem zit nog heel wat gas. Als we dat oppompen is dat onprettig voor Poetin, de inflatie zakt wat en het is beter voor het klimaat. De twee berekenen hoe de Groningers rijk kunnen worden en iets goeds betekenen in de wereld. Dus laten we de Groningers omhelzen, betogen zij. Natuurlijk zetten de Groningers Poetin met plezier op zijn nummer. Inflatie en klimaat helpen? Het moreel kompas in Groningen is dik in orde. Maar hoe zit het met de wederkerigheid? Tot nu toe hebben de gasregenten en de meelevende bevolking de Groningers lelijk in de steek gelaten. Geld mag niet het probleem zijn, vinden Smit en Kranendijk en ze komen met een mooi bedrag voor een boetekleed. Veilige huizen vinden we allemaal belangrijk, maar na tien jaar Haagse beleidspap is nog amper een op de vijf huizen behandeld. Vele bewindslieden vertellen inmiddels al enkele jaren in de Kamer dat ‘geld het probleem niet mag zijn’ bij de hersteloperatie in Groningen. Dat is in de aardbevingsdorpen echter niet te merken. Is het gek dat Groningers op al die papieren met beleidsbeloften dikke korrels zout leggen? De parlementaire enquête haalt vakkundig boven tafel hoe politieke bestuurders, ambtenaren en het bedrijfsleven onder een hoedje hebben gespeeld om wel zoveel mogelijk ‘waarde’ te halen uit het Groninger gasveld. De koele rekenmeesters weefden ragfijn bestuurlijke lijntjes zodat elk draadje een schaduw werpt dat spelers plek biedt om zich te verschuilen. Allemaal - de ministers, de hoge ambtenaren, de ceo’s van de bedrijven – zeggen het beste voor de samenleving te willen. Maar hun verhalen leggen een wereld bloot van koele rekenmeesters die gaan voor geld. Topmensen van het ministerie van Economische Zaken waren in de arena van het zakelijke bedrijfsleven zelfs overijverig: gaswinst voor alles, ook vóór mensenlevens. Niet door een baksteen die viel, maar hoogleraar Tom Postmes, coördinator van het Kenniscentrum Aardbevingen en Duurzame Ontwikkeling van de Rijksuniversiteit Groningen, becijferde dat er jaarlijks tot 16 doden vallen door stress, hartfalen en beroertes et cetera door de aardgasellende. Ook zelfmoorden komen voor. Berichten over onveiligheid schoven ze onder tafel – liefst buiten bereik van de besluitvormers. Nu liggen ze ’s nachts te draaien en zweten, maar veel zelfreflectie en ‘spijt’ kwam er in de verhoren tot nu toe nog niet bovendrijven. De minister kan van alles om Groningers weer vertrouwen te geven. Maak van het aardgasveld een crisisgebied en schuif alle bureaucratische procedures aan de kant, adviseert het Staatstoezicht op de Mijnen (SodM) al jaren. Dirigeer alle bouwvakkers naar Groningen om goede wil te tonen. De veiligheid in Groningen is al tien jaar een ‘urgent’ probleem. In oktober 2014 kreeg de Nederlandse Aardolie Maatschappij (NAM) een nieuwe innovatieve directeur, Gerald Schotman. Ik schreef er in 2017 nog een column over in Noorderbreedte, een tijdschrift voor landschap en leefomgeving in Noord-Nederland, met als kop: ‘Gas geven Gerald!’ Hij constateerde toen dat de aardbevingsellende de NAM ‘ook maar was overkomen’ en analyseerde: er is geen plan. In de gasindustrie is er altijd een Plan B en zelfs een Plan C, want de aarde laat zich haar natuurlijke rijkdommen niet volgens een vast stramien ontnemen. De Groningers waren gewoon niet in beeld. Maar Schotman zou dat veranderen. ‘Zet em op Gerald’, moedig ik hem aan. Hij stelde voor een deel van de gasbaten via een aardgasfonds terug te leiden naar de mensen in zijn winningsgebied. Ik rekende hem voor dat een schadefonds met 10 procent van de gasbaten in Groningen de gemoederen waarschijnlijk soepel zou maken, zodat hij ook het laatste deel uit het gasveld onder de voeten van de Groningers zou kunnen winnen. We leven in 2022 en nog steeds is er geen aardgasfonds waarvan de Groningers de sleutel van in handen hebben. Er zijn kleine pleisters en programma’s gekomen, ingebed in taaie overheidsprocedures. Er zijn bestuurders die dromen over hun provincie ‘als groen stopcontact’ en daar geld heen sluizen. Maar daar heb je natuurlijk niet veel aan als je in een onveilig huis woont. Dan moet je – ik noem maar wat – alle recreatiechalets naar Loppersum rijden, zodat de mensen in elk geval veilig kunnen slapen. Nee, we kregen bureaucraten en regels, werk voor inspecteurs en traditionele bouwers. Wie de wederkerigheid zo schraal houdt, oogst weinig ‘licence to operate’. Onder de vlag ‘Respect voor Groningen’ vindt nu een grote buitenparlementaire enquête plaats Het is een actie van de Groninger Bodembeweging, het Groninger Gasberaad, Chris Garrit (oud-nachtburgemeester van Groningen) en SP-Kamerlid Sandra Beckerman samen. Jongeren, boeren, huurders, bewoners van monumenten en vele anderen vullen zalen om te vertellen wat hen zou helpen. Vorige week waren er vier van zulke bijeenkomsten. Op 16 september op de Grote Markt in de stad Groningen biedt ‘Respect voor Groningen’ haar eisenlijst aan aan ‘het bestuur’. Ik zou zeggen: Kabinet teken bij het kruisje.||https://www.volkskrant.nl/columns-opinie/opinie-het-moreel-kompas-in-groningen-is-dik-in-orde-maar-daar-heb-je-natuurlijk-niet-veel-aan-als-je-in-een-onveilig-huis-woont~b5597731/
2022-09-05||Laat het linkse populisme weer een vuist maken||Grote groepen mensen duikelen richting de armoede en klampen zich bij deze val vast aan de giftige struikjes van het rechtspopulisme. Dit was al een tijd bezig, maar nu met de torenhoge inflatiecijfers is de ‘proletarisering van de middenklasse’ in een stroomversnelling gekomen. De samenleving met alleen rijken en armen is in zicht, en tot overmaat van ramp voor de nieuwe armen haalt men bij links de neus op voor de linkse variant van het populisme; de politiek die nodig is om het volk te mobiliseren voor een strijd tegen het derdewereldachtige gat tussen arm en rijk. Miljoenen Nederlanders gaan de winter van 2022 in zonder te weten of ze wel of niet in staat zullen zijn om de energierekening te betalen. Of dat ze straks wel of geen geld hebben voor de boodschappen. De mondialisering van de economie duurde veertig jaar en vrat aan de middenklasse als de fruitmot aan de appel. De industrie verhuisde naar elders, de vaste baan verwerd tot een begrip van de nostalgie, mensen hebben geen financiële zekerheid meer en zijn in het huidige flexwerkregime net zo inwisselbaar als een bij de Gamma gehuurde zandstampmachine. Nog even dus en de wintermaanden zijn gearriveerd. Waarin naar verwachting een grote groep Nederlanders, die zich veilig waanden tussen de andere mensen van de middenklasse, de val naar een lagere sociaaleconomische klasse zullen ondervinden. De aanhoudende hoge inflatie in combinatie met de extreem hoge energieprijzen gaan geheid slachtoffers eisen. Een verder economisch verzwakte middenklasse betekent een nog grotere verschuiving in economische macht. De allerrijksten, met de internationale contacten, met de aandelen en met geërfd vermogen, zijn straks helemaal landheren, patronen, meesters, of aga’s. In deze omstandigheden hebben de mensenmassa’s de neiging om zich aan iets vast te klampen. In de Verenigde Staten hebben deze omstandigheden de lageropgeleiden in de armen van de onderontwikkelde, halve fascist Donald Trump gedreven. Bij ons hebben de rechtspopulisten geleerd van Amerika en halen ze de eigen ‘deplorables’ bij bosjes binnen. De vraag is of links met een alternatief kan komen. Kan links het tij keren? Links móet wel, want wie anders moet de door het neoliberaal opportunisme vermorzelde mensheid tot een nieuwe strijd bewegen? Links heeft de historische reflexen, de ideologische drijfveer om ongelijkheid aan te vliegen, om op de barricades te staan voor gelijke kansen voor iedereen. Het zit links in de genen om geen armoede te accepteren bij kinderen. Het is tijd voor links om deze reflex weer te laten zien. Daarbij moet links geen seconde aarzelen om het eigen populisme uit de stoffige lades te halen. Want er is niets mis met het populisme, het is in de basis een ander woord voor volkspolitiek. Uiteraard wil het linkse populisme de brede steun van het volk, maar het verschilt wel van de rechtse variant door nooit stelling te nemen tegen de wetenschap en door nooit aan intellectuelenhaat te doen. Bovendien is links ontwikkeld en ervaren genoeg om niet aan leiderscultus te doen. Voor de rest is het voor links in deze tijden van verzuipende burgers geheel geoorloofd om te eisen wat goed is voor de grote massa’s. Links kijkt al decennialang vanaf de zijlijn naar de wereld en heeft genoeg tijd gehad om lering te trekken uit de geschiedenis. Men moet onderhand wel weten waar het volk behoefte aan heeft. Zo is het gratis maken van openbaar vervoer in een economische crisis het beste wat je kunt doen. De mensen hebben dan de vrijheid om te reizen, om te ontdekken, om nieuwe vriendschappen aan te gaan, om oplossingen te vinden. Eis gratis openbaar vervoer, eis openbaar onderwijs voor iedereen, eis betere huisvesting, eis hogere lonen, eis de stopzetting van het almaar ongelijkheid vergrotende erfrecht, eis meer financiële zekerheid, eis de terugkeer van de vaste banen, eis de afbraak van het koningshuis. Toegegeven, in de decennia hiervoor heeft het neoliberalisme het volk zodanig uit elkaar geslagen dat een vuist maken onmogelijk lijkt. Maar vergeet niet dat de roemruchte arbeidersbeweging van voorheen ook begon in de blik van kinderen die in armoede opgroeiden. Die blik van armoede is weer terug. Het is weer tijd om te vechten.||https://www.volkskrant.nl/columns-opinie/laat-het-linkse-populisme-weer-een-vuist-maken~b85ce8ae/
2022-09-05||Radicale neoliberaal Liz Truss is de nieuwe premier van het Verenigd Koninkrijk||In het Queen Elizabeth II Centre maakte fractiebaas Graham Brady bekend dat Truss 81.326 stemmen had gekregen van de partijleden, ruim 20 duizend meer dan haar rivaal Sunak. Het komt neer op 57,4 procent van de stemmen, minder dan de 66,4 van Johnson in 2019. Bij het accepteren van het leiderschap uitte ze warme woorden richting haar voorganger Boris Johnson, die zijn laatste volle werkdag doorbrengt in het buitenverblijf Chequers. ‘Boris, je hebt Brexit bewerkstelligd, Jeremy Corbyn verpletterd, het vaccin geleverd en je hebt je verweerd tegen Poetin.’ De uitslag was geen verrassing: Truss liep al weken ver voor in de peilingen onder de achterban, die bestaat uit meer dan 170.000 leden. Ze wordt gezien als een vaandeldrager van het thatcherisme, zeker gezien haar radicale en neoliberale visie in economisch opzicht. In haar korte acceptatietoespraak benadrukte ze het geloof van haar partij in ‘vrijheid, de mogelijkheid je leven zelf in te kunnen richten, lage belastingen en het nemen van je persoonlijke verantwoordelijkheid'. Met Truss krijgen de Britten, na Margaret Thatcher en Theresa May, hun derde vrouwelijke premier. Bij met name de wat oudere Tories bleek Truss beter te liggen dan haar tegenstrever Sunak, die werd gezien als vertegenwoordiger van de gevestigde orde. Bovendien werd hem verweten Johnson een mes in zijn rug te hebben gestoken. De zege van Truss, een Oxford-alumnus die als accountant voor Shell heeft gewerkt en als directrice bij een telecombedrijf, is een zege van de neoliberale Brexiteers. In The Sunday Telegraph voorspelde Mark Littlewood, baas van een thatcheriaanse denktank, dat Truss ‘een van de meest radicale premiers in een eeuw’ gaat worden. Wat Brexit betreft is het de verwachting dat Truss, die tot vandaag minister van Buitenlandse Zaken was, tegenover de Europese Unie een hardere lijn zal volgen dan haar voorganger met betrekking tot de ruzie over Noord-Ierland. Ook wat betreft haar benadering tot Rusland en China is een havik. De nieuwe premier wacht een energie- en koopkrachtcrisis die het land dreigt te ontwrichten. Ze heeft gezegd dat ze nog deze week maatregelen bekend gaat maken om de pijn te verzachten. Naar verluidt komt ze met een steunpakket van 100 miljard pond om burgers warm te houden en bedrijven van de ondergang te behoeden. Daarmee zou ze al een akkoord hebben bereikt met Kwasi Kwarteng, haar goede vriend, buurtgenoot en zielsverwant die naar verluidt minister van Financiën gaat worden. Voor Nederland is de verkiezing van Truss niet per se gunstig. Ze is een reborn-Brexiteer en wordt gesteund door zowel de oudere als jongere generatie eurosceptici. Van haar wordt verlangd dat ze de strijd met Brussel aan zal gaan, wat mogelijk kan leiden tot een handelsconflict waar Nederland een voornaam slachtoffer van zal zijn. Tegelijkertijd heeft ze gezegd dat de Britten beter gebruik moeten maken van de Nederlandse handelsroute om minder afhankelijk te zijn van Calais en Franse politici.||https://www.volkskrant.nl/nieuws-achtergrond/radicale-neoliberaal-liz-truss-is-de-nieuwe-premier-van-het-verenigd-koninkrijk~bd21f0c1/
2022-09-05||Alsof je door het familiealbum van een vreemde bladert ★★☆☆☆||De voorstelling Nina Bobo: Joop, het tweede deel van een drieluik van regisseur Koen Verheijden over zijn Nederlands-Indische familiegeschiedenis, gaat grotendeels over een getraumatiseerde grootvader. Het stuk opent met twee jonge vrouwen (Susannah el Mecky en Isha Ferdinandus) die door een soort tunnel naar voren lopen. Ze blijken de kleinkinderen te zijn van Joop, die als jongeman heeft gevochten in voormalig Nederlands-Indië. De twee blikken als derde generatie Indische Nederlanders terug op hun getroebleerde opa, die vuurwerk aanzag voor vallende mortieren en zijn toevlucht nam tot alcohol. Hun vaders, die opgroeiden met opa Joop, zijn niet in staat om te praten met hun dochters. Er zijn muren opgetrokken waardoor trauma’s onbewust worden doorgegeven aan de volgende generatie. Het zeer kleine spel van Ferdinandus staat af en toe in een schril contrast met dat van El Mecky, die een aantal keren wat pathetisch de gedaante aanneemt van opa Joop en ons meeneemt in een van zijn koortsachtige herinneringen aan de hevige strijd in Nederlands-Indië. Regisseur Verheijden wil veel vertellen, maar schiet daardoor uit de bocht. Het ene moment oreren Ferdinandus en El Mecky over opa en oma, waarbij zinnen te vaak beginnen met ‘Ik herinner me dat...’ of ‘Ik was 9 toen...’ Het andere moment spreken ze hun vaders direct aan op bijvoorbeeld bij pesterijen op school (waarbij de ene vader vond dat zijn dochter zich maar moest vermannen) en een voorval van racisme (dat door de andere vader werd weggewuifd). Het aaneenrijgen van anekdotes zorgt er echter niet voor dat we automatisch gaan meeleven met de twee vrouwen en hun naasten. Het voelt soms eerder alsof je door het familiealbum bladert van een vreemde. De ambitie en verteldrift van regisseur Verheijden zijn indrukwekkend, zijn tekst is bij vlagen poëtisch. Maar een schatkist aan verhalen leidt soms helaas ook tot overdaad.||https://www.volkskrant.nl/cultuur-media/alsof-je-door-het-familiealbum-van-een-vreemde-bladert~bae783c4/
2022-09-05||Lezersbrieven: In dit land hebben de grootste schreeuwers steeds vaker de overhand||Gevoelsmatig dacht ik dat het niet eerlijk was om belasting te betalen over niet ontvangen rente, ik betaalde echter wel. Dat was oerdom, want hoewel ook de Hoge Raad vond dat het niet eerlijk was, besloot onze regering alleen diegenen de teveel betaalde belasting terug te betalen, die geprotesteerd tegen de aanslag, maar sukkel die ik ben, heb ik dit nagelaten en mijn aanslag betaald. Ook dacht ik, 83-jarige grootmoeder, het recht te hebben te demonstreren voor een beter klimaat voor mijn kleindochters. Voor de demonstratie was toestemming verleend. Toch kwam de politie erbij en werden we weggestuurd. Weer dom gedaan. We hadden met rollators en scootmobiels tegen de deuren en ramen van het Tweede-Kamergebouw moeten rammen. Dan hadden we respect gekregen.Voor de toekomst van dit land en zijn bewoners, waar het recht van de grootste schreeuwer steeds vaker de overhand krijgt, vrees ik het ergste. Danny Ruevekamp, Laren Max Verstappen is trots om Nederlander te zijn, zo zegt hij tegen de pers. Max is kennelijk niet trots genoeg om in Nederland belasting te betalen. En het feit dat hij in Monaco woont, zodat hij in Nederland niet belastingplichtig is, was voor de koning kennelijk geen beletsel Max een lintje te geven. Marie-France Admiraal, Vught Ik ben geen econoom, dus ik zal niet heel verbaasd zijn als ik er toch naast zit wanneer ik zeg dat het helemaal niet de bedoeling moet zijn om de koopkracht van de burger te herstellen. We consumeren namelijk veel te veel. Bijvoorbeeld: ‘De vliegtickets worden onbetaalbaar!’ Ja, en dat is juist de bedoeling. Ruud van der Weele, Zoelmond De reportage in het Magazine illustreert nog eens hoe krampachtig onze wetgeving nog altijd omgaat met het levenseinde. ‘Uitzichtloos ondraaglijk lijden’, hoe verzin je zoiets? Hoe lang laten we een gelovige minderheid ons het recht op zelfbeschikking nog ontnemen? Om te beginnen zouden we, in navolging van landen om ons heen, kunnen stellen dat het levenseinde onlosmakelijk deel uitmaakt van het leven zelf, en dat aldus de persoon in kwestie de enige is die daarover beslist. Henk Vrins, Naarden Na het lezen van het mooie, herkenbare en aangrijpende artikel over euthanasie ben ik opnieuw gesterkt in mijn overtuiging, dat we als mensen autonoom moeten kunnen beslissen over ons eigen levenseinde zonder tussenkomst van artsen of hulpverleners. Op 10 oktober vindt in Den Haag de behandeling plaats van het proces dat de Coörporatie Laatste Wil tegen de Staat is begonnen inzake het verbod op hulp bij zelfdoding. Fantastisch wat het Expertisecentrum Euthanasie doet en heeft gedaan. Het wordt hoog tijd dat er een grote stap voorwaarts wordt gezet en dat we zelf kunnen beslissen over ons levenseinde en dat we daarbij kunnen beschikken over humane middelen daartoe. Johan Koeleman, Ooij Het dwingen tot dichten van alle kieren, zoals A. van Mourik voorstelt, is ingegeven door de vele adviezen daarover, ook van MilieuCentraal, maar dat geldt hoofdzakelijk voor woningen met mechanische ventilatie. Het energieloket in West Betuwe geeft misschien verkeerde voorlichting. Ventilatie is noodzakelijk voor een goed binnenklimaat, voldoende zuurstof, minder fijnstof en minder covid. Een lagere kamertemperatuur en goed isoleren levert veel meer energiebezuiniging op. Wanneer een woning beter wordt geïsoleerd, moet juist goed gekeken worden hoe de ventilatie dan gebeurt. Alle kieren dicht en een slecht binnenmilieu levert dan meer grieppatiënten op. Maximale verhuurprijzen per energielabel (ventilatie is een onderdeel) is een duurzamer middel om energie te bezuinigen. Sjoerd Nienhuys, adviseur woonenergie, Hilversum Gedurende langere tijd verbaas ik mij over de foto’s die bij redactionele artikelen worden geplaatst. Mensen worden niet meer gewoon op een stoel gefotografeerd, maar ze worden er kunstig omheen gedrapeerd, liggen in een onmogelijke houding op de vloer of staan op een andere manier niet ontspannen op de foto. In het weekend krijgen we een inkijkje bij een Nederlandse familie waarbij een kind zomaar ‘gezellig’ op het aanrecht zit (welke ouder vindt dat goed?) om een boek te lezen. Ik kan het allemaal wel aan, maar vandaag besloot ik toch maar in de pen te klimmen. Een foto van een advocaat in toga met teenslippers die frivool laat zien wat hij eronder draagt. Zijn Speedo is me gelukkig bespaard gebleven. Ik zal wel een oude chagrijnige man zijn. Het zij zo. Frank Bulthuis, Leusden||https://www.volkskrant.nl/columns-opinie/lezersbrieven-in-dit-land-hebben-de-grootste-schreeuwers-steeds-vaker-de-overhand~b5629b79/
2022-09-05||Blijkbaar roept mijn mening veel woede op ||Moet de boom worden gekapt om ruimte te maken voor twee extra parkeerplaatsen of moet hij blijven staan? Die vraag probeerden buurtbewoners tijdens de inspraakavond te beantwoorden. Autobezitters waren in het algemeen voor de kap, behalve die met een eigen parkeerplaats: zij waren tegen, net als de bewoners zonder auto. Het was een simpele afweging van belangen, waar voor de vorm argumenten bij werden verzonnen. Tegenstanders van de kap wezen op een oud bestemmingsplan met ‘meer ruimte voor groen’ als speerpunt. Voorstanders stelden dat er meer parkeerruimte nodig was vanwege de bouw van twee nieuwe panden aan het einde van de straat. Zoals bij elke inspraakavond was ook Dirkie Dorpsgek aanwezig. Niemand wist precies wat er met ’m aan de hand was, maar soms begon hij opeens te schelden. Hij hield zich vooralsnog gedeisd. Een autobezitter nam het woord, hij claimde dat uit onderzoek bleek dat de boom ziek was en dus onmiddellijk gekapt moest worden. Dat was feitelijk onjuist, reageerden de tegenstanders. De boom had inderdaad last van een bepaalde schimmel, maar dat was goed te verhelpen. Het was geen reden om de boom te kappen, dat stond nota bene duidelijk in datzelfde rapport. ‘Ja, domme kutsukkel’, schreeuwde Dirkie Dorpsgek erachteraan. ‘Wát een niveau’, reageerde de autobezitter. ‘Mijn mening leidt tot veel irrationele woede, merk ik. Maar die boom is en blijft ziek.’ Het leidde tot ergernis bij de anderen, ‘Die boom ís niet ziek, lees dat onderzoek nou gewoon eens.’ De autobezitter bleef kalm: ‘‘Domme kutsukkel’, wát een agressieve toon. Ik wil gewoon een open gesprek op basis van de inhoud, maar blijkbaar is het niet de bedoeling dat feiten worden benoemd. Dat zegt voor mij genoeg.’||https://www.volkskrant.nl/cultuur-media/blijkbaar-roept-mijn-mening-veel-woede-op~ba62ce21/
2022-09-05||Onvoldoende bewijs voor ongeregeldheden bij Keniaanse presidentsverkiezingen, zegt hooggerechtshof||De Keniaanse kiescommissie IEBC maakte op 15 augustus bekend dat William Ruto de Keniaanse presidentsverkiezingen heeft gewonnen met 50,5 procent van de stemmen. Oppositieleider Raila Odinga, die de verkiezingen met 48,8 procent verloor, noemde de verkiezingsuitslag echter frauduleus, en verzocht het Hooggerechtshof om de uitslag van de verkiezingen nietig te verklaren. Het zevenkoppige Hooggerechtshof heeft het verzoekschrift en de bijbehorende bewijzen tegen het licht gehouden, maar kon geen ongeregeldheden vinden. Hoewel de verkiezingen niet perfect zijn verlopen, is er volgens opperrechter Martha Koome onvoldoende bewijs om de verkiezingsuitslag nietig te verklaren. Zij zegt dat één bewijsstuk dat Odinga’s team van advocaten heeft ingeleverd op niets meer dan ‘hete lucht’ gebaseerd is, waardoor het hooggerechtshof op een wild goose chase is gestuurd. De opperrechter uit scherpe kritiek op advocaten die volgens haar misleidend of verzonnen bewijs hebben ingeleverd. Eerder zag oppositieleider Odinga zich in zijn zaak gesterkt door vier van de zeven leden van de kiescommissie, die vlak voor de bekendmaking van de verkiezingsuitslag zeiden zich niet achter de uitslag te scharen omdat het tellingsproces ‘ondoorzichtig’ was verlopen. Koome laat zich kritisch uit over het bestuur van de kiescommissie, maar zegt dat de vier dissidente commissieleden geen enkel document hebben overlegd waaruit blijkt dat het de verkiezingsuitslag gecompromitteerd was. In 2017 kreeg het Keniaanse Hooggerechtshof ook al te maken met een door Raila Odinga aangevochten verkiezingsuitslag. De rechters besloten de overwinning van president Uhuru Kenyatta op Odinga toen nietig te verklaren, vanwege logistieke en procedurele onregelmatigheden. Odinga boycotte de herverkiezingen, waardoor president Kenyatta de verkiezingen won.||https://www.volkskrant.nl/nieuws-achtergrond/onvoldoende-bewijs-voor-ongeregeldheden-bij-keniaanse-presidentsverkiezingen-zegt-hooggerechtshof~b5da1fee/
2022-09-05|| Zwarte lippen, witte neus? Er doemde een beeld op uit mijn jeugd. Nina Hagen! ||In de krant las ik een column over jonge vrouwen op Instagram. Die zijn allemaal op elkaar gaan lijken, aldus columnist Lisa Bouyeure, en ‘samengesmolten tot één gezicht: haar lippen zijn zwart, haar neus is wit, haar ogen en wenkbrauwen hebben iets Zuid-Aziatisch’. Zwarte lippen en een witte neus? Verbaasd las ik de zin nog eens over. Was er weer eens een merkwaardige modegril aan mij voorbij gegaan? Op de bijgaande foto zag ik alleen maar vrouwen met rood gestifte lippen, en neuzen in dezelfde kleur als de rest van hun gezicht. Eén van mijn katten heeft zwarte lippen (en een zwart kontgat, maar dit geheel terzijde), dat wel. Bedoelde de schrijfster misschien zoiets als die filters op Snapchat waardoor mensen een poezengezicht krijgen? Maar die zijn alweer een tijdje passé. Vol onbegrip tuurde ik naar die fotootjes. Zwarte lippen, witte neus? Er doemde een beeld op uit mijn jeugd. Nina Hagen! Die was altijd heel bleek geschminkt en droeg vaak zwarte lippenstift. Ik googelde meteen haar beroemde album Nina Hagen Band uit 1978. Ach, ja.... Vol heimwee beluisterde ik Nina’s vrolijk ironische vaudeville-liedje Du hast den Farbfilm vergessen (je bent het kleurenfotorolletje vergeten). Het is nogal een Ohrwurm, maar wel heel leuk. Het gaat over een vakantiereisje aan de Hiddensee, indertijd een populair vakantie-eiland in de DDR, het Kos van het Oostblok. Maar er zit een dubbele bodem in, want onderhuids bespot Nina de kleurloosheid van de DDR: alles was daar in zwart-wit... Wácht eens even. Zwart-wit! Dat deed me denken aan een controverse die al jaren tot vervelens toe wordt uitgevochten. Sommige mensen zeggen ‘blank’ en ‘donker/getint/van kleur’, anderen zeggen ‘zwart’ en ‘wit’. Ieder zijn meug, zou je zeggen, maar de discussie blijft oplaaien. Opeens begon het me te dagen. Met die zwarte lippen wordt niet bedoeld dat ze zwart zijn, maar dat ze net zo voluptueus zijn als de lippen van ‘zwarte’ mensen. En die witte neuzen zijn de smalle neuzen van ‘witte’ mensen. Ik bekeek nogmaals de foto’s en het klopte. Eureka! Het dispuut over ‘blank’ versus ‘wit’ en ‘donker/getint/ van kleur’ versus ‘zwart’ is inmiddels te veel uitgemolken om nog over te zeuren. Maar in dit specifieke geval waren die woorden ook niet nodig geweest. Sterker nog, ze werken uiterst verwarrend. Met ‘volle lippen en een smalle neus’ was alles meteen duidelijk geweest. Trouwens, ik ken volop ‘witte’ mensen met dikke neuzen, en ook lang niet alle ‘zwarte’ mensen hebben volle lippen. Ieder mens is anders, nietwaar? Toch jammer, van die vergeten Farbfilm.||https://www.volkskrant.nl/mensen/zwarte-lippen-witte-neus-er-doemde-een-beeld-op-uit-mijn-jeugd-nina-hagen~b9e0f315/
2022-09-05||In Brussel is de maat vol: mestvoordeel Nederlandse boeren vervalt definitief in 2026||Minister Henk Staghouwer van Landbouw heeft dit maandag aan de Tweede Kamer geschreven. Nederlandse boeren rijden sinds 2006 bijna 50 procent meer mest uit over hun land dan agrariërs in een aantal andere Europese landen. Aan die voorkeursbehandeling komt na twintig jaar hoogstwaarschijnlijk een einde. Het Europese Nitraatcomité heeft een conceptbesluit genomen dat op 15 september door de 27 lidstaten moet worden bekrachtigd. Als de lidstaten het voorstel van het Nitraatcomité afwijzen, moet het kabinet opnieuw met de EU gaan onderhandelen. De kans dat Nederland dan een betere deal krijgt lijkt echter klein. Het verdwijnen van de derogatie betekent dat melkveehouders voortaan meer mest moeten laten verwerken of exporteren. Sjaak van der Tak, voorzitter van landbouwbelangenorganisatie LTO Nederland, schatte dit voorjaar dat dit Nederlandse veehouders gemiddeld 20.000 euro per jaar extra zal kosten. Minister Staghouwer en minister-president Mark Rutte hebben in Brussel de afgelopen maanden proberen te redden wat er te redden valt. Ze hebben bedongen dat Nederland drie jaar de tijd krijgt om de derogatie af te bouwen. Vanaf volgend jaar mogen de boeren al minder mest op hun land verspreiden en het voordeel wordt in 2024 en 2025 verder afgebouwd. In 2026 moeten Nederlandse agrariërs aan de Europese norm voldoen. Dan mogen ze maximaal 170 kilo stikstof uit dierlijke mest per hectare uitrijden. Met derogatie is dat – afhankelijk van de grondsoort – 230 tot 250 kilo per hectare. Brussel heeft Nederland deze uitzondering op de Europese Nitraatrichtlijn vanaf 2006 gegund, omdat een groot deel van de Nederlandse weidegrond (klei en veen) weinig ‘uitspoelingsgevoelig’ is. Meststoffen die op het land worden gebracht, zouden daardoor minder snel in het grond- en oppervlaktewater terechtkomen. Het toekennen van het extra mestverspreidingsquotum (‘derogatie’) is wel aan voorwaarden gebonden. Zo mag de waterkwaliteit er niet onder lijden. De afschaffing van de derogatie hangt al jaren in de lucht, maar Nederland wist in Brussel keer op keer uitstel te bedingen. Dit keer is de Europese Commissie onvermurwbaar. Nederland houdt zich slecht aan de voorwaarden die de EU aan de derogatie stelt. De grootschalige mestfraude die de NRC in 2017 aan het licht bracht, is een van de redenen dat Brussel van mening is veranderd. De landelijke mestgegevens die het Centraal Bureau voor de Statistiek (CBS) verzamelt, die maatgevend zijn voor de EU-regelingen, zijn mogelijk onbetrouwbaar. Met de officiële administratie waarin de Nederlandse landbouwsector bijhoudt hoeveel mest er wordt uitgereden, afgevoerd, verwerkt en geëxporteerd, wordt gefraudeerd. Anonieme mestverwerkers zeiden in 2014 tegen het landbouwvakblad Boerderij dat een kwart van de mest die op papier verwerkt wordt, in werkelijkheid ‘illegaal verhandeld en gedumpt’ wordt. Hun brancheorganisatie Cumela stelde in datzelfde artikel dat 30 tot 40 procent van het totale mestvolume in Oost-Brabant en Limburg in het illegale circuit verdwijnt. Er komt dus meer mest (nitraten, fosfaten en ammoniak) in het milieu terecht dan de officiële cijfers van de overheid aangeven. Er is weinig reden om aan te nemen dat de mestfraude in Nederland de afgelopen vijf jaar in omvang is afgenomen. Een rapport over milieucriminaliteit dat in juni uitkwam schetst een alarmerend beeld: er wordt amper op gecontroleerd en gehandhaafd. De pakkans voor overtreders is erg klein, terwijl de potentiële winsten in de miljoenen lopen. ‘Mestfraude is nog steeds een probleem’, schrijven de opsporingsdiensten in het rapport. In Brussel worden dit soort berichten ook gelezen. Bovendien heeft Nederland diverse keren het door de EU opgelegde fosfaatplafond overschreden en voldoet Nederland niet aan de afspraken over verbetering van de waterkwaliteit. Na jaren van soebatten en zaken door de vingers zien, is de maat in Brussel vol. Door het verdwijnen van de derogatie stijgt het aanbod van koeienmest op de mestmarkt. Mestverwerkers zullen hun prijzen dus kunnen verhogen. Daarvan kunnen ook varkenshouders last krijgen. Koeienmest is namelijk van betere kwaliteit dan varkensmest. Akkerbouwers gebruiken daarom liever koeienmest om hun land te bemesten. Ook varkenshouders zullen daardoor straks hogere afzetprijzen moeten betalen om hun mest kwijt te kunnen. Om de financiële pijn iets te verzachten komt het kabinet met een compensatieregeling voor rundveehouders die hun derogatie kwijtraken. Het kabinet vergoedt de komende drie jaar een deel van de extra kosten van mestverwerking. Staghouwer heeft hier 130 miljoen euro voor uitgetrokken. Dat is niet genoeg om alle boeren volledig te compenseren, erkent de minister. Deze transitieregeling vervalt in 2026 en staat niet open voor varkenshouders wier mestafzetkosten stijgen. De derogatie geldt voor rundveebedrijven met minstens 80 procent grasland (van hun totale grondoppervlakte). Ongeveer 16.500 veehouderijen maken gebruik van deze voordeelregeling. Zij moeten daarvoor jaarlijks een aanvraag indienen bij de overheid. Veehouders die de komende jaren intekenen op derogatie en aanspraak willen maken op compensatievergoeding, moeten beloven dat zij hun grasland in stand houden. Zonder derogatie is het namelijk financieel aantrekkelijk om weiland in maïsakkers om te zetten en zo te besparen op veevoer. Het kabinet wil dat voorkomen, omdat maïsteelt slecht is voor het milieu en beschermde weidevogels dan nog minder geschikte broedplaatsen kunnen vinden. Vanaf 2026 moet er nieuwe landelijke wetgeving van kracht zijn die het behoud van graslanden veilig stelt, maar het kabinet moet die nog ontwerpen.||https://www.volkskrant.nl/nieuws-achtergrond/in-brussel-is-de-maat-vol-mestvoordeel-nederlandse-boeren-vervalt-definitief-in-2026~b32b0ceb/
2022-09-05||Opinie: Niemand verlaat zomaar zijn thuis. Vluchten is een vorm van geloof||In de winter van 1993 belandden mijn broer en ik vanuit Syrië in Nederland. Ons vluchtverhaal was twee jaar daarvoor begonnen in Koeweit, toen Saddam Hoessein met zijn leger het land binnenviel. Via Jordanië en Syrië bereikten we uiteindelijk Nederland waar onze vlucht, zo hoopten we, zou eindigen. In het KLM-vliegtuig uit Damascus namen mijn broer en ik die nacht een drastische en noodzakelijke beslissing. Het aangevallen Koeweit wilde ons niet meer hebben. En we wisten dondersgoed dat we niet terug konden naar Liberia, ons land van herkomst, waar een bloedige oorlog woedde. Onze toekomst was onzeker, ons hele bestaan stond op losse schroeven. Om ons verblijf in het land van aankomst, Nederland, te garanderen, was een buitengewone daad nodig. We besloten de documenten waarmee we onze identiteiten konden bevestigen, in dit geval onze Liberiaanse paspoorten, te vernietigen. Vluchten is jezelf aan het onbekende overleveren; je zonder nadenken aan het gevaar blootstellen. De bestemming biedt geen zekerheid. Niets is zeker. Maar de vluchteling waagt de sprong toch. Vluchten is een vorm van geloof. Ik weet tot op de dag van vandaag nog hoe ik de twee paspoorten in mijn handen hield, hoe ik opstond uit mijn stoel en naar de wc liep. Er was angst voor het gevolg van mijn handelen, maar groter was de vastberaden overtuiging dat ik deze daad moest verrichten. In die benauwde smalle ruimte, verscheurde ik met trillende handen de documenten op grond waarvan we, mocht onze asielaanvraag in Nederland niet gehonoreerd worden, het land uit gezet konden worden. Teruggestuurd worden naar Liberia moesten we ten koste van alles zien te voorkomen. We hadden genoeg meegemaakt. We wisten hoe je als vluchteling langzaam je menszijn kunt verliezen. Twee jaar eerder konden we in diepst van de nacht Koeweit verlaten door exorbitante bedragen aan smokkelaars te betalen. Ze brachten ons met een bus die voor goederenvervoer werd gebruikt naar de grens met Irak en Jordanië. Met een andere bus vluchtten we daarna richting Amman. Maar daar kwamen we niet terecht. We werden gedumpt in een van de grootste vluchtelingenkampen ter wereld, gesitueerd in een niemandsland. Daar was ik getuige van het ergste wat de mens kan overkomen: honger, wanhoop, dood, ellende. Met dat beeld voor ogen, besloten we onze paspoorten te vernietigen. We wilden niet meer vluchten. We waren het vluchten zat. Nederland moest onze eindbestemming zijn. ‘Niemand verlaat thuis, tenzij thuis de bek van een haai is’, zong de Somalische dichter Warisan Shire, zelf ooit vluchteling. ‘Niemand verlaat thuis, tenzij thuis je achternazit.’ Het thuis dat mijn broer en ik hadden verlaten, Liberia en Koeweit, waren de mond van een haai geworden. Wat ooit thuis was, betekende nu de dood. Ik moest aan dat alles denken toen ik afgelopen week het debacle zag dat de vluchtelingenproblematiek in Ter Apel is geworden. Ik zag mijn broer en mijzelf, toen ik naar de vluchtelingen keek die op de Nederlandse deur kwamen aankloppen, hopend op de zekerheid die hen ontnomen was in het land van herkomst. Elke vluchteling in Ter Apel en elders in het land heeft een verhaal, draagt een verleden mee dat erger is dan dat van mijn broer en ik. Het is een gevoel dat voorbij pijn gaat wanneer iemand zijn hele bestaan op één hoop, op een droom, op een geloof heeft gevestigd en die in rook op ziet gaan. Het is onbeschrijfelijk als iemand familie en geliefden heeft zien sterven, bij ons veiligheid hoopt te vinden en tot het besef komt dat we die veiligheid niet kunnen bieden. We moesten ons schamen als we hem of haar het geloof in een beter leven, die laatste strohalm, ontnemen. Nederland moet een humaan vluchtelingenbeleid voeren. In plaats van vluchtelingen als probleem te beschouwen, moeten we naar hun verhalen luisteren en hun vertrouwen winnen. In de plaats van een lijst van regels en plichten voor ze uit te vouwen, is de eerste opdracht hen op hun gemak te stellen, ze het gevoel van veiligheid te geven. Je kunt niet verwachten dat omstandigheden waarin je zelf niet dagen of weken zou willen doorbrengen, het beste in een mens boven halen. Pas als je hen met respect en van mens tot mens benadert, zijn vluchtelingen in staat ons met hun talenten te verrassen en te belonen. Een mens is een wonder. Laten we niet vergeten dat een vluchteling een mens is.||https://www.volkskrant.nl/columns-opinie/opinie-niemand-verlaat-zomaar-zijn-thuis-vluchten-is-een-vorm-van-geloof~be041e18/
2022-09-05||De Romantiek is een antwoord op de fundamentele thuisloosheid van de mensheid||Wat is romantiek en, in het verlengde daarvan, waarover hebben we het als we het woord ‘romantisch’ in de mond nemen? Met een hoofdletter geschreven is Romantiek een tijdperk dat tegenover of naast de Verlichting wordt gesteld. Recentelijk deed Ronald van Raak dat in de Volkskrant naar aanleiding van een nieuwe Hegelbiografie; hij sprak over ‘de confrontatie van Verlichting en Romantiek’ die in veel opzichten ons denken zou hebben gevormd. In het dagelijks spraakgebruik is van de romantische beweging, die voor een deel uit hemelbestormers bestond, een bijvoeglijk naamwoord overgebleven dat doorgaans positieve associaties oproept. In zijn memoires Geleerd schreef de socioloog J. Goudsblom (1932-2020): ‘Intussen ontwikkelde ik in Salzburg, misschien gestimuleerd door de romantische omgeving, al snel een stille verliefdheid op de kleine elegante Oostenrijkse Judith.’ Ja, romantiek is tevens gedomesticeerde natuur, met echo’s van wat majesteitelijke bruutheid. Een goed decor voor verliefdheid. Al kun je natuurlijk ook verliefd worden op een collega in een kippenslachterij. Anti-romantiek is vaak eveneens romantiek. In de Romantiek past veel: moralisme en immoralisme. Nationalisme heeft romantische wortels, het fascisme kon groeien op dezelfde humuslaag van de Romantiek, maar het universalisme en het kunstzinnige engagement kunnen eveneens romantisch worden genoemd. Op dezelfde manier gaan religie en Romantiek uitstekend samen, en tegelijkertijd kunnen zij die de religie afzweren en uitkomst vinden in de liefde of het redden van de wereld eveneens op romantische sporen worden betrapt. Enig enthousiasme lijkt wel een voorwaarde voor romantiek te zijn. Waar dat enthousiasme zich op richt is bijzaak, in noodgevallen kan het massamoord zijn. Vanwege dat enthousiasme allicht is het bijvoeglijk naamwoord verbonden geraakt aan liefde en erotiek. Natuurlijk zal een hoerenloper die beweert aan romantiek te doen voor cynicus worden versleten, maar dat oordeel is voorbarig, aangezien romantiek ook verbeelding is die aan de macht is gekomen. Wie ziet hij achter het raam? In een artikel over Gorbatsjov citeerden Dylan van Bekkum en Tom Vennink in de Volkskrant Kremlin-woordvoerder Dmitri Peskov: ‘Gorbatsjov hoopte onterecht op ‘romantiek’ tussen Moskou en het Westen.’ Hier betekent ‘romantiek’ niet meer dan oprechte toenadering, voor je het weet ben je bij de lavendelzakjes beland. De geschiedenis herhaalt zich als bekend altijd meerdere malen, eerst als drama, dan nog een paar keer als blijspel met geurkaarsen op de rand van de badkuip. Zelfs fatalisme kan romantisch kan zijn, mits het enthousiast fatalisme is. Zo is l’art pour l’art bij uitstek romantisch: daarachter gaat de teleurstelling schuil dat de kunstenaars de wereld niet konden beïnvloeden en zich daarom met hun kunst van die wereld hebben afgewend. In zijn uitstekende boek De esthetische revolutie, dat alweer een paar jaar oud is, legt literair criticus Arnold Heumakers (1950) de wortels van de Romantiek bloot die, dat zal niemand verbazen, veel met kunst te maken hebben. Tot de Romantiek waren de schone kunsten slechts een van de vele kunsten, gezondheidszorg en koken waren ook kunsten. De kunstenaar was een ambachtsman die zich aan strikte, veelal klassieke regels diende te houden. Vanaf de Romantiek deed het genie opgang, daarmee authenticiteit, en originaliteit, in het verlengde daarvan: tragiek en waanzin. De romantici eisten een autonome, eigen ruimte op voor de kunsten, aan gene zijde van de moraal. De kunst hoefde niet langer in dienst te staan van een particulier doel of een moraal, hoefde niet langer de belangen van een al dan niet kerkelijke opdrachtgever te dienen. Kunst dreigde haar eigen doel te worden, maar moest natuurlijk toch ergens goed voor zijn, en daar komen al die praatjes vandaan (kunst zet aan het denken, kunst ontregelt et cetera) die menig kunstenaar, met een zondagsgezicht, zoals Heumakers dat noemt, nog altijd graag verkondigt. Eigenlijk ontstond ‘kunst’ zoals wij haar tegenwoordig kennen pas in de Romantiek en hetzelfde geldt voor literatuur. Heumakers legt en passant uit wat de oorsprong is van het woord ‘romantiek’, dat uiteraard terug te voeren valt tot de roman. Het was romanticus Novalis, pseudoniem van Georg Philipp Friedrich von Hardenberg (1772-1801), die schreef: ‘Wij leven in een kolossale (in het groot en in het klein) roman.’ Alsmede: ‘De wereld moet geromantiseerd worden. Zo vindt men de oorspronkelijke zin terug.’ Dat romantiseren moet niet zozeer begrepen worden als verfraaien of intensiveren, het komt erop neer dat we moeten leven in een roman ‘die we zelf schrijven,’ oftewel een pleidooi voor maakbaarheid. De wereld moet maakbaar worden, desnoods via de omweg van de fictie. Het woord ‘roman’ is afgeleid van romances, waarmee ridderverhalen werden aangeduid. Halverwege de 17de eeuw begon het woord romantic, romantique of romanesque in het Engels en Frans op te duiken, later ook in het Duits, met een dan nog steevast negatieve bijklank. Heumakers vat de historische betekenis van die woorden zo samen: ‘Overdreven, onnatuurlijk, fantastisch, onwaarschijnlijk, leugenachtig, over the top.’ Het zal geen verbazing wekken dat toneel, en daarmee ook toneelspelers, een belangrijke plaats in de Romantiek bekleedden. Wel zou het nog even duren voor het woord zijn negatieve bijklank verloor. De Franse schrijver Stendhal (1783-1842) meende dat zelfs Homerus een romanticus was, waaruit blijkt dat je met terugwerkende kracht ook schrijvers kunt romantiseren, al blijft dat historisch gezien twijfelachtig. De Verlichting, met haar nadruk op de rede, haar achting voor de wetenschappen, zou het ‘nuttigheidsdenken’ hebben gebaard waar de Romantiek zich nu juist tegen keerde. In 1917 sprak socioloog Max Weber (1864-1920) over de ‘onttovering van de wereld’. De (westerse) wereld was ‘een berekenbare machine’ geworden, zelfs de rede misschien niets dan een mechaniekje, de specialisering van arbeid had tot vervreemding geleid, iets waar de romantici al over klaagden lang voordat Karl Marx het deed. Wetenschappelijke ontdekkingen hadden de mensheid verbannen naar een uithoek van het universum, een figurant was hij, terwijl de mensheid zich zolang het stralende middelpunt van het universum had gewaand. Ja, zoals het klokje in het centrum van het heelal tikt, zo tikt het nergens. De Romantiek is een antwoord op de fundamentele thuisloosheid van de mensheid en die thuisloosheid moeten we symbolisch opvatten. De gepensioneerde in een pandje in de binnenstad van Assen is anders thuisloos dan een vluchteling op een boot. Maar het is een oude en nog altijd veel voorkomende misvatting van idealisten dat wanneer aan zijn meest fundamentele levensbehoeften op royale wijze is voldaan, de mens plotseling geen treurig dier meer zou zijn. Hier piept de romantische ironie tevoorschijn die voortkomt uit het verlangen te weten. Het treurige dier wil weten, al was het maar waarom het zo treurig is. Het besef dat elke kennis onvolledig is, dat er altijd meer te weten valt, voert naar die romantische ironie. ‘Ironie tracht greep te krijgen op iets waarop geen greep te krijgen is’, zoals Heumakers het noemt. De filosofen Hegel (1770-1831) en Kierkegaard (1813-1855) hebben de romantische ironie aangevallen. Vrijblijvende, onethische spielerei, zo luidde ruwweg de aanklacht, die zou leiden in de woorden van Heumakers tot ‘de totalisering van de kunst’. Alles kon worden opgenomen in het esthetische spel, inclusief revoluties en bloedbaden. Hegel was alles behalve een ironicus, Kierkegaard was een meester-ironicus die de ironie gebruikte om zichzelf en andere ironici te ondermijnen en belachelijk te maken, in naam van een superieure ethiek die uiteindelijk toch niet zonder God kon. Die eigenhandige verbanning naar de periferie van het heelal zit veel mensen, vooral veel westerlingen, nog altijd hoog. Zo betogen sommige filosofen dat een mens niet veel meer is dan een dier tussen andere dieren, maar ze zadelen hem toch weer op met speciale verantwoordelijkheden jegens andere dieren, die hij zou hebben mishandeld. Dankzij zijn eigen schuld staat de mensheid weer in het middelpunt van het universum, geen stralend middelpunt, maar dat is een detail. Dat zou je ironisch kunnen noemen, ware het niet dat de meeste hedendaagse filosofen esthetisch gezien niet in de schaduw van Kierkegaard kunnen staan. Het resultaat is veelal lompheid afgeblust met een saus van morele superioriteit. Anders dan de historische romantici, die nog probeerden hun tijdgenoten kunstzinnig te verheffen, hebben hedendaagse idealisten en moralisten weinig vertrouwen in en nauwelijks interesse voor esthetiek. Wat hen betreft is esthetiek inderdaad een geurkaars in de badkamer, een privéaangelegenheid. Het bestrijden van ficties (samenzweringstheorieën) staat daarnaast hoog op de idealistische agenda, maar ook dat is niets nieuws. Wie de geschiedenis van de mensheid bestudeert, moet wel concluderen dat mensen weinig anders hebben gedaan dan zich voortdurend vastklampen aan ficties. Heel af en toe stuitten zij, bijna per ongeluk, op waarheden, waaraan ze zich dan ook weer vastklampten, met zo’n kracht dat die waarheden al snel tot afgoden werden. Het is een van de verdiensten van het boek van Heumakers dat hij laat zien hoezeer filosofische waarheden gelardeerd zijn met betere ficties en hoeveel filosofische waarheden de betere ficties bevatten. De dichter wil eigenlijk filosoof zijn, menig filosoof bezwijkt voor de dichterlijke verleiding. Natuurlijk kan het streven naar een rechtvaardige samenleving niet zonder het scheiden van waarheid en leugen, maar al te veel vertrouwen in de eigen kennis heeft iets hoogmoedigs. Onze voorstellingen van de wereld en het eigen ik zaten van oudsher vol met fictieve elementen (een zwartkijker zou over ‘leugens’ spreken). Het is tamelijk onwaarschijnlijk dat wij de eerste generatie mensen zijn die zich een voorstelling van de wereld kan maken zoals ze echt is, dat wij tevens in staat zouden zijn ons een objectieve voorstelling van onszelf te maken. De wens van Novalis om in de wereld te leven alsof die een roman was, is daarom minder absurd en minder gedateerd dan sommigen allicht denken. Het gaat om een poging alsnog een thuis te vinden op deze wereld, een plek te vinden waar men heer en meester is, al is het maar in de eigen fictie. In die zin, als niet in etymologische zin, is de complotdenker misschien Novalis’ meest getrouwe volgeling. Zonder in dezelfde valkuilen te vallen als veel romantici, kunnen we twee dingen stellen waarmee zowel anti-complotdenker als complotdenker zijn voordeel kan doen. De ontkenning, in naam van de moraal, dat de wereld en de mensheid ook esthetische fenomenen zijn, is een overbodige amputatie. En achter de esthetisering (romantisering) van de wereld gaat een fundamentele menselijke behoefte aan fictie schuil, al is dat zelden de fictie die je in de boekhandel aantreft, ook dat is prima. Waar het vaak misgaat, is als de onbedwingbare behoefte aan fictie voorzien wordt van een excuus: een moralistisch fundament. Nogmaals, de mensen, op zijn minst de westerlingen, zijn verdreven uit het centrum van het universum, daarmee thuisloos geworden en dat al een paar eeuwen lang. In plaats van krampachtig hier en daar nieuwe wandjes op te richten, veelal met fatale gevolgen, zou men de eigen fundamentele en inderdaad wat armzalige positie onder ogen kunnen zien. Wat rest, is meer dan genoeg: een oprechte, en als het even kan enthousiaste nieuwsgierigheid naar de eigen treurnis. Het kan toch niemand zijn ontgaan, elk huis is een ironisch huis. (Op de grafkist na, misschien.)||https://www.volkskrant.nl/cultuur-media/de-romantiek-is-een-antwoord-op-de-fundamentele-thuisloosheid-van-de-mensheid~ba81cb19/
2022-09-05||RIVM: eet geen groente uit moestuin vlak bij chemiebedrijf Chemours, en pas op met gewassen iets verderop||Dat staat in een maandag uitgebracht onderzoeksrapport van het RIVM, dat is gemaakt in opdracht van de gemeenten Dordrecht, Papendrecht, Sliedrecht en Molenlanden. Het was al langer bekend dat gewassen die binnen een straal van 1 kilometer van het bedrijf worden geteeld, te veel pfas (poly- en perfluoralkylstoffen) bevatten, waardoor ‘effecten op de gezondheid niet kunnen worden uitgesloten’. Daarom adviseerde het RIVM vorig jaar al in dit gebied niet meer uit de moestuin te eten. Maar het Rijksinstituut voor Volksgezondheid en Milieu heeft nu ook een veel ruimere zone rond het chemiebedrijf onderzocht. Daaruit blijkt dat ook moestuinen op 1 tot 10 kilometer ten noordwesten, noordoosten en oosten van het bedrijf of zo’n 2,5 kilometer ten zuidwesten daarvan in de gevarenzone liggen. Deze moestuinhouders krijgen niet te veel pfas binnen, aldus het RIVM, maar wel meer dan gemiddeld – Nederlanders in het hele land krijgen via voeding en drinkwater meer pfas binnen dan veilig wordt geacht. ‘Deze moestuinhouders kunnen hun zelf geteelde gewassen blijven eten, maar hen wordt aangeraden deze groenten en fruit af te wisselen met producten uit de winkel’, adviseert het RIVM. ‘Producten uit de winkel bevatten namelijk minder pfas. Deze afwisseling is belangrijk, omdat mensen in Nederland via andere voedselproducten en drinkwater al meer pfas binnenkrijgen dan de zogeheten gezondheidskundige grenswaarde.’ Gebruikers van de moestuinen tussen 5 en 10 kilometer ten zuidwesten van het bedrijf krijgen niet te veel pfas binnen. Hetzelfde geldt voor de moestuinen zo’n 15 kilometer ten noordoosten van Chemours. ‘Zij kunnen hun zelf geteelde gewassen gewoon blijven eten’, aldus de onderzoekers. DuPont/Chemours heeft twee soorten pfas uitgestoten: tot 2012 pfoa en vanaf 2012 GenX. Ze zijn via de lucht op de bodem en in het water terechtgekomen. Via de grond en het water kwamen ze daarna in de gewassen uit de moestuinen. Het zijn giftige chemische stoffen die nauwelijks afbreken en zich daarom blijven ophopen in het milieu. Volgens het RIVM kunnen ze bij hoge en langdurige inname ‘negatieve gezondheidseffecten hebben op het immuunsysteem, de leverfunctie en het cholesterolgehalte’. Ook is pfoa mogelijk kankerverwekkend en zou het negatieve effecten hebben op de voortplanting en het ongeboren kind. De gemeenten Dordrecht, Papendrecht, Sliedrecht en Molenlanden organiseren donderdag een informatieavond over de uitkomsten van het onderzoek. Ze vinden het ‘heel vervelend’ dat inwoners ongevraagd te maken krijgen met deze ernstige pfas-vervuiling. ‘Het onderzoek naar de vervuiling van de grond in de moestuinen van Sliedrecht en omliggende gemeenten maakt pijnlijk duidelijk dat de grond sterk vervuild is’, aldus de Sliedrechtse wethouder Roelant Bijderwieden. ‘Die uitstoot moet stoppen. Daar zetten de gemeenten en de provincie Zuid-Holland zich voor in. Deze stoffen horen niet thuis in het milieu, niet in het water, niet in ons voedsel.’ De gemeenten hebben een rechtszaak aangespannen tegen Chemours, waarin het bedrijf aansprakelijk wordt gesteld voor de vervuiling. Ze eisten vorige maand voor de rechtbank dat het bedrijf de schade als gevolg van de uitstoot betaalt. In een andere rechtszaak, aangespannen door vijftien oud-medewerkers, oordeelde de rechter dat het chemiebedrijf niet goed voor zijn personeel heeft gezorgd en meer voorzorgsmaatregelen had moeten nemen om mogelijke gezondheidsschade te voorkomen. Uit andere studies zijn tevens hoge pfas-concentraties in Nederlandse moedermelk aangetroffen. Uit een onderzoek van de Vrije Universiteit Amsterdam blijkt dat baby’s die in een straal van 7 kilometer van chemiebedrijf Chemours worden geboren en wonen, door het drinken van moedermelk gemiddeld tien keer meer pfas binnen krijgen dan wat op basis van internationale gezondheidsnormen veilig wordt geacht. De resultaten van dit onderzoek zijn maandag bekendgemaakt door tv-programma Zembla.||https://www.volkskrant.nl/nieuws-achtergrond/rivm-eet-geen-groente-uit-moestuin-vlak-bij-chemiebedrijf-chemours-en-pas-op-met-gewassen-iets-verderop~bdd2dac0/
2022-09-05||In het midden van de jaren zeventig geschiedde een klein wondertje: vader ontdekte de mosseltent||In olie bakken. Daarna serveren in een gekruide ratatouille van ui/ tomaat/ knoflook/ pepertjes/ koriander, citroenen uitknijpen en soppen met een homp vers brood – zó hoor je vis te savoureren. Maar toch niet kaal en glibberrauw? Zo vreten roofdieren. En toch zeker niet ondersteboven in de lucht bij de staart vastpakken en als een malle Jan je hoofd in je nek gooien en de mond wijd opensperren? Dat raakt aan godslastering. Vanwege zijn haringaffaire vatte bij vader de gedachte post: ‘Aardige lui die Hollanders, maar raar volkje.’ Dat hij de rest van z’n leven ‘vis’ altijd uitsprak als ‘vies’ was vermoedelijk niet alleen een kwestie van tongval, denk ik nu. Maar goed, in ’t leven zijn dingen nooit eenduidig en rechtlijnig. Want wat dacht u van de mossel? Ouwe getrouwe in de Hollandse keuken, maar op het oog geen woest aantrekkelijk beestje. Je kwam dan ook in de hele Marokkaanse Rif, van oost tot west, geen enkele markt tegen waar een visboer leurde met een kist vol tweekleppige slijmschepsels. Daarom kan ik gerust verklaren dat midden jaren zeventig een klein wondertje geschiedde: vader ontdekte de mosseltent. Op de Rotterdamse Blaakmarkt. Hij kwam er graag, deze markt was groter en rijker dan de Zwijndrechtse, en je was er zo, een kwartiertje met de trein. Prettige bijkomstigheid: je liep nog eens een Marokkaanse lotgenoot tegen ’t lijf. Welnu, op dit plein, vlak naast de royale vishoek, stond een grote vierkante tent opgesteld met in het midden een pruttelende zwarte ketel op het vuur. En telkens als vader bezig was de poon en schelvis te keuren (uiteraard op veilige afstand van de haringkar) drongen de kruidige mosseldampen in z’n neus. Onder de tentluifel zag hij de mannen gezellig opeengepakt, staand en zittend, maar altijd genoeglijk gebogen over een goedgevulde warme kom. Dit knusse tafereel deed hem erg denken aan de erwtenbrijkraampjes langs de wegen in Marokko, waar men ’s avonds, bijgelicht door een gaslampje, even gebroederlijk stond te slobberen en te smikkelen. Voorzichtig glipte hij onder de tent, hief zijn hand omhoog, knikte, en zag hoe een grote dampende bak Zeeuwse schelpen onder z’n neus werd geschoven. Spiedend om zich heen ontdekte hij hoe de schelp van een lege mossel handig dienstdeed als grijptang om het vlees los te peuteren en hoe dat vervolgens in een kommetje azijn werd gedipt. Daar ging ’ie. Na de eerste hap verscheen een lichte frons, maar al na de derde of vierde was hij verkocht. Wat een kostelijkheid! Misschien nog lekkerder dan slakken, ziltiger, frisser. En zo introduceerde vader de mossel in de familie Benzakour en weet ik sindsdien hoe een slijmerig schelpdiertje een veel betere bruggenbouwer is dan welke slijmerige politicus dan ook.||https://www.volkskrant.nl/mensen/in-het-midden-van-de-jaren-zeventig-geschiedde-een-klein-wondertje-vader-ontdekte-de-mosseltent~bb097383/
2022-09-05||‘Ik maak al twee jaar sieraden. Ik verkoop ze aan iedereen’||Mijn ouders zijn gescheiden, dus soms zijn mijn broer Koen (14) en ik bij mijn moeder Marjolein (43), soms bij mijn vader Roeland (47) . ‘Ik zit op basisschool Het Baken. Dat is een christelijke school, maar ik ben zelf niet heel erg christelijk. Ik vind het leuk omdat ik er veel vrienden heb. Hoe je merkt dat het een christelijke school is? Soms wordt er gebeden. Verder zijn er niet echt kinderen die heel vaak schelden ofzo, maar dat doe ik zelf ook niet.’ ‘Ik ben al een jaar of twee bezig met sieraden maken en armbandjes verkopen. Ik verkoop ze aan iedereen: aan familie bijvoorbeeld, of aan vrienden van mijn moeder en vader. Dat doe ik bijna helemaal zelf. Intussen heb ik er al best veel verkocht. Verder heb ik maandag en woensdag voetbaltraining. Zaterdag speel ik altijd een wedstrijd. Ik sta in de spits, dat is ook mijn favoriete positie op het veld.’ ‘Dat vind ik een lastige vraag. Ik ben goed in voetbal. Ik denk dat ik het leuk vind dat er in de klas best vaak mensen om me moeten lachen, maar dan weet ik vaak niet precies waarom.’ ‘Dat ik snel benauwd ben, omdat ik astma heb. Als ik veel ren, kan ik er wel last van hebben. Ik merk het ook weleens als ik druk aan het spelen ben, of soms zelf ’s nachts als ik probeer te slapen.’ ‘Het liefst wel een bekend iemand. Ik denk dat ik Lieke Martens zou kiezen. Zij speelt in het Nederlands elftal en voor FC Barcelona. Zelf zou ik niet per se profvoetballer willen worden, al vind ik voetbal wel heel leuk. Wat ik in haar bewonder is dat ze zo enorm goed is. Ik ben ook weleens naar een wedstrijd geweest van het Nederlands vrouwenelftal. Dat vond ik superleuk om mee te maken.’ ‘Mijn hond, Lola. Ze is een heel erg lieve, maar ook stoute shih tzu. Soms valt er bijvoorbeeld iets op de grond en dan verstopt ze zich onder de bank om het op te eten, zodat wij er niet bij kunnen. Ze pakt ook weleens dingen uit de kast als we die open laten staan en niet opletten.’ ‘Dan studeer ik, ik ben dan 21. Het lijkt me leuk om later een winkeltje te hebben, met een eigen webshop waarop ik kleren en sieraden kan verkopen.’||https://www.volkskrant.nl/mensen/ik-maak-al-twee-jaar-sieraden-ik-verkoop-ze-aan-iedereen~b4a1c800/
2022-09-05||Hiding places for Mark Rutte||I was born in The Netherlands, where Mark Rutte has been serving as prime minister for over twelve years. People have been wondering what and who he has been serving. Together with farmers I created a series of piles to visualize the feeling that he basically pushed every difficult decision forward. This one is made of sand, each grain of sand stands for one page of a report, motion, investigation, advice, or law that he neglected, put aside, or postponed. All these tiny moments together have become a great hiding place for him. We used sand, asbestos, hay, and other materials. It was comforting, finding each other in the same frustration. Mr. Rutte ensured us that, if the house of parliament wants him to do so, he will visit one of the piles.||https://www.volkskrant.nl/cultuur-media/hiding-places-for-mark-rutte~b9b73ce7/
2022-09-05||Lees hier het liveblog van maandag 5 september terug||||https://www.volkskrant.nl/nieuws-achtergrond/lees-hier-het-liveblog-van-maandag-5-september-terug~b59f16c6/
2022-09-05||Zeker 10 doden en 15 gewonden bij steekpartijen in Canada, daders nog altijd op de vlucht||De politie heeft de namen van de verdachten, Damien (31) en Myles Sanderson (30), vrijgegeven en ook hun signalement. De twee zijn gewapend en worden nog steeds als een groot gevaar beschouwd. Er is een waarschuwing uitgegeven voor de provincie Saskatchewan, maar ook voor buurprovincies Alberta en Manitoba, meldt de Toronto Star. De politie van Saskatchewan liet weten dat sommige slachtoffers een gericht doelwit leken bij de aanvallen, terwijl anderen willekeurig gekozen zouden zijn. De aanvallen vonden plaats op 13 verschillende locaties in James Smith Cree Nation en Weldon, waar voornamelijk inheemse Canadezen wonen. Voor de inwoners van de inheemse gemeenschappen is slachtofferhulp ingeschakeld. De twee verdachten zouden op de vlucht zijn geslagen in een zwarte Nissan Rogue. ‘Het is afgrijselijk wat zich vandaag in onze provincie heeft afgespeeld’, aldus politiewoordvoerder Rhonda Blackmore. Over het motief van de verdachten en of de twee familie zijn van elkaar, heeft de politie nog niks bekend gemaakt. ‘Er zijn geen woorden om de pijn en het verlies veroorzaakt door dit zinloze geweld te beschrijven. Heel Saskatchewan rouwt met de slachtoffers en hun familieleden mee’, zo schreef de premier van Saskatchewan Scott Moe op Twitter. Ook de Canadese premier Justin Trudeau sprak zijn afschuw uit. ‘Deze aanvallen zijn hartverscheurend. Mijn gedachten gaan uit naar de nabestaanden en gewonden.’ De eerste berichten over de dodelijke steekpartij kwamen ’s ochtends om 5.40 uur binnen bij de politie. In de minuten die daarop volgden kwamen volgens de politie steeds meer meldingen binnen over slachtoffers van steekpartijen, op in totaal dertien verschillende plekken. Telkens ging het om dezelfde twee verdachten. Volgens een politiewaarschuwing die kort na de middag werd afgegeven, zou het tweetal zich mogelijk in Regina bevinden, de hoofdstad van de provincie Saskatchewan. Daar was al een grote politiemacht gemobiliseerd vanwege een Canadese voetbalwedstrijd in het Mosaic Stadion nabij het centrum van de stad. Blackmore zei echter dat het onduidelijk was in welke richting de verdachten waren gevlucht en of ze inmiddels van voertuig waren gewisseld. Volgens de politie kan het aantal gewonden nog oplopen. Mogelijk zijn lichtgewonde slachtoffers zelfstandig naar ziekenhuizen gegaan voor hulp. Ook wordt gevreesd dat het dodental nog verder zal stijgen. De gezondheidsautoriteiten in Saskatchewan melden dat meerdere gewonden in kritieke toestand verkeren.||https://www.volkskrant.nl/nieuws-achtergrond/zeker-10-doden-en-15-gewonden-bij-steekpartijen-in-canada-daders-nog-altijd-op-de-vlucht~bc117c01/
2022-09-05||Bij Kyrgios lijkt de knop definitief om na winst op Medvedev in New York||Het kwartje lijkt gevallen bij Kyrgios (27). De Australiёr die zo vaak kampte met een wervelstorm in zijn hoofd speelde tegen Medvedev, titelverdediger in New York, misschien wel de beste wedstrijd uit zijn loopbaan. Niet zijn fratsen, maar zijn op momenten briljante spel was zondagnacht (Nederlandse tijd) spraakmakend. Voor het eerst bereikte Kyrgios met zijn overwinning op Medvedev (7-6 (11), 3-6, 6-3, 6-2) de kwartfinale van de US Open. De Rus verloor op zijn beurt zijn eerste plek op de wereldranglijst. Het was de klasse van Kyrgios die hem te machtig was, want zelf speelde ook de stabiele Medvedev geen slechte partij. In de derde set maakte hij één enkele onnodige fout. Kyrgios won alsnog. Vooraf had de Australiёr, de nummer 23 van de plaatsingslijst, het publiek een show beloofd, en die zou er komen. Na de week van het afscheid van Serena Williams werden de New Yorkers nu verwend met een masterclass van Kyrgios. ‘Vond je het wat?’ vroeg hij na zijn partij aan interviewer Patrick McEnroe. De joelende toeschouwers, op de hand van de flamboyante uitdager, gaven het antwoord. Kyrgios leek zijn emoties beter dan andere keren onder controle te hebben, al waren er alsnog de nodige uitspattingen. De Australiër foeterde zoals gebruikelijk in de richting van zijn gevolg, een ritueel waarmee hij naar eigen zeggen stoom afblaast. Ook kreeg hij een waarschuwing voor zijn taalgebruik, en kwam hij goed weg toen hij een bal nonchalant maar hard tegen de blauwe achterwand sloeg. Het scheelde een paar centimeter, of de bal was het publiek in gevlogen. Kolderiek was een moment in de derde set waarop Kyrgios om het net heen liep en een hoge, mislukte bal van Medvedev op de helft van de Rus uit de lucht mepte. Was hij van de bal afgebleven, dan had hij een breakpoint gehad. Nu ging het punt naar Medvedev. ‘Dat moment komt vast overal op televisie’, grapte Kyrgios bij zijn interview op de baan. ‘Ik zag eruit als een idioot.’ Bij zijn volgende kans brak hij Medvedev alsnog. De vaak zo feilloze, nu voormalige nummer één van de wereld, wist zich geen raad met Kyrgios, en dat was niet voor het eerst. Van de vier partijen die de twee tot aan zondagnacht speelden, won de Australiër er drie, waarvan de laatste onlangs in Montreal. ‘Hij haalde een hoog niveau’, zei de Rus, ‘en als hij zo doorgaat heeft hij een goede kans om het toernooi te winnen.’ Het was geen excuus, zei Medvedev, maar hij had op de wedstrijddag last van zijn keel gekregen. ‘Vanwege de airco,’ verklaarde hij zijn verkoudheid. ‘Het gebeurt me elke keer als ik naar Amerika kom.’ Het was niettemin vooral Kyrgios die hem dwarszat. Die serveerde beter dan zijn tegenstander, ging vaak voor de gewaagde winner en lokte Medvedev naar het net met nonchalant ogende, maar vlijmscherpe dropshots. In de eerste set, die Kyrgios won met een tie-break (13-11), gaven de twee elkaar weinig toe, maar na een kleine inzinking in de tweede, toonde hij zich van zijn beste kant. De laatste maanden verkeert Kyrgios in de vorm van zijn leven. In juli speelde hij op Wimbledon zijn eerste grandslamfinale van zijn carrière. Hij verloor van Novak Djokovic, maar de mijlpaal leek hem vertrouwen te geven voor het restant van het seizoen. Het geloof in eigen kunnen was in de partij tegen Medvedev onmiskenbaar. ‘Het is klaar’, leek hij naar zijn vak te roepen nadat hij de Rus in de vierde set voor een tweede keer had gebroken. En klaar was het. ‘Ik speel de laatste maanden heel goed’, zei Kyrgios. Ook zelf zocht hij nog altijd naar een verklaring, maar volgens hem had het veel met zijn directe achterban te maken. ‘Ik werk momenteel hard en zorg dat elke training telt’, zei de Australiër, die voorheen niet altijd even toegewijd leek. ‘Ik ga niet meer elke avond uit en ik heb een goede vriendin. Dat helpt me. Het komt allemaal door mijn team’, sprak hij over het clubje dat tijdens zijn partijen zo vaak de volle laag krijgt. ‘We zijn nu met z’n allen vier maanden van huis. Ik wil ze niet teleurstellen.’ De kwartfinale van de US Open is voor Kyrgios dus een volgende primeur. ‘Eindelijk kan ik New York mijn talent laten zien,’ zei hij. ‘Het heeft een hoop werk gekost.’ In de volgende ronde speelt hij opnieuw tegen een Russische tegenstander, Karen Chatsjanov. In de andere helft van het speelschema zijn ook Casper Ruud, Rafael Nadal en Carlos Alcaraz nog actief. Na de nederlaag van Medvedev strijdt het drietal in New York om de eerste plek van de wereldranglijst.||https://www.volkskrant.nl/sport/bij-kyrgios-lijkt-de-knop-definitief-om-na-winst-op-medvedev-in-new-york~bb3bf8f8/
2022-09-05||In de velden rond Cherson, waar Oekraïne een tegenoffensief voert, woedt ook een strijd om het moreel ||Het is eigenlijk het grootste oorlogsnieuws uit Oekraïne sinds de (moeizame) Russische verovering van Severodonetsk en Lysytsjansk, maar er is weinig informatie over. Een week geleden begon het Oekraïense leger een tegenoffensief in het zuiden, uiteindelijk gericht op de herovering van Cherson, de strategisch gelegen stad aan de monding van de Dnipro in de Zwarte Zee. De Oekraïense autoriteiten houden journalisten op afstand en geven weinig toelichting. Ze roepen op niets te delen over oorlogshandelingen, ook niet op sociale media. Ook van Russische kant komt er weinig betrouwbare informatie door – al kraait de propaganda al over een mislukt offensief. Het contrast met eerdere oorlogen, en ook eerdere fases van deze oorlog, is groot. De naoorlogse generatie was al in de Vietnamoorlog bekend geraakt met dagelijkse beelden van het front. Na de Koude Oorlog volgde de ‘embedded’ verslaggeving van westerse interventieoorlogen. In deze oorlog spelen sociale media een grote rol, zeker als de autoriteiten niet loslippig zijn en journalisten op afstand worden gehouden – zoals nu. Oekraïense autoriteiten noemen operationele belangen als voornaamste reden – houd je vijand in het duister over de omvang en locatie van je troepen en middelen. En van je militaire plannen. Andere mogelijke overwegingen: een offensief vergt meer geduld dan de media hebben. En militair conflict is geen sportwedstrijd. Sommige punten tellen zwaarder dan andere en sommige tussenstanden kunnen misleidend zijn. Vluchtige beelden van het slagveld, in hun aard onbetrouwbaar als graadmeter, tonen klassieke elementen van verhitte strijd en een manoeuvre-oorlog op de grond: Oekraïense militairen die met gepantserde voertuigen verplaatst worden, of achter elkaar, een voor een, door een open veld lopen, tanks flankerend; evenals gevechten op zeer korte afstand, of in loopgraven of bij gebouwen of bruggen. Van beide zijden circuleren filmpjes van infanteristen die onder vuur liggen en, soms in paniek, terugschieten op een onzichtbare vijand. Zulke intense strijd heeft een verwoestend effect op alle betrokkenen. Zoals een Amerikaans rapport uit de Tweede Wereldoorlog het stelde: ‘Er bestaat niet zoiets als gewend raken aan oorlogvoering. Elk moment van de strijd veroorzaakt een dermate grote druk dat mannen zullen instorten gerelateerd aan de intensiteit en de duur van hun blootstelling eraan.’ De meeste militairen waren, als ze nog leefden, uitgeteld na 140 tot 180 dagen. Er zijn berichten over enige Oekraïense terreinwinst en veel intensievere beschietingen van doelen in Cherson. Zondag meldde Oekraïne de herovering van Vysokopillia. Zeker is dat de Oekraïners de tijd hebben genomen hun offensief voor te bereiden. De hele zomer hebben ze – met partizanen in bezet gebied en met westers precisiegeschut – de vijand verzwakt met aanvallen op munitiedepots, bevelsposten en cruciale infrastructuur, zoals de bruggen over de Dnipro langs welke de Russen hun troepen in de stad kunnen bevoorraden. ‘Onze strategie is om chaos in Russische gelederen te creëren’, zei Mykhailo Podolyak, een belangrijke adviseur van president Zelensky, midden augustus tegen The Guardian. Hij zei ook dat Oekraïne niet zal aanvallen zoals Rusland deed, met enorme troepenaantallen en tactieken uit de vorige eeuw. Maar Rusland zat ook niet stil en kreeg de tijd om zich in te graven in defensieve posities en om zijn troepenmacht ter plaatse aanzienlijk te versterken. Naar schatting zijn er 15- tot 25 duizend Russische militairen op de westoever van de Dnipro. Een blik op de kaart volstaat om te concluderen dat een klassiek tegenoffensief in open terrein zwaar, moeilijk en bloederig kan zijn. Zelfs als Oekraïne er, in tegenstelling tot Rusland, wel in slaagt infanterie, artillerie en tanks geïntegreerd in te zetten. Dan nog telt zwaar mee dat Oekraïne geen dominantie heeft in de lucht. Kyiv zegt dat over een breed front wordt aangevallen. Voordat het tot een eventuele stadsoorlog in Cherson kan komen, moet een groot gebied op de westoever van de Dnipro heroverd worden. De eerste dagen zagen nogal wat berichten van paniek onder sommige Russische militairen. Recenter was de melding dat Oekraïne op ten minste een plek is teruggedrongen. Onduidelijkheid over de precieze situatie op het slagveld kan nog wel even duren. Kyiv moet behalve met militaire en politieke factoren ook rekening houden met psychologische. Regen in de herfst zal een offensief bemoeilijken. En ook de referenda waarmee Rusland Cherson en andere veroverde gebieden gaat inlijven komen eraan. Maar Kyiv kan zich niet de nonchalance veroorloven waarmee Russische commandanten de levens van hun soldaten verkwisten op het slagveld. Oorlog is ‘in essentie een morele strijd’, schrijft John Keegan in zijn klassieker The Face of Battle (1976). Het vereist van beide zijden een ‘wilsdaad’ die moet worden volgehouden tot een partij ‘moreel instort’. Daar hebben de Oekraïners, die vechten voor hun voortbestaan, een groot voordeel. Maar of dat genoeg zal zijn is een open vraag. Oekraïense militairen langs alle frontlinies zeggen vrij consequent dat ze outgunned zijn en niet over genoeg zwaar geschut beschikken. Een maand geleden zei de Oekraïense generaal Dmytro Marchenko, een van de militaire leiders van het tegenoffensief, tegen Le Monde: ‘Onze autoriteiten in Kyiv praten al enige tijd over een tegenoffensief. Maar wij gaan uit van de realiteit van de situatie op de grond: voor een tegenoffensief moeten we het aantal soldaten, gevechtsvliegtuigen en artilleriesystemen verdriedubbelen. Ik wil mijn soldaten geen onnodige dood in sturen voor een aanval op goed bewapende posities.’ Zijn woorden maken duidelijk hoeveel op het spel staat in dit offensief. Een zege kan de Oekraïners vleugels geven en het Russische moreel verder knakken. Maar een tegenvallend offensief in combinatie met te hoog opgeschroefde verwachtingen kan, voor het eerst in deze oorlog, het vertrouwen in de besluiten van Zelensky en de legerleiding schaden. En de gevolgen daarvan kunnen groot zijn – op het moreel van de Oekraïners en voor het verloop van de oorlog. De oorlogsmist boven het slagveld strekt zich uit tot het precieze doel van het offensief. Cherson is ongetwijfeld een doel, vroeg of laat, maar dat betekent niet automatisch dat sprake is van een klassiek tegenoffensief, waartoe wellicht de middelen niet volstaan. De aanvallen kunnen ook onderdeel zijn van de bredere campagne om Rusland verder te demoraliseren en de militaire situatie in en rond Cherson voor de Russen steeds hachelijker te maken. Dat denkt ook Lawrence Freedman, de gezaghebbende Britse oorlogsexpert van King’s College. In de Financial Times schrijft hij: ‘Deze campagne gaat niet simpelweg om het heroveren van gebied, maar is ook gericht tegen Ruslands wil om door te gaan met een nutteloze en dure oorlog.’||https://www.volkskrant.nl/nieuws-achtergrond/in-de-velden-rond-cherson-waar-oekraine-een-tegenoffensief-voert-woedt-ook-een-strijd-om-het-moreel~b5308c5f/
2022-09-05||ChristenUnie en PvdA willen tijdelijk huurcontract per wet verbieden||De regeringspartij en oppositiepartij dienen maandag samen een initiatiefwetsvoorstel in om tijdelijke huurcontracten in de particuliere sector voortaan alleen nog bij hoge uitzondering mogelijk te maken. Bijvoorbeeld als de huiseigenaar vanwege werk of studie tijdelijk in het buitenland verblijft of als het huis op de nominatie staat voor sloop. Op dit moment mogen particuliere verhuurders áltijd een tijdelijk contract aanbieden en dat gebeurt dan ook volop. Huurders in de vrije sector moeten het meestal doen met een één- of tweejarig contract. Daarna moeten ze hun huis weer uit. Ongeveer eenderde van de nieuwe contracten is van tijdelijke aard. Vaste contracten zijn bijna alleen maar weggelegd voor huurders van een sociale huurwoning. ‘Dit heeft grote nadelige gevolgen voor honderdduizenden huurders’, vertelt het ChristenUnie-Kamerlid Pieter Grinwis die samen met PvdA’er Henk Nijboer de initiatiefwet ‘zekerheid voor huurders’ schreef. ‘Veel huurders moeten om het jaar verhuizen, ze kampen met voortdurende woonstress, onzekerheid en hoge verhuiskosten.’ Bijkomend probleem is dat de tijdelijke contracten de huurprijzen opdrijven. ‘Er zijn helaas veel pandjesbazen die profiteren van de woningnood door elk jaar opnieuw de hoofdprijs te vragen voor een woning. Als je dat als huurder niet wilt betalen, wordt het contract gewoon niet verlengd’, zegt PvdA’er Nijboer. ‘Met deze nieuwe wet mag je als huurder straks blijven zitten in je woning.’ De twee Kamerleden hopen dat ze de komende maanden een Kamermeerderheid achter hun wetsvoorstel krijgen. ‘Zowel D66 als de linkse oppositiepartijen lijken hier wel voor te voelen en dan zijn we al een heel eind’, zegt CU’er Grinwis. Regeringspartijen VVD en CDA zijn vooralsnog minder enthousiast, omdat ze denken dat het aantal aangeboden huurwoningen zal dalen als een huurder automatisch recht krijgt op een vast contract. Dit kan zelfs ‘tijdelijk leegstand veroorzaken’, denkt ook CDA-minister Hugo de Jonge van Volkshuisvesting. Vanwege die angst werd de wet op tijdelijke verhuur in 2016 juist versoepeld. Toch heeft Grinwis goede hoop dat hij zijn coalitiegenoten nog weet om te praten. ‘Er is geen enkel bewijs dat er meer huurwoningen bij zijn gekomen sinds tijdelijke contracten zijn toegestaan. Bovendien: dit wetsvoorstel sluit volledig aan bij de belofte in het coalitieakkoord dat vaste huurcontracten voortaan zoveel mogelijk de norm zullen zijn’, aldus het CU-Kamerlid. ‘Ik hoop dat die belofte van de coalitie geen wassen neus blijkt te zijn.’ Woonminister De Jonge laat in een reactie weten dat het kabinet het initiatiefwetsvoorstel ‘uiteraard met belangstelling tegemoetziet’. Maar hij hoopt dat ‘de prikkel voor tijdelijke contracten al wordt weggenomen’ door een nieuwe wet die hij zelf in de maak heeft om de middenhuren te reguleren. Als het aan De Jonge ligt wordt per 2024 een puntensysteem ingevoerd dat voortaan de maximumhuurprijs gaat bepalen voor ruim 90 procent van alle huurwoningen. Hij onderzoekt nog of het mogelijk is om het puntensysteem ‘dwingend’ te maken, waardoor een huurder zelfs niet meer naar de huurcommissie hoeft voor een lagere huurprijs. Daarnaast wil het kabinet dat de nieuwe wet ‘Goed Verhuurderschap’ ervoor gaat zorgen dat gemeenten tijdelijke huurcontracten in kwetsbare wijken mogen verbieden. Hoewel de ChristenUnie en de PvdA de plannen van De Jonge voor een puntenstelsel en huurprijs-begrenzing steunen, lost deze wet niet de problemen op die veel huurders ervaren, denken zij. ‘Huurders die straks met het nieuwe puntensysteem in de hand bij de huurcommissie of elders gaan klagen over hun hoge huur, krijgen gewoon geen contractverlenging van hun huisbaas’, zegt PvdA’er Nijboer. ‘Zo’n huisbaas zegt gewoon: ‘Voor jou tien anderen.’ Het gevolg is dat veel huurders hun mond niet durven opentrekken omdat ze anders hun woning kwijtraken.’ De twee Kamerleden zien hun initiatiefwet tegen tijdelijke huurcontracten als aanvulling op de plannen van De Jonge. Als de PvdA’er en CU’er hard doorwerken, kan de wet volgens hen in het voorjaar al in stemming worden gebracht in de Tweede en Eerste Kamer. Grinwis: ‘Met een beetje geluk zou de wet dan al per juli 2023 kunnen ingaan. Al geef ik toe dat dit ambitieus is.’||https://www.volkskrant.nl/nieuws-achtergrond/christenunie-en-pvda-willen-tijdelijk-huurcontract-per-wet-verbieden~be53e200/
2022-09-05||Zijn cliënt werd veroordeeld voor de Rosmalense flatmoord: ‘Rob is psychisch gesloopt, kapotgemaakt’||Sneed Rob B. op 10 april 2000 de hals van zijn vriendin door, of deed zij dat zelf? Uit nieuw bewijs blijkt het laatste. Ruim 22 jaar na het delict en vijftien jaar na zijn veroordeling beslist het gerechtshof in Arnhem vandaag, na herziening van het strafproces, of de zaak van de Rosmalense flatmoord een gerechtelijke dwaling is. Zijn gepensioneerde advocaat Pieter van der Kruijs (73) liet zich opnieuw beëdigen om B. weer te kunnen verdedigen. Twee weken geleden eiste de aanklager vrijspraak: ‘Hier lijken grote fouten te zijn gemaakt. Daarvoor bied ik op persoonlijke titel mijn excuses aan.’ ‘Waar ik vooral benieuwd naar ben: gaan alle betrokken rechters die het leven van mijn cliënt naar de gallemiezen hebben geholpen Rob ook excuses maken? Al was het maar voor hun eigen gemoedsrust? Zij moeten zich kapot schamen. Net als de officier van justitie, de politie en de zogenaamde deskundigen in deze zaak.’ ‘Een rechter wordt geacht onpartijdig te zijn. Ik heb in mijn 45-jarige carrière als strafrechtadvocaat nog nooit zulke vooringenomen rechters meegemaakt.’ ‘Door vrijwel al mijn onderzoekswensen af te wijzen. Door bij een reconstructie alleen uit te gaan van een daderscenario – dan sluit je zelfdoding dus al uit. Door heel gekunsteld een onlogisch gat in Robs alibi te creëren. Door contra-expertise serieus te nemen van een expert die, tot ieders schande, niet onafhankelijk bleek te zijn. Door tunnelvisie. Door de zaak bij de rechtbank, kort vóór de uitspraak, niet te heropenen toen een nieuwe, ontlastende getuige zich meldde. En door tijdens het hoger beroep heel selectief in de verklaring van die getuige te grasduinen. Zijn woorden ‘Het ging die dag goed met Rob’ werden misbruikt: daarmee verklaarden de rechters waarom de snee in de hals van het slachtoffer zo recht was, terwijl Rob een tremor – continu trillende handen – heeft.’ Rob B. kan zelf niet worden geïnterviewd vanwege zijn psychiatrische stoornis – hij is schizofreen en lijdt aan wanen. En dat is precies de reden waarom hij nooit werd geloofd, zegt zijn advocaat. ‘Ze dachten: die man is gestoord, dus hoeven wij hem niet te geloven. Maar Rob vertelde al die tijd de waarheid: na een rondje fietsen kwam hij thuis, vond zijn partner op de grond in de hal van hun flat, en dacht in eerste instantie: ze is flauwgevallen; dat gebeurde wel vaker. Omdat hij van het licht buiten in het donker binnen stapte, zag hij niet direct al het bloed. Toen hij het zag, belde hij meteen zijn zus, die 112 inseinde. Daarna werd Rob als verdachte aangehouden.’ ‘Ja, heel in het begin. Ik dacht: je eigen keel doorsnijden, dat kán haast niet. Maar ik was snel overtuigd van Robs onschuld.’ ‘Hij had een sluitend alibi: verscheidene getuigen hadden hem gezien of gesproken tijdens zijn fietstocht op het tijdstip van het overlijden. Bovendien ging het om een slagaderlijke bloeding. Alles in de hal van hun flat zat onder het bloed, behalve hij. Het gebruikte mes lag onder de arm van zijn vriendin. Zij had vaker een poging tot suïcide gedaan.’ Uit onderzoek van Gerede Twijfel – een project waarin rechtenstudenten afgesloten strafzaken onderzoeken – bleek dat B. zijn vriendin niet kon hebben vermoord. Na een krantenbericht daarover meldde zich in 2016 een nieuwe getuige: plaatsvervangend huisarts Ad Loonen had het slachtoffer kort voor haar dood bezocht. Zij vroeg hem ‘nogal dwingend’ iets uit haar hals weg te snijden. Volgens Loonen zat er niets in haar hals en verkeerde zij in een waan. Dit was een novum, een nieuw feit waarmee de rechters mogelijk, als ze dit hadden geweten, tot een ander oordeel waren gekomen. De Adviescommissie afgesloten strafzaken (Acas) onderzocht de zaak, een advocaat-generaal van de Hoge Raad liet aanvullend onderzoek doen, en in 2020 besloot de Hoge Raad dat de zaak moest worden heropend. ‘Ook de officier van justitie was sterk vooringenomen. Zij belde de patholoog thuis op: die moest een zin uit zijn voorlopig sectieverslag schrappen, namelijk dat de dader helemaal onder het bloed moet hebben gezeten. Dat was bij Rob niet het geval. ‘Ook wees het OM een bloedspatdeskundige aan met de kennis van letterlijk twee weken cursus en nul ervaring. Die bleek bovendien met een andere belastende deskundige in deze zaak getrouwd te zijn, zonder dit te melden. Toen ik om contra-expertise tegen dat bloedspatonderzoek vroeg, belde de rechter-commissaris die bloedspatdeskundige: ken jij een contra-expert? Totaal ongepast! Die deskundige wees vervolgens iemand aan die hij zelf voor zijn eigen rapport had geraadpleegd.’ ‘De rechercheurs zeiden meteen in het verhoor van B.: vaststaat dat het slachtoffer niet zelf haar eigen keel heeft doorgesneden. Maar dat stond helemaal niet vast, dat was een leugen. Ze hebben ook geblunderd: er zijn geen vingerafdrukken genomen van de hoes waarin het mes in de besteklade had gelegen. Ook hebben ze het mes bij het maken van recherchefoto’s verdraaid, waardoor het vol bloed zat en onderzoek naar vingerafdrukken niet meer kon. ‘De agent die het vaste rondje van Rob nafietste, deed dat met grote snelheid op een fiets met versnellingen, zonder te stoppen voor stoplichten, de pastorie en het bisschoppelijk paleis, zoals Rob had gedaan. ‘Wat ronduit schandalig is: Rob werd urenlang verhoord en niet geloofd. En dan zeggen ze op het einde: waarom ben je niet naar de begrafenis van je vriendin gegaan? Dat was een smerige vraag. Ten eerste zat hij vast, en ten tweede krijg je nooit toestemming om daar naartoe te gaan als verdachte. Dat zeiden ze gewoon om hem te treiteren. Toen ging Rob uit z’n dak, en dat werd weer tegen hem gebruikt: zie je wel, hij is agressief. ‘Rob is nooit geloofd, hij is opgesloten, geprovoceerd en kreeg de dood van zijn geliefde in zijn schoenen geschoven. Daar zouden jij en ik ook knetteragressief van worden.’ ‘Hij is hier heel emotioneel onder. Hij is 22 jaar als een psychopathische moordenaar gezien en als een paria behandeld. Toen hij na drie maanden vrijkwam uit zijn voorarrest, weigerden flatbewoners bij hem in de lift te stappen. Hij heeft de begrafenissen van zijn beide ouders gemist. Ik word er nu zelf ook weer emotioneel van. Hij is psychisch gesloopt, kapotgemaakt. Het vertrouwen in de rechtspraak bij hem en zijn familie is gedaald tot diep onder het vriespunt.’ ‘Ik begeleid de schadevergoedingskwestie nog. En dan schrijf ik me weer uit als advocaat.’||https://www.volkskrant.nl/nieuws-achtergrond/zijn-client-werd-veroordeeld-voor-de-rosmalense-flatmoord-rob-is-psychisch-gesloopt-kapotgemaakt~b19b5ad4/
2022-09-05||Vandaag horen Britten wie hun nieuwe premier wordt: grote favoriet Liz Truss, of toch rivaal Rishi Sunak?||‘Toen Boris Johnson in juli zijn aftreden bekendmaakte, is de strijd om zijn opvolging meteen begonnen. Die vindt plaats binnen de regeringspartij, in dit geval de Tories. Eerst zijn er meerdere stemrondes geweest onder de fractieleden, totdat er twee kandidaten overbleven waaruit de ongeveer 160 duizend partijleden nu kunnen kiezen. ‘Deze zomer zijn er twaalf partijbijeenkomsten door het hele land geweest, zogenoemde hustings. Daar konden de kandidaten zich nader introduceren aan de partijleden en moesten ze vragen beantwoorden uit het publiek. Afgelopen donderdag was de laatste bijeenkomst in Londen, en uiterlijk vrijdag moesten de leden hun stem op de post doen. Maandagmiddag rond half twee maakt de partij bekend wie de winnaar is.’ ‘Haar rivaal Rishi Sunak, voormalig minister van Financiën, is vooral níét populair. Hij is enorm rijk, en komt erg gelikt en elitair over. Hij heeft ook een Amerikaanse verblijfsvergunning en zijn vrouw betaalt belasting in India. Hij wordt dus gezien als iemand met verschillende loyaliteiten. Bovendien is hij een vrij gematigde Conservatief, die met de Europese Unie wil samenwerken. ‘Truss daarentegen staat dichter bij de Conservatieve achterban. Ze is zeer ideologisch en vaderlandslievend. In veel dingen, waaronder de afhandeling van de Brexit, is ze radicaler dan Johnson. Ze dweept met Margaret Thatcher, die voor de Conservatieve achterban een absolute godheid is. ‘Truss is niet de kandidaat met het meeste intellect of expertise, ze is ook geen goede spreker of debater. Maar ze is strijdlustig en ambitieus, en heeft zichzelf bewezen door handelsakkoorden te sluiten na de Brexit. De Conservatieven zijn tegenwoordig een partij van revolutie en radicalisme, en daar past ze goed bij.’ ‘Maandagmiddag mag ze eerst een speech houden als winnaar van de verkiezingen. Dinsdag gaat ze dan met uittredend premier Boris Johnson naar de koningin om officieel beëdigd te worden. ‘Dat wordt een unieke gebeurtenis, omdat koningin Elizabeth de oude en nieuwe premier heeft ontboden naar Balmoral Castle, haar buitenverblijf in de Schotse hooglanden. Daar verblijft ze elke zomer, en ze is lichamelijk te zwak om naar Londen te komen voor de plechtigheid. ‘Zeker in de tabloidpers is er elke keer weer paniek als de koningin een afspraak moet afzeggen. Maar ze stond er dit keer op dat ze de beëdiging zelf zou doen, en niet aan haar zoon Charles zou overlaten. Dat is voor mij een teken dat ze geestelijk nog steeds sterk is. ‘Truss’ vuurdoop komt woensdag al, tijdens het eerste wekelijkse vragenuurtje na afloop van het parlementaire reces. Vragen beantwoorden niet haar sterkste punt. In de campagne heeft ze interviews met bekende ondervragers afgezegd, dat geeft wel aan dat ze dat soort situaties uit de weg wil gaan. Johnson was altijd zeer flamboyant in het Lagerhuis, ik verwacht dat Truss een stuk saaier is.’ ‘Het laat inderdaad geen goede democratische indruk achter. De leden van de Conservatieve Partij hebben nu alle macht. Ik sprak bij een van de hustings een jongeman van 17. Die mag nog niet stemmen bij normale verkiezingen, maar wel bij deze. Dat zijn nu eenmaal de spelregels, je doet er weinig aan. Maar het verhoogt het vertrouwen in het politieke bestuur niet. ‘Het zou trouwens best kunnen dat de regering nieuwe verkiezingen uitschrijft. Johnson en May deden dat binnen een jaar na hun aantreden. Het probleem van de Tories nu is dat ze achter Labour staan in de peilingen. Dit is dus geen goed moment voor verkiezingen, en het wordt alleen maar slechter. Het land gaat een zware winter tegemoet met hoge energieprijzen en stakingen. Het doet een beetje denken aan de zogenoemde Winter van Onvrede onder Labour in 1979. Dat voorjaar kwam Thatcher aan de macht.’||https://www.volkskrant.nl/nieuws-achtergrond/vandaag-horen-britten-wie-hun-nieuwe-premier-wordt-grote-favoriet-liz-truss-of-toch-rivaal-rishi-sunak~b6125d47/
2022-09-05||Ineens in het huis van John Legend: zo werd het sieradenmerk van een Nijkerkse tweeling miljoenen waard||Anne Vedder werd vanmorgen wakker met vijftien appjes van tweelingzus Esther. Die had vlak na middernacht bedacht dat het allemaal wel wat ambitieuzer kon met dat omzettarget voor dit jaar, en was direct aan het rekenen geslagen. Gelukkig had Anne haar telefoon op stil, anders hadden ze elkaar de hele nacht lopen opjutten. Want de oprichters van sieradenlijn Vedder & Vedder deelden niet alleen hetzelfde ei, maar delen ook dezelfde instelling: ‘Als wij eenmaal iets willen, dan moet het meteen of gisteren.’ Die instelling heeft hen geen windeieren gelegd. Met hun 33 jaar staat de tweeling aan het hoofd van een sieradenmerk dat goed is voor een omzet van bijna 8 miljoen in 2021. Als ze niet voor zaken in Los Angeles of Dubai zitten, dan wel in hun ruime kantoor in Amsterdam-Oost, dat met zijn marmeren tafels, pastelmuren en haverlattes in mokken weggelopen lijkt uit een Instagram-feed. Net als de 65 vrouw aan personeel, overigens. Dit najaar hadden de Nijkerkse zussen zelfs een eigen Videoland-serie: Twins of Gold. Aan een van die glimmende tafels vertelt de tweeling geroutineerd over hun ontstaansgeschiedenis, af en toe overstemd door het gebonk van een hamer uit het inpandige atelier. Het begon allemaal bij hun moeder, die vroeger workshops sieraden maken gaf. Esther en Anne gingen in de weekenden met haar mee om voor vijf euro per uur de kraaltjes te sorteren. Toen ze gingen studeren (communicatiewetenschap, want Anne was ‘stuurloos’ en Esther uitgeloot voor geneeskunde) begonnen ze zelf ook workshops te geven aan hun studentenvereniging, vooral om niet achter de kassa of bar te hoeven staan. Het plan voor een eigen bedrijf werd serieuzer toen de tweeling klaar was met studeren. Het ‘standaard’ gouden kettinkje dat hun moeder hen gaf voor hun afstuderen, kon wel wat persoonlijker, vonden ze. ‘Mijn moeder had een heel mooi handschrift dus wij dachten: wat nou als we haar handschrift op een hangertje laten graveren?’, vertelt Esther. Het bleek niet te kunnen. Dus besloot de tweeling het zélf te proberen. Met succes. ‘We kregen er zoveel reacties op dat we dachten: hier moeten we wat mee.’ Dat ‘wat’ werd een lijn in gepersonaliseerde sieraden, inmiddels verkrijgbaar in varianten met gouden initialen, handgeschreven teksten, gegraveerde vingerafdrukken en sterrenstelsels. Anne zegde haar studentenkamer op en ging bij Esther inwonen. Van het geld dat ze zo uitspaarden, huurden ze een kantoor. ‘Voor je mindset is het beter om een werkplek te hebben en niet in je pyjama aan de keukentafel te zitten’, zegt Anne. ‘Dus gingen we elke ochtend om acht uur naar kantoor. Goed gekleed, want dat zou je voor een baas ook doen.’ Het succes kwam niet vanzelf. De zussen hadden hun laatste studiefinanciering bij elkaar geschraapt en van een familievriend leenden ze 10 duizend euro om een graveermachine te kunnen betalen. Het bleek geen vetpot. De aangenomen stagiair moesten ze al rap weer ontslaan, omdat ze haar lunch niet meer konden betalen. ‘We dachten dat de bestellingen vanzelf binnen zouden lopen als de webshop online zou gaan’, zegt Esther. ‘Nou, we lanceerden hem en er gebeurde dagenlang niks.’ Tot het moment dat Anne het eerste verkeer zag op de site die ze met YouTube-tutorials had gebouwd. ‘Ik riep: ‘Es, Es, er is iemand online!’ Noem het geluk, wijsheid of, zoals de tweeling, ‘manifestatie’ (het nieuwerwetse geloof dat alles met een reden op je pad komt), maar op het moment dat ze Vedder & Vedder oprichtten, was Instagram in Nederland bezig aan een razendsnelle opmars. Van ‘influencer marketing’ had de tweeling nog nooit gehoord, maar ze brachten het al wel in de praktijk. ‘Op gegeven moment stonden we op een Vogue-feestje gintonics te drinken en zeiden tegen elkaar: de eerste beroemdheid die nu binnenkomt spreken we aan’, aldus Anne. ‘Dat was dus Anna Drijver.’ De actrice vond zo’n gepersonaliseerd sieraad ‘een súpercool idee’ en wilde er een met de naam van haar schildpad. Na Drijver volgde Chantal Janzen, aan wie de zussen een kettinkje stuurden met de naam van haar zoontje. Toen de presentatrice het deelde in een Instagram-story, hing ineens Carice van Houten aan de lijn. Die wilde óók zo’n kettinkje, ook met de naam van haar zoontje, maar dan in het handschrift van haar man. ‘Toen ging de sneeuwbal rollen, het aantal volgers op onze Instagram groeide mega.’ De tweeling besloot elke maand twee sieraden cadeau te doen aan een zorgvuldig gekozen beroemdheid. Elk cadeau werd voorzien van een kaartje dat ze er écht helemaal niks voor terugverwachtten, met daaronder natuurlijk wel een verwijzing naar hun Instagram-pagina. Dankzij Kathleen van K3 staken ze zo voor het eerst de grens over. Tot ze afgelopen voorjaar ineens in Los Angeles waren, bij topmodel Chrissy Teigen. Zaten ze daar ineens, in het huis van haar en popster John Legend. Vraag je naar hun dromen dan vallen woorden als ‘world domination’, ‘Amerika’, ‘Azië’ en ‘Jennifer Lopez’. In ieder geval is er geen haar op hun zorgvuldig gesoigneerde hoofd die erover peinst te luisteren naar het advies dat hun moeder altijd geeft als ze op bezoek gaan in Nijkerk. ‘Zij zegt altijd: jullie moeten minder werken, anders vind je nooit een gelukkige relatie’, lacht Anne. ‘Maar wij denken gewoon nooit: ik ben er al. Maar altijd: shit, we moeten nog zóveel doen.’||https://www.volkskrant.nl/nieuws-achtergrond/ineens-in-het-huis-van-john-legend-zo-werd-het-sieradenmerk-van-een-nijkerkse-tweeling-miljoenen-waard~bf4d21c91/
2022-09-05||Proces aanslag in Nice begint: dader is al dood, maar zeven andere verdachten staan terecht voor hulp bij terreurdaad||Op de nationale feestdag, 14 juli 2016, reed een vrachtwagen in op de mensenmassa die voor de traditionele vuurwerkshow was uitgelopen. Gedurende bijna 2 kilometer zigzagde Mohamed Lahouaiej-Bouhlel, een 31-jarige man van Tunesische afkomst, met zijn vrachtwagen over de boulevard van Nice, waar tienduizenden mensen op de been waren. 86 mensen kwamen om het leven, meer dan 400 mensen raakten gewond. Het was na de Parijse aanslagen van 2015 de dodelijkste terreurdaad die Frankrijk sinds het einde van de Tweede Wereldoorlog heeft gekend. Duizenden omstanders, onder wie ook veel kinderen, raakten getraumatiseerd door de aanblik op de gebeurtenissen en de talloze doden verspreid over de boulevard. Toen de dader uiteindelijk het vuur opende op de politie werd hij zelf doodgeschoten. Twee dagen na afloop eiste Islamitische Staat (IS) de verantwoordelijkheid op, maar de Franse onderzoekers hebben nooit de link kunnen vaststellen tussen de dader en de terreurorganisatie. Lahouaiej-Bouhlel, vader van drie kinderen en woonachtig in Nice, zou pas in een laat stadium zijn geradicaliseerd. Wel was hij al langer bekend bij justitie in verband met meerdere beschuldigingen van geweld, onder meer van zijn vrouw. De Franse justitie verdenkt zeven mannen en een vrouw ervan Lahouaiej-Bouhlel te hebben geholpen bij het verkrijgen van wapens en het regelen van de vrachtwagen. Zeven van hen staan vanaf maandag terecht, een achtste is sinds 2020 voortvluchtig en wordt mogelijk bij verstek veroordeeld. Drie van de verdachten zouden bevriend zijn geweest met de dader. Zij worden aangeklaagd voor deelname aan een terroristische, criminele organisatie. Twee van hen riskeren tot twintig jaar celstraf, een derde kan tot levenslang krijgen in verband met recidive. De overige vijf verdachten worden aangeklaagd voor hulp bij onder meer wapensmokkel. Zij worden niet beschuldigd van het bedreigen van de staatsveiligheid, zodat zij veel lagere straffen riskeren, van tussen de vijf en tien jaar. De Franse wetgeving bepaalt dat processen over terreurdaden plaatsvinden in de hoofdstad. De zittingen zijn in de speciaal gebouwde en zwaar beveiligde rechtszaal in het oude Paleis van Justitie. Het gebouw staat op het Ile de la Cité, een eiland midden in de stad waarnaar de toegang goed is af te sluiten. Bovendien is de zaal toegerust om een groot publiek te ontvangen, met plaats voor 550 mensen. Het proces over de aanslag in Nice kon pas beginnen nadat in die zaal de rechtszaak over de Parijse aanslagen van 2015 was afgerond. Dat megaproces duurde bijna tien maanden en werd mede door de coronapandemie vertraagd. In juli volgde daarin het vonnis. Het proces, verspreid over 64 zittingsdagen, zal live te zien zijn in congrescentrum Acropolis in Nice, waar plaats is voor nog eens zevenhonderd personen. Onder de dodelijke slachtoffers waren ook 33 buitenlanders. Voor hun nabestaanden en overlevenden die niet naar Parijs of Nice kunnen komen, is het proces te volgen via een beveiligde webradio, met Engelse vertaling. Het proces begint met een algemene presentatie van de feiten en het onderzoek. Daarna worden forensisch-technische experts gehoord. Voor de getuigenissen van de 865 civiele partijen – overlevenden en naasten van de slachtoffers – zijn vijf weken gereserveerd. Begin november begint het verhoor van de beklaagden. Naar verwachting volgt op 16 december het vonnis. Sommige slachtoffers lieten op voorhand weten weinig verwachtingen te hebben; anders dan bij de Parijse aanslagen is de dader niet meer in leven. Daarmee wordt het gevoel van gerechtigheid krijgen op voorhand al moeilijk gemaakt. De Franse minister van binnenlandse zaken Gerald Darmanin verklaarde vrijdag tegen de Franse tv-zender BFM dat de bezorgdheid over mogelijke aanslagen in Frankrijk nog altijd groot is. Het belangrijkste gevaar komt volgens Darmanin van binnenuit, met individuen die zelfstandig radicaliseren zonder een link met een terreurorganisatie.||https://www.volkskrant.nl/nieuws-achtergrond/proces-aanslag-in-nice-begint-dader-is-al-dood-maar-zeven-andere-verdachten-staan-terecht-voor-hulp-bij-terreurdaad~b2c77894/
2022-09-05||‘Ik kende het slachtoffer. Mijn maag draaide zich om’||‘Over de portofoon klonken paniekerige stemmen over een steekpartij in de Albert Heijn: ‘heftig letsel, slagaderlijke bloeding’ en ‘de traumaheli is onderweg’. Al snel bleek dat het te maken had met drillrap, een Amerikaanse hiphopvariant waarin messentrekkerij en ander geweld wordt verheerlijkt. ‘Ik zit hier in Amsterdam-Zuidoost goed in de wereld van de drillrap. Als netwerkspecialist ben ik verantwoordelijk voor de contacten met jongerenwerkers, straatcoaches, de gemeente, zorginstanties en allerlei stichtingen. Ik houd mezelf goed op de hoogte over die rappers, en sommige van die jongens ken ik. ‘Omdat drillrapgeweld meestal gaat over een conflict tussen rivaliserende bendes, dachten we: o nee nee nee, shit, kunnen we represailles verwachten? Dus ik moest full speed aan de bak: bellen, bellen, bellen met sleutelfiguren in de wijk. Om wie gaat het? Wat speelt er? ‘Het slachtoffer was een 18-jarige jongen van de rapformatie Z42, die is gelieerd aan de Kikkensteinbende. Tussen die bende en de rapformatie FOG woedde een vete, dus we maakten ons grote zorgen over een mogelijke reactie uit die hoek. Ik ging bij de recherche de winkelcamerabeelden bekijken, misschien kon ik de daders herkennen. ‘Het zijn heftige beelden’, waarschuwden ze me. Er zat geen geluid bij. ‘Op de beelden zie je twee jongens, donker gekleed, met hoody’s en gezichtsbedekking, heel relaxed de Albert Heijn binnenlopen. Ze pakken een winkelwagen en je ziet ze vanuit verschillende camerahoeken door het filiaal lopen. Ze kijken onderzoekend rond, niet naar de producten in de schappen, maar naar het winkelpersoneel – heel verdacht. Een van hen is steeds bezig met zijn telefoon. ‘Op een gegeven moment komen ze bij het diepvriespad. Ze duwen hun karretje weg. Eentje stopt en gaat op de uitkijk staan. De ander maakt een sprongetje en trekt een groot mes uit z’n broeksband. Hij sprint... ‘Op het volgende camerashot zie je een winkelmedewerker vakken vullen met diepvriespizza’s. Dan komt die verdachte in beeld rennen met dat mes. Hij trekt die vakkenvuller naar de grond en begint op hem in te hakken. Met kracht. Met haat, zo lijkt het. Je ziet de witte vloer rood kleuren. Dan rent de verdachte weg. De tweede verdachte loopt ontspannen de winkel uit. ‘Mijn maag draaide zich om. Je ziet het slachtoffer strompelen met zijn hand in zijn nek, zijn wonden dichtdrukkend. Bij de zelfscankassa’s zakt hij in elkaar en wordt hij opgevangen door een medewerker. Die hoor je niet, maar je ziet hem schreeuwen. ‘Ik kende het slachtoffer. We wisten wel dat hij rapte in die groep, maar hij had totaal geen criminele antecendenten. Ik voelde enorme woede: hoe kun je zoiets doen? Zonder gewetenswroeging, zonder angst te worden ontdekt, met zoveel haat insteken op een jongen die gewoon aan het werk is? ‘De recherche en ik gingen met de ouders van het slachtoffer in gesprek. Zorgzame ouders, heel betrokken bij hun kind. Ze hadden hem zelf les gegeven tijdens de coronalockdown. Ze wisten dat hij rapte, maar nooit van die haatdragende teksten. ‘Wat dit incident duidelijk maakte, is dat leden van een drillrapgroep niet per definitie crimineel en verrot zijn, maar ook doodgewone jongens kunnen zijn uit een goed, stabiel gezin. Dat iedereen dus slachtoffer kan worden van de drillrapscene. Niet per se de keihardste rapper met de grofste teksten, maar ook een onschuldige jongen uit de entourage eromheen. ‘Dat dit slachtoffer bij de groep hoorde, was voldoende reden hem neer te steken. Echt shocking. Dat inzicht betekende voor ons, de politie, dat je je focus niet alleen moet leggen op die harde-kernjongens. Daarom ben ik gaan terugkijken naar drillrapvideoclips. Daarin zie je vaak minderjarige kinderen, soms van 11, 12 jaar, figureren. Voor de buitenwacht zijn zij feitelijk onderdeel van de groep. Dat kan dus gevaarlijk zijn. ‘We gingen ouders waarschuwen: behoed ze hiervoor. Ik ging lezingen geven aan het ouderpanel hier in Zuidoost, aan jongerenwerkers, maar ook aan politiek, bestuur, rechters, advocaten en officieren van justitie. We gingen de samenwerking aan met het Mediacollege, want daar zitten de vakmensen, de clipmakers. Onze boodschap: weet dat je een verantwoordelijkheid hebt als je kinderen filmt in een clip waarvan je weet dat het onderwerp over een conflict gaat. De lessen ethiek zijn daarop aangepast. ‘De vete tussen de Kikkensteinbende en FOG is nog niet voorbij, maar het geweld tussen die twee groepen is bedaard. De verdachten van de steekpartij zijn veroordeeld. Er bleek nog een derde verdachte te zijn, een Albert Heijn-medewerker die je op de camerabeelden naar de verdachten ziet knikken, hij wijst hen de weg naar het diepvriespad. Ze hebben alle drie meer dan een jaar jeugddetentie gekregen. ‘Het slachtoffer heeft de elf steekwonden ternauwernood overleefd. Het gaat redelijk goed met hem. Hij heeft zelfs een nieuwe clip uitgebracht, waarin hij rapt dat hij klaar is met geweld. Eén ding weet ik zeker: op zijn schouder zit een heel grote engel.’||https://www.volkskrant.nl/mensen/ik-kende-het-slachtoffer-mijn-maag-draaide-zich-om~b851aa51/
2022-09-05||De Volkskeuken: falafel van veldbonen||‘Goeie vraag’, zucht akkerbouwer Herman Navis. Hij is een van de zes telers van FlevoVeldboon, een pilot van het project Growing green proteins waarmee de provincie Flevoland op de Floriade laat zien welke plantaardige alternatieven van eigen bodem er voor dierlijke eiwitten zijn. De veldboon is daar een van. Maar waar koop je die dan? Dat is het ’m dus, zegt Navis op een bankje bij zijn veldje bonen op de Floriade: ze zijn niet te koop. Althans, niet voor consumenten. Veldbonen, een oude bonensoort die eiwitrijk is en stikstof bindt waardoor geen kunstmest nodig is, worden om onbegrijpelijke redenen op dit moment alleen voor vleesvervangers en voor veervoer gebruikt. Daarom hoopt hij ook dat de bonen via landwinkels toch in de verkoop komen. Heeft hij zijn eigen bonen dan zelf weleens gegeten? Ja zeker, zegt hij. Zijn vrouw, die Marokkaanse is, had er ‘een kruidenpapje’ van gemaakt. Dat was lekker. Een dag later staat Navis met een zakje veldbonen voor de deur en mag ik zijn vrouw bellen voor het recept. Die moet hartelijk lachen om het ‘papje’. ‘Zei hij dat? Ik had falafel gemaakt!’ Makkelijk en ook prima te doen met bijvoorbeeld kidneybonen. Laat ze wel minimaal een nacht weken en schrik niet, ze gaan rauw in de olie. Als je ze fijn genoeg maalt, niet te dikke balletjes maakt en ze rustig laat bruinen, krijg je geen buikpijn, bezweert ze. Waarvan akte. 100 g gedroogde veldbonen of kidneybonen 1 blikje kikkererwten (200 g) 2 eetl. olijfolie 2 teentjes knoflook, fijngehakt 1 theel. gemberpoeder 1 eetl. gedroogde koriander of basilicum 1 theel. bakpoeder Saus: 50 g (plantaardige) yoghurt 2 eetl. tahin sap van ½ citroen Laat de bonen een nacht weken. Spoel ze samen met de kikkererwten af en laat ze uitlekken. Doe bonen en kikkererwten met olijfolie, knoflook, gemberpoeder en gedroogde koriander (of basilicum) in de keukenmachine of blender en maal alles heel fijn. Giet beetje bij beetje water toe als het mengsel te droog wordt. Doe het in een kom en laat een half uur staan. Maak intussen het sausje: meng de yoghurt, tahin, citroensap, zout en peper en roer tot een gladde saus. Kneed het bakpoeder door het bonenmengsel. Verhit een flinke laag olie in een pan en laat die niet te heet worden, zodat de falafels ook binnenin verhit worden zonder dat ze verbranden. Steek met de falafalpers rondjes uit het bonenmengsel en frituur ze tot ze mooi gebruind zijn. Of draai met de hand kleine balletjes (12-15 g) en druk ze voor het frituren een beetje plat. Eet ze met de saus als snack of bijgerecht.||https://www.volkskrant.nl/beter-leven/de-volkskeuken-falafel-van-veldbonen~be603154/
2022-09-05||Chili wijst progressieve grondwet af, nederlaag voor linkse president Boric||Nee, zei 60 procent van de Chilenen deze zondag, déze veranderingen willen we niet. Bijna acht miljoen mensen stemden tegen, de voorstem bleef steken op een kleine 5 miljoen. Alle 15 miljoen volwassen Chilenen waren verplicht te stemmen over het grondwetsvoorstel, 13 miljoen gaven er gehoor aan. De uitkomst kwam niet alleen hard aan bij de miljoenen jongeren die met felle protesten in 2019 de zoektocht naar een nieuwe grondwet hadden afgedwongen. Het resultaat is ook een pijnlijke nederlaag voor de jonge linkse president Boric (36) die in maart aantrad en groot voorstander was van de nieuwe tekst. Zondag 4 september had een historische dag moeten worden. Een dag waarop, drie decennia na het einde van de dictatuur van generaal Augusto Pinochet (1973 tot 1990), Chili eindelijk zou afrekenen met diens neoliberale grondwet. Een jaar lang had een onafhankelijke grondwetscommissie gewerkt aan een nieuwe tekst waarin de staat weer een grote rol kreeg toebedeeld, Chili’s grondstoffen weer gemeenschappelijk goed zouden worden en vrouwen, seksuele minderheden en inheemse groepen in één klap een lange rits aan rechten zouden verwerven. Ook Boric had zich er tot voor kort als parlementariër hard voor gemaakt. Dit waren de veranderingen waar linkse jonge mensen zoals hij van dromen. Maar terwijl de emotie van het voorkamp tijdens de campagne volop leefde in de straten van hoofdstad Santiago, broedde binnenshuis en op het platteland de afkeer en de twijfel over al die vergaande veranderingen. De vrijemarkteconomie die Pinochet zijn land had opgedrongen, had niet alleen ongelijkheid gebracht, maar ook grote rijkdom. Het tegenkamp voorspelde een instorting van de economie als de nieuwe grondwet zou worden aangenomen. Die economie had tijdens het eerste halfjaar van president Boric al klappen opgelopen, de wereldwijde inflatie deed ook de prijzen in Chili stijgen. Ook het woord ‘plurinationaal’ in het voorstel leidde tot grote onrust. Chili zou niet langer één zijn, waarschuwden tegenstanders, maar zou een land worden van meerdere naties waarin inheemse volkeren er hun eigen wetten op na houden. De nieuwe grondwet beloofde inderdaad zelfbeschikking voor Chili’s oorspronkelijke bewoners, maar stelde ook expliciet dat het land ‘één onverdeelbaar territorium’ vormt. Uiteindelijk won de twijfel het tijdens het referendum, dat niet zozeer een keuze was tussen een nieuwe en een oude grondwet, maar tussen deze tekst of een toekomstige. Zo luidde dan ook de conclusie van zowel voor- als tegenstanders toen een kleine twee uur na het sluiten van de stembussen de uitslag duidelijk was: de zoektocht gaat door. De meeste partijen die zich tegen de grondwet hadden uitgesproken, verklaarden onmiddellijk dat Chili nog steeds verandering wil. In een eerder referendum in 2020 had immers 80 procent van de opkomende kiezers (toen zonder stemplicht) voor het schrijven van een nieuwe grondwet gestemd. Alleen de extreemrechtse José Antonio Kast, die in het najaar de presidentsverkiezingen verloor van Boric, stelde dat de Chilenen ‘de deur van het grondwetsproces hebben gesloten’. Hij sprak van een ‘groot falen’ van Boric en diens regering. De president zelf stelde zich in een korte speech nederig op tegenover de overweldigende nee-stem. ‘We leren van deze ervaring’, zei hij. ‘Chili was niet tevreden met dit voorstel. De uitslag vergt van ons dat we met nog meer inzet werken aan een grondwet die ons allemaal vertegenwoordigt, die ons verenigt als land.’ Maandag staat al een afspraak gepland met de voorzitters van het parlement om een nieuwe route uit te stippelen, stelde hij. Tegelijkertijd beloofde hij dat het nieuwe grondwetsproces niet zal afleiden van Chili’s urgente problemen: een haperende economie, het geweld tussen de staat en de inheemse Mapuche-bevolking in het zuiden, het woningtekort, de wachtlijsten in de zorg, de lage pensioenen. Als een knikje naar de conservatieve kiezers van Kast noemde hij expliciet Chili’s nationale symbolen. ‘We hebben een cultuur, tradities en symbolen die we moeten respecteren.’ Zeker is dat de Chilenen niet opnieuw zullen stemmen over een onafhankelijke grondwetscommissie. Het parlement moet een hoofdrol spelen in de nieuwe zoektocht, stelde Boric. Hij kan niet anders, de tot nog toe bewandelde weg, in een lange bocht om de traditionele partijen heen, leidde tot een doodlopend pad. Zijn vele tegenstanders in het parlement kunnen hem voorlopig de nederlaag inwrijven. Vandaar dat hij ze bij een volgend voorstel medeplichtig wil maken. Die tocht naar consensus wordt lang en hobbelig. Zijn regering leunt op een zeer diverse en wankele linkse coalitie, en ook de rechtse oppositie is verre van een eenheid.||https://www.volkskrant.nl/nieuws-achtergrond/chili-wijst-progressieve-grondwet-af-nederlaag-voor-linkse-president-boric~b88e05f6/
2022-09-05||Het weerbericht voor maandag 5 september: regionaal tropisch||We hebben te maken met zeer hoge temperaturen voor deze tijd van het jaar. Het langjarig gemiddelde voor begin september ligt rond 20 graden, maar daar komen we maandag in het hele land ruim boven. De maxima lopen uiteen van 26 tot 28 graden langs de kust en ruim 30 graden in het binnenland. Daarbij is er veel ruimte voor de zon, al neemt later de bewolking vanuit het zuidwesten toe. Vanavond en in de nacht naar dinsdag kan vooral in het midden en westen een lokale onweersbui ontstaan, maar de meeste plaatsen lijken het droog te houden. Het koelt niet verder af dan een graad of 17. Dinsdag overdag valt in het westen opnieuw een regen- of onweersbui, elders blijft het overwegend droog. Bij geregeld zon is het ook dan zomers warm met maxima rond 26 graden. Vanaf woensdag draait de wind naar het zuidwesten en dan neemt de kans op buien geleidelijk verder toe. Vooral in de kustgebieden kan later in de week soms veel neerslag vallen. Door het warme zeewater worden daar de actiefste buien verwacht, soms ook met kans op hagel en onweer. Tussendoor is er ook nog ruimte voor de zon. De maxima dalen langzaam naar circa 21 graden tegen het einde van de week. De nachten blijven echter tamelijk zwoel.||https://www.volkskrant.nl/nieuws-achtergrond/het-weerbericht-voor-maandag-5-september-regionaal-tropisch~b2f883fa/
2022-09-05||De Volkskrant tv-selectie voor maandag 5 september||Arte, 20.15 uur (Drama, Werner Herzog, 1982) Acteur Klaus Kinski is bovenal verbonden aan de vijf films die hij opnam met landgenoot Werner Herzog. De twee hadden een ongekend moeilijke relatie met elkaar, die werd gecultiveerd op papier en natuurlijk ook op film, zoals dit verrukkelijk megalomane kostuumdrama. Brian Sweeney (Kinski) heeft een goddelijke roeping. Om beschaving te brengen in de Peruaanse wildernis, wil hij midden in de jungle een operahuis bouwen. Met een aan waanzin grenzende begeestering zweept hij de indiaanse bevolking op hem te helpen – onder meer door een schip over een berg te slepen. Het totaal uit de hand gelopen productieproces achter Fitzcarraldo is net zo bekend als de film zelf. NPO 2, 20.25 uur In een special over de missie bezoekt geschiedenismagazine Andere tijden in Gennep de laatste paters van de Congregatie van de Heilige Geest. In de jaren vijftig telde de congregatie honderden Nederlandse missionarissen, die werden uitgezonden naar Afrika en Brazilië. In eigen land werd het Afrika Museum gebouwd om Nederland kennis te laten maken met het destijds nog grotendeels onbekende werelddeel. De special staat ook stil bij een opmerkelijke omgekeerde ontwikkeling: Afrikaanse geestelijken die naar Nederland komen om het geloof uit te dragen. NPO 1, 21.26 uur Al vijftig jaar probeert Ankie Spitzer uit te zoeken wat er precies is gebeurd met haar man Andre, de Israëlische schermer die om het leven kwam tijdens het bloedbad van München. Al even lang vecht ze voor aandacht voor het drama tijdens de openingsceremonie van de Olympische Spelen en toegang tot alle documenten over de Palestijnse terreuractie. In het tweede deel van Ankie, de olympische weduwe krijgen de documentairemakers inzage in het volledige dossier en worden Spitzers vragen beantwoord. Hoe werden Andre en zijn teamgenoten vermoord en door wie? NPO 1, 22.15 uur Op 6 mei ging Arjan Lubach met zijn avondshow op zomerreces, terwijl er tijdens de afgelopen maanden met boerenprotesten, waterschaarste en de aanslag op Rushdie juist zo’n behoefte was aan zijn venijnige analyses. De presentator had eigenlijk meer verwacht van zijn rustperiode: ‘Dan heb je opeens tijd om na te denken over de wereld. En die was eigenlijk niet zo leuk als ik dacht.’ Nooit meer vakantie dus, en vanaf vanavond weer vier keer per week stand-up, onderwerpen uit de actualiteit en steeds een bijzondere gast in De avondshow met Arjen Lubach. NPO 2, 22.19 uur Bij het uitpluizen van een plaats delict kijken forensisch onderzoekers niet alleen naar menselijke sporen. Ook bijvoorbeeld stuifmeel, bacteriën en zaadjes kunnen in richting wijzen van de dader, eerdere locatie van een slachtoffer of een tijd van overlijden. De kennis van nu kijkt mee met Irene Kuiper van het Nederlands Forensisch Instituut, die vertelt hoe de analyse van een beetje grond het verschil kan maken tussen veroordeling of vrijspraak. Specialist Mark Benecke legt uit hoe insecten hem vertellen hoe lang een lichaam ergens heeft gelegen. Net 5, 23.00 uur (Actie, Brian Helgeland, 2001) Vroege film in de carrière van Heath Ledger, die door diens dood op 28-jarige leeftijd maar kort duurde. In deze amusante en anachronistische kijk op de Middeleeuwen van regisseur Brian Helgeland (die vooral naam maakte als scenarioschrijver van onder meer Clint Eastwoods Mystic River) klimt hij op van knecht tot ridder. Het anachronistische schuilt niet alleen in het eigentijdse taalgebruik, maar vooral in de gebruikte muziek, van onder anderen AC/DC, Queen, David Bowie en Eric Clapton. BBC 2, 00.15 uur (Western, Jacques Audiard, 2018) In iedere andere western zouden de lompe en gewelddadige broers Charlie en Eli Sisters (Joaquin Phoenix en John C. Reilly) doorgaan voor de slechteriken, maar The Sisters Brothers verlangt dat het publiek meeleeft met twee getikte huurmoordenaars. Dat werkt opvallend goed. En deze zwart komische, grillige western zet wel meer zaken met succes op zijn kop. De volledige cast speelt voortreffelijk (wijlen Rutger Hauer in een van zijn laatste films, als mysterieuze opdrachtgever van de broers) en de band tussen de twee broers is overtuigend.||https://www.volkskrant.nl/cultuur-media/de-volkskrant-tv-selectie-voor-maandag-5-september~b273524f/
2022-09-05||De tuin is een dodenakker geworden||Vandaag heeft de Edele Heer twee heilige missen in de burcht bijgewoond. De soldaten klagen en protesteren: ‘We hebben niets te eten en te drinken, we hebben ons geld verspeeld.’ Een musketier verloor 150 gulden in het spelen en won er de volgende dag 100. Je hoort de vreselijkste vloeken en verwensingen, zoals Hunderttausend Stern Sakrament. 6 september We hebben zes kinderen gedoopt. Geen wonder: alleen al in dit regiment bevinden zich zeventig vrouwen of gemalinnen. 7 september We trokken eindelijk verder en ­iedereen was opgelucht want na ­zeven dagen in het uitgehongerde land waren de soldaten ernstig verzwakt. Pal onder ons venster lagen drie nog niet begraven ­lijken en de tuin was in een ­dodenakker veranderd. We kwamen aan in Oberndorf, dat door de bewoners verlaten was. We sliepen in een stinkende hut, op stro waarin net een man was gestorven. De hele omgeving was bezaaid met graven, doch de soldaten waren er nauwelijks van onder de indruk. 10 september Veel boerengezinnen hebben zich in hoeken en gaten verstopt. ­Blekere gezichten heb ik zelden gezien. Overal graven en kadavers. De oorlog is het aanschijn van nood en verdriet.||https://www.volkskrant.nl/cultuur-media/de-tuin-is-een-dodenakker-geworden~bf212766/
