2022-09-22||Vijfduizend geïnterneerden proberen zich warm te houden||Gistermiddag regende het. Het kampleven begint onaangenaam te worden. Velen graven schuil­holen uit in de hellingen. Wie handig is, bouwt een hutje uit kisthout, met deksels van conservenblikken als dak. Sommigen liggen zonder afdak onder de bomen. In koude nachten houden ze zich warm door in beweging te blijven en zwerven over de kriskras aan­gelegde paden in het kamp. De vijfduizend geïnterneerden gebruiken elke dag dertigduizend conservenblikken. De lege blikken worden over de rotsen in een afgrond gegooid en eindigen er in een plas. Al snel verrijst een berg van goudglanzende blikjes uit het troebele water. Sinds gisteren is het verboden ­bomen en struiken om te hakken, want de vijfduizend mannen hebben binnen een week het complete bos vernietigd. Overal zie je nu sprokkelaars naar dorre takken zoeken. Avond. Ontzetting in het kamp. Sinds een uur lopen niet meer de smetteloos geklede, vriendelijke Amerikanen de ronde langs het prikkeldraad, maar ongeüniformeerde Franse nationalisten, met een blauw-wit-rode band om de arm. Een Oberfeldwebel hoor ik zeggen: ‘Dit is onacceptabel, tegen de afspraak.’ De verslagen Duitsers doen een beroep op het recht!||https://www.volkskrant.nl/cultuur-media/vijfduizend-geinterneerden-proberen-zich-warm-te-houden~bea22cf7/
2022-09-22||Dominant Oranje in veredeld wandeltempo langs Polen||Het eerste Nederlandse doelpunt, de 0-1 na veertien minuten, was symptomatisch voor de overmacht van Oranje, in de voorlaatste test voor het WK in Qatar; 21 spelers raakten de bal, zonder Poolse tussenkomst, in een van flank naar flank meanderende combinatie, met een geweldige kaats van Memphis Depay, precies hard genoeg om Denzel Dumfries, de aanvallende back op rechts, op weg te sturen naar iets moois. Cody Gakpo rondde diens voorzet beheerst af. Zondag valt de beslissing in de groep van de hoogste categorie van de Nations League, als Oranje in de Johan Cruijff Arena België ontvangt, dat van Wales won. Nederland heeft drie punten meer en heeft een voordelige buffer, mochten de Belgen zondag winnen. Dan telt het onderling resultaat en Nederland won in Brussel met 4-1. Mocht Oranje als eerste eindigen, dan is de finaleronde met de vier groepswinnaars volgend jaar in Nederland, met de nieuwe bondscoach Ronald Koeman. De eerste treffer was het absolute hoogtepunt van het duel, waarin Oranje na rust even terugviel. Zorgwekkend zijn vooralsnog de blessures. Koopmeiners viel al na zijn eerste duel uit, na een botsing. De Jong bleef na rust in de kleedkamer, nadat hij even met zijn been trok. En kort na rust voelde topschutter Memphis Depay aan de hamstring. Vincent Janssen, topscorer van België bij FC Antwerp, verving hem naar behoren. Polen-Nederland was niet alleen daarom een wat vreemde wedstrijd. Het was een duel met betrekkelijk weinig tempo en vrij weinig momenten voor de goals, vooral in de eerste helft, toen de debuterende doelman Remko Pasveer één duikje moest maken op een schotje van Zurawski. De Polen, net als Nederland op minder dan twee maanden van het WK, lieten vrijwel alles toe, en dus speelde Nederland de bal eindeloos rond, gebruikmakend van de vleugels, van de technische suprematie, van het aangeleerde positiespel en de dominantie uit het leerboek van bondscoach Louis van Gaal, die van zijn laatste baan als trainer een kunstwerk wil maken, opdat hij definitief als Hollandse meester in de geschiedenisboeken verschijnt. Steven Berghuis, Cody Gakpo, als ze de ruimte krijgen om te voetballen, als ze vrij zijn, kunnen ze vrijwel alles, dan leggen ze ballen neer waar ze willen, dan is het genieten geblazen. Van Gaal had gezegd dat hij een goede opvoering wilde zien van zijn WK-systeem, dat hij 1-3-4-3 wenst te noemen. Daarbij zijn de voorste drie eigenlijk een 1 en een 2, voor een offensief ingestelde speler achter twee echte aanvallers. Gakpo, bij PSV meestal vanaf links, achter Steven Bergwijn en Depay. Pasveer debuteerde als verreweg oudste international in de geschiedenis, als 38-jarige, en Koopmeiners was met De Jong de controlekamer op het middenveld. Alleen, en dat was sneu, viel Koopmeiners al na zijn eerste duel uit toen hij ongelukkig werd geraakt na een luchtduel door Linetty. Suf, op een brancard, verdween hij achter de coulissen, waarna Berghuis hem uitstekend verving. Marten de Roon, soberder in zijn optreden, verving Frenkie de Jong. De Polen waren pas na 50 minuten voor het eerst gevaarlijk, toen invaller Milik van dichtbij overschoot, na een doorbraak over rechts van Frankowski. De drie achterin bij Oranje gaven vrijwel geen krimp: Jurriën Timber, de Ajacied die reuzenstappen zet op de lijn van zijn loopbaan; aanvoerder Virgil van Dijk en Nathan Aké, meestal reserve bij Manchester City, maar Van Gaal wil een linksbenige bij het drietal. De ‘wingbacks’ Denzel Dumfries en Daley Blind kregen vrijwel alle gelegenheid om zich aanvallend uit te leven tegen de apathische Polen. Nog voordat het Poolse offensief na rust echt was begonnen, was het alweer voorbij, door de 0-2 van Oranje. Opnieuw een fraaie treffer, gevolg van het drukzetten van Oranje. Aké veroverde de bal, speelde kort naar De Roon. Daarop combineerde Bergwijn met Vincent Janssen, van wie velen zich afvroegen waarom Van Gaal hem in juni opriep. Net als tegen Wales in juni leverde hij een behoorlijk aandeel. Bergwijn scoorde na zijn perfecte pass in de combinatie. De bank veerde op. Van Gaal, gezeten tussen zijn assistenten: Danny Blind en Edgar Davids, in zijn prachtige bruine jas. In de slotfase, toen de wedstrijd beslist was, liet Van Gaal nog een tweede debutant opdraven: middenvelder Kenneth Taylor van Ajax. Het bleef 0-2. Geen tegentreffer, ook dat was een wens van Van Gaal.||https://www.volkskrant.nl/sport/dominant-oranje-in-veredeld-wandeltempo-langs-polen~b7d3bfc4/
2022-09-22||De Triomf van Job kan straks weer schitteren in de Notre-Dame||De heropening van de Notre-Dame zelf staat gepland voor 2024, gelijktijdig met de Olympische Zomerspelen die dan in Parijs plaatsvinden. Maar in het atelier in Essone, nabij de Franse hoofdstad, worden nu al successen geboekt. Zo is het altaarstuk Trionfo di San Giobbe (Triomf van St. Job) van de Italiaanse schilder Guido Reni (1575-1642) helemaal opgeknapt. Van de schade die tijdens de brand van de Notre-Dame in april 2019 is ontstaan, is niks meer te zien. Reni maakte het schilderij (415 x 265 centimeter) oorspronkelijk voor de kerk van S. Maria dei Mendicanti in Bologna. Via omwegen kwam het in Parijs terecht. In het atelier in Essone zijn inmiddels al meer dan twintig grootformaat schilderijen uit de 17de en 18de eeuw die in de Notre-Dame hingen, gerestaureerd. De werkzaamheden worden onder meer bekostigd uit de 840 miljoen euro die 340 duizend donateurs uit 150 landen voor de restauratie en renovatie van de kathedraal bijeen hebben gebracht.||https://www.volkskrant.nl/foto/de-triomf-van-job-kan-straks-weer-schitteren-in-de-notre-dame~bd8061bc/
2022-09-22||Dodental bij Iraanse protesten tegen zedenpolitie loopt op, zeker 31 mensen omgekomen||De protesten in ten minste vijftien Iraanse steden hebben dit keer geen economische oorzaak, maar een feministische. Vorige week vrijdag overleed de 22-jarige Mahsa Amini in het politiebureau in de Iraanse hoofdstad Teheran. Drie dagen daarvoor was zij door de zedenpolitie hardhandig gearresteerd, omdat ze haar hijab niet correct zou hebben gedragen – een schending van de shariaregels. Afgelopen weekeinde braken de eerste protesten uit. Sinds woensdagavond hebben de Iraanse autoriteiten de toegang tot Instagram en WhatsApp geblokkeerd. Demonstranten gebruikten die sociale netwerken om af te spreken. De Iraanse staatstelevisie meldde donderdag dat bij de protesten in totaal zeventien mensen waren omgekomen, zowel burgers als politieagenten. Mahsa’s vader, Amjad Amini, vertelde donderdag in een interview aan de BBC dat hij het autopsierapport van zijn dochter niet heeft mogen inzien. Na haar overlijden zou het medisch personeel hem hebben belet om het lichaam van zijn dochter te zien. ‘Ze lieten me niet binnen’, aldus de vader. De Iraanse politie houdt ondertussen vol dat Mahsa door een hartaanval om het leven kwam, maar volgens haar vader is ze ook op het politiebureau nog geslagen. Dat zou Mahsa’s 17-jarige broer, die bij haar was toen ze werd gearresteerd, van ooggetuigen hebben vernomen. ‘Mijn zoon smeekte hen om haar niet mee te nemen’, omschrijft vader Amjad de arrestatie, ‘maar hij werd ook geslagen.’ Vanwege de gewelddadige reactie van het Iraanse regime op de protesten, scherpten de Verenigde Staten donderdag de sancties tegen Iran verder aan. Zeven hooggeplaatste Iraniërs, onder wie de bazen van de zedenpolitie, de grondtroepen van het leger en de Basij-militanten, kunnen niet langer over hun eventuele bezittingen in de VS beschikken. De Amerikaanse minister Janet Yellen van Financiën noemde de dood van Mahsa ‘de zoveelste daad van wreedheid door de veiligheidstroepen van het Iraanse regime tegen zijn eigen volk’. Raisi, die vanwege de Algemene Vergadering van de Verenigde Naties in de VS was, zegde donderdag op het laatste moment een interview met de Amerikaanse televisiezender CNN af omdat presentator Christiane Amanpour weigerde een hoofddoek te dragen. Op Twitter vertelde Amanpour dat ze het geen probleem had gevonden om haar hoofd te bedekken als het interview had plaatsgevonden in Iran, dat ook haar geboorteland is, maar dat in de VS andere normen gelden. ‘We zijn in New York, waar geen wet of traditie is met betrekking tot hoofddoeken’, aldus Amanpour. ‘Ik heb erop gewezen dat geen enkele vorige Iraanse president dit heeft geëist toen ik hen buiten Iran interviewde.’||https://www.volkskrant.nl/nieuws-achtergrond/dodental-bij-iraanse-protesten-tegen-zedenpolitie-loopt-op-zeker-31-mensen-omgekomen~b2f6af65/
2022-09-22||Nederlandse onderzoeker orang-oetans niet meer welkom in Indonesië||Orang-oetan deskundige Erik Meijaard, die al dertig jaar onderzoek doet naar de bedreigde mensaap in Indonesië, is niet langer welkom in de natuurparken van dat land. Hij heeft het gewaagd de Indonesische minister van Bosbouw en Milieu publiekelijk te wijzen op enkele wetenschappelijke artikelen over het dalende aantal orang-oetans in Indonesië. De minister prees maandag op de Internationale Dag van de Orang Oetan het natuurbeleid van haar president en meldde dat het iconische dier niet met uitsterven wordt bedreigd. In tegendeel: volgens haar blijven de populaties groeien. Dat klopt niet, schrijft Meijaard in een opiniestuk  in de Indonesische krant The Jakarta Post. Samen met vier buitenlandse collega’s van gerenommeerde ngo’s of onderzoeksinstituten somt hij recente wetenschappelijke studies op die aantonen dat het aantal orang-oetans al decennia daalt en dat nergens sprake is van populatiegroei. De vijf onderzoekers wijzen ook op eigen cijfers van het ministerie van bosbouw en milieu waaruit blijkt dat het aantal mensapen jaarlijks afneemt. In hetzelfde stuk prijzen ze ook het huidige beleid van de Indonesische regering om ontbossing tegen te gaan en samenwerking te zoeken met bosbouwbedrijven en palmolieplantages bij natuurbeheer. Desondanks ontvingen parkbeheerders in heel Indonesië een brief van minister Siti Nurbaya met daarin de namen van de vijf kritische buitenlanders. Die hebben Indonesië in diskrediet gebracht, waarschuwt zij, en zijn daarom niet langer welkom. Toekomstige verzoeken tot samenwerking dienen afgewezen te worden. Daarnaast wil Nurbaya weten welke buitenlandse onderzoekers sinds 2017 hebben gewerkt in een van de nationale parken. Die hebben supervisie nodig, stelt zij, om ‘de objectiviteit van hun resultaten te bewaren’. ‘Er wordt een soort alternatieve realiteit gecreëerd’, zegt Meijaard per telefoon. Hij besloot in 2017 vanuit buurland Brunei te gaan werken. ‘Dit speelt al een tijdje. Je mag in Indonesië niet meer zeggen dat de orang-oetan met uitsterven wordt bedreigd.’ Daarom durfde volgens hem geen enkele Indonesische collega het opiniestuk mede te ondertekenen. ‘Als je maar lang genoeg beweert dat alles goed gaat, dan gelooft het publiek dat ook.’ De 55-jarige bioloog doet sinds 1992 onderzoek naar de drie orang-oetansoorten van Indonesië en Maleisië; zijn resultaten speelden een rol bij de plaatsing van deze mensaap op de IUCN rode lijst van bedreigde diersoorten. Door ontbossing en niet-duurzame jacht neemt het aantal orang-oetans volgens hem met duizenden dieren per jaar af. Daarnaast neemt hun leefdichtheid per vierkante kilometer bos af. Meijaard schat dat nog 50- tot 80 duizend orang-oetans in Indonesië leven, ongeveer de helft van hun aantal 15 jaar geleden. ‘Ik maak me zorgen hoe dit afloopt. Zelf verricht ik geen onderzoek meer in Indonesische natuurparken, maar ik werk veel samen met Indonesische wetenschappers, ngo’s en bedrijven. Die trekken zich steeds vaker terug, uit angst voor repercussies. Als dat zo doorgaat ben ik uitgespeeld.’ Deze week ontving Meijaard naar eigen zeggen ook veel steunbetuigingen van Indonesiërs via sociale media. Zijn adviesbedrijfje Borneo Futures helpt plantages en bosbouwbedrijven wildcorridors te creëren, inclusief monitoring van dieren door de werknemers zelf. ‘Dat zo’n keurig opiniestuk deze storm heeft veroorzaakt, dat verbaast me wel. Ik schreef wel kritischer stukken en er komen nog kritische wetenschappelijke artikelen aan.’||https://www.volkskrant.nl/nieuws-achtergrond/nederlandse-onderzoeker-orang-oetans-niet-meer-welkom-in-indonesie~bfb01a88/
2022-09-22||Loon van werknemers in de metaalindustrie omhoog na ‘historisch snel’ cao-akkoord||‘Afgelopen jaren waren hiervoor langdurige stakingen nodig’, stelt Albert Kuiper van vakbond FNV Metaal, ‘maar we leven dan ook in historisch moeilijke tijden’. Per 1 december gaan alle werknemers in de sector van het grootmetaal er met 5,5 procent op vooruit. Medewerkers met een modaal inkomen ontvangen 7,5 procent meer loon. Na een jaar stijgt hun salaris nog eens met 3,5 procent, waardoor ze op een loonsverhoging van 11 procent uitkomen. De verhoging is onderdeel van de nieuwe cao voor de metaalbranche. Die loopt van 1 december tot en met 31 mei 2024. Leden van de vakbond moeten nog wel instemmen met het akkoord. In de sector werken zo’n 150.000 mensen. Zij zijn onder meer aan de slag bij vliegtuigonderdelenfabrikant Fokker, chipbedrijf ASML en elektronicaproducent Siemens. Werkgevers gaan iedere maand 60 euro extra pensioenpremie voor hun rekening nemen. Daarmee gaan medewerkers met een modaal inkomen er nog eens 2 procent meer op vooruit. Dat percentage ligt hoger voor werknemers die minder verdienen. Onder andere bij staalfabrikant Tata Steel en vrachtwagenproducent Scania werd tijdens de vorige cao-onderhandelingen maandenlang gestaakt. Ook eerdere cao’s kwamen moeizaam tot stand. ASML weet dat eerder aan het feit dat de sector bestaat uit verschillende bedrijven, van kleine scheepsbouwers tot leveranciers van keukens. Bedrijven die er financieel slecht voor staan, kunnen uitstel vragen om de loonsverhoging aan hun werknemers toe te kennen. Een meerderheid van de vakbondsleden bij dat bedrijf moet hier mee instemmen. ‘In deze tijd waarin heel veel mensen de eindjes nauwelijks aan elkaar kunnen knopen, willen wij dat de loonstijging zo snel mogelijk bij de mensen komt’, stelt FNV-bestuurder Kuiper. Hij vond het daarom zaak rap een overeenkomst te sluiten. ‘Met dit akkoord wordt het dagelijks leven voor alle werknemers in de sectors beter betaalbaar.’ Ook Theo Henrar, voorzitter van FME, de belangenbehartiger van werkgevers in de staal- en elektro-industrie, is opgetogen. ‘Onze sector staat voor enorme uitdagingen, zoals hoge inflatie en tekorten op de arbeidsmarkt. Dankzij de verbeterde arbeidsverhoudingen kunnen we nu duidelijkheid en perspectief bieden.’||https://www.volkskrant.nl/nieuws-achtergrond/loon-van-werknemers-in-de-metaalindustrie-omhoog-na-historisch-snel-cao-akkoord~b3e7c8e6/
2022-09-22||Oppositie betwijfelt of iedereen wel geholpen is met energieplafond, maar Rutte belooft opheldering ||Uiterlijk in oktober wordt meer bekend over het prijsplafond voor de energietarieven van huishoudens, is achter de schermen bij het ministerie van Financiën te horen. ‘Over een dag of tien’, gokte premier Rutte op Prinsjesdag in een persgesprek. Donderdag tijdens de Algemene Politieke Beschouwingen gaf de minister-president nog geen exacte datum; wel beloofde hij ‘de komende tijd’ met een uitgewerkt plan te komen. Ondertussen zwelt de roep om opheldering aan. Van links tot rechts uiten de oppositiepartijen donderdag hun ‘grote zorgen’ of het voorgestelde energieplafond voldoende huishoudens uit de brand zal helpen. Zo zijn er mensen die in extreem tochtige huizen wonen, waardoor hun energieverbruik veel hoger is dan het gemiddelde verbruik waarvoor het kabinet financiële steun wil geven. Ook de bijna één miljoen huishoudens met een warmtepomp zijn de klos, omdat zij bovengemiddeld veel elektriciteit gebruiken. Volgens het reddingsplan moeten zij de volle mep betalen zodra ze boven het landelijk verbruiksgemiddelde uitkomen, iets wat vrijwel zeker zal gebeuren. Zorgen zijn er ook over ondernemers met een energie-intensief bedrijf, zoals bakkers en tuinders. Voor hen komt er pas in november duidelijkheid. Veel ruis is ontstaan doordat het kabinet de maximumprijzen voor gas en elektra nog niet heeft vastgesteld (gedacht wordt aan 1,20 tot 1,50 euro per kuub gas en 70 cent per kWh elektra) en ook het maximale verbruik waarvoor de coulanceregeling geldt is nog niet in beton gegoten (gedacht wordt aan 1.200 kuub gas en 2.400 kWh elektra per jaar). Ondertussen ‘ontploffen’ de mailboxen van de leiders van PVV, SP, GroenLinks, PvdA en Bij1 door alle wanhopige berichten van Nederlanders die hun energierekening nu al niet meer kunnen betalen. Maandelijkse voorschotbedragen van 900 euro voor consumenten en tienduizenden euro’s voor mkb’ers zijn niet ongewoon. Attje Kuiken (PvdA) waarschuwt: ‘De tarieven gaan nú omhoog. De boodschappen zijn nú duur. Dus mensen hebben nú duidelijkheid nodig van het kabinet.’ Geert Wilders (PVV) noemt de voorgestelde energiesteun ‘een lachertje’. Hij wil dat het kabinet ‘ruimhartiger’ is voor mensen die hulp nodig hebben, ook als ze een modaal inkomen hebben. Premier Rutte wringt zich tijdens de Algemene Beschouwingen in alle bochten om de maatregelen van het kabinet tegen de hoge energienota te verdedigen. Hij zegt de zorgen en de roep om meer hulp te begrijpen, maar waarschuwt ook dat de de steun ‘op de lange termijn wel houdbaar moet zijn voor de overheidsfinanciën: dit is al een enorme extra uitgave die we doen’. Met de huidige regeling, die mogelijk rond de 15 miljard euro kost, worden volgens de premier 50 tot 60 procent van alle Nederlandse huishoudens geholpen. GroenLinksleider Jesse Klaver vindt desondanks dat Rutte meer moet doen om het volk gerust te stellen. ‘Tijdens de coronacrisis zei dit kabinet: whatever it takes, wij laten bedrijven niet failliet gaan. Ik verwacht van de minister-president eigenlijk nu eenzelfde uitspraak: whatever it takes om ervoor te zorgen dat gezinnen deze winter doorkomen’, aldus Klaver. Maar dat wil Rutte niet beloven. ‘Ik zeg niet dat we mensen in de steek laten’, aldus de premier. Tegelijkertijd zullen er altijd ‘schrijnende gevallen zijn’. Het kabinet kan alleen garanderen dat het alles zal doen ‘om te voorkomen dat mensen worden afgesloten’ als ze hun rekening niet kunnen betalen.||https://www.volkskrant.nl/nieuws-achtergrond/oppositie-betwijfelt-of-iedereen-wel-geholpen-is-met-energieplafond-maar-rutte-belooft-opheldering~b461cbb8/
2022-09-22||Republikeinse oplossing voor migranten: Biden mag ze hebben||Met een zacht sponsje brengt tv-verslaggever Gary een nieuwe laag foundation aan onder zijn ogen. ‘Het kan nu elk moment gebeuren’, zegt hij. De rij achter hem groeit: meer presentatoren, ongeduldig, make-up-doosjes in de hand. Uren speuren ze al het luchtruim af, naar een vliegtuig dat maar niet wil komen. Het minuscule Coastal Airport, in de Amerikaanse staat Delaware, is vandaag overspoeld. Pers, ambtenaren, politie, hulpverleners — een circus, precies zoals Florida’s gouverneur Ron DeSantis, 1.500 kilometer verderop, het heeft beoogd. Republikeinse staten als Florida hebben een omstreden tactiek ontdekt om de voor hen cruciale kwestie van immigratie op de spits te drijven. Ze lokken migranten vliegtuigen of bussen in, vaak onder valse voorwendselen, om ze pardoes af te leveren in Democratische bastions. Afgelopen week kwam dat tot een kookpunt. Greg Abbott, gouverneur van Texas, begon ermee. Bussenvol migranten zond hij richting Washington D.C., New York en Chicago, soms naar huizen van politici, onder wie vice-president Kamala Harris. Onaangekondigd: de chaos moet illustreren waar zuidelijke staten dagelijks mee kampen. In augustus staken ruim 2 miljoen migranten de grens met Mexico over, het hoogste aantal ooit. De grensstaten menen een last te dragen die Democraten weigeren te erkennen. Ze eisen strenger grensbeleid en een hervatting van de bouw van een muur. Gouverneur Ron DeSantis gaat verder. Hij trok vorige week 1,5 miljoen miljoen dollar uit Florida’s staatskas, charterde twee vliegtuigen en liet 48 Venezolaanse asielzoekers uitzetten op Martha’s Vineyard: een piepklein eiland voor de kust van Massachusetts, geliefd als elitair resort. Migranten noch inwoners wisten wat ze overkwam. Na een dag geïmproviseerde opvang werden ze overgebracht naar een militaire basis op het vasteland. Maandag blijkt een van die vliegtuigen opnieuw door Florida geboekt. Bestemming: een vliegveldje vlak bij het zomerhuis van president Joe Biden in de staat Delaware. Het Delaware Coastal Airport is weinig meer dan een parkeerplaats voor privéjets. Geen verkeerstoren. ‘Het is altijd afwachten wie er landt’, zegt de verkeersleider, een onderuitgezakte man met grijze ringbaard. ‘Ik kijk naar dezelfde site als jullie.’ Op hun telefoons volgt de pers nauwgezet vlucht UJC11, een icoontje op een kaart die steeds vastloopt – bezoekers door het hele land worden de website te veel. Precies deze aandacht is het doel. Republikeinen hopen het landelijke debat naar hun hand te zetten, in de aanloop naar de tussentijdse verkiezingen in november. Amerikanen over migratie laten praten in plaats van, pakweg, abortus of de juridische penarie van Donald Trump – kwetsbare onderwerpen voor de partij. UJC11 naar Delaware houdt de VS dinsdag inderdaad bezig. Zelfs het Witte Huis reageert. ‘Ze gebruiken [Venezolanen] die het communisme hebben ontvlucht’, zegt de woordvoerder. ‘Een gemene, voorgekookte politieke stunt.’ Biden zelf reageert laconiek. ‘Laat hem maar op bezoek komen’, zegt hij over DeSantis. ‘We hebben een prachtige kustlijn.’ Omdat het nieuws vroeg uitlekte heeft Delaware, in tegenstelling tot Martha’s Vineyard, de kans gekregen om in actie te komen. Diane Batchik (59) porde vriendinnen Deb en Diane op voor een spandoek: ‘Bienvenidos a Delaware.’ Welkom in Delaware. ‘Wij zijn er klaar voor’, zegt Batchik. ‘DeSantis koos de verkeerde staat.’ Delaware’s gouverneur kondigde een opvangplan af. Er is een website voor donaties. Hulporganisaties staan klaar met voedsel, luiers, kleding. Er is medische hulp, en zelfs religieuze. Pastoor Rene Knight (57) is verschenen met zijn witte boord. ‘Deze mensen zijn al ontheemd en dan komen ze aan...’ – hij gebaart om zich heen, naar de verzamelde pers – ‘...hierin. Ze kunnen alle spirituele steun gebruiken.’ De zon zakt intussen achter de terminal. Als in een dans schuiven de cameramannen op voor het beste licht. ‘Waar blijft dat ding?’ vraagt een verslaggeefster met frustratie in haar stem. ‘Komt het nog wel?’ De migrantenvluchten leiden tot grote verontwaardiging. ‘Het is zo oneerlijk’, zegt Rossana Arteaga-Lopenza, die klaarstaat als vertaler. In Venezuela vindt een moderne exodus plaats: één op de vijf inwoners is het land ontvlucht. ‘Deze mensen ontvluchten een oorlogsgebied en worden als pionnen verplaatst.’ De Venezolanen van Martha’s Vineyard zeggen dat ze zijn gerekruteerd bij een McDonald’s met belofte op werk, cash en gratis vervoer naar metropool Boston. Zij spanden dinsdag een civiele zaak aan tegen gouverneur DeSantis, die ze beschuldigen van misleiding. Een lokale sheriff opende een onderzoek naar een mogelijk misdrijf. Toch heeft zelfs Arteaga-Lopenza begrip voor het Republikeinse standpunt. ‘De last van migratie is in Amerika onevenredig verdeeld. Het punt dat ze maken is belangrijk, maar deze tactiek is verschrikkelijk.’ DeSantis lijkt dinsdag een spel te spelen met Delaware. Gevraagd naar de door Florida betaalde vlucht, weigert hij doel noch bestemming te bevestigen. In Delaware begint een afvalrace. Terwijl de schemering inzet, verlaten eerst de burgers het vliegveld, dan de hulpdiensten en ten slotte de meeste journalisten. Vlucht UJC11 blijkt plots van bestemming gewijzigd. Over de hoofden koerst het vliegtuig door naar New Jersey. Daar blijkt slechts personeel aan boord. De speculatie brandt los. Omdat het vluchtplan uitlekte, zou DeSantis de boel hebben afgeblazen: migranten laten landen tussen welkomstborden en hulp schiet zijn doel voorbij. Volgens bronnen van NBC News was juist dit de stunt: bewijzen dat hij al paniek kan creëren met fictieve migranten in een vliegtuig dat nooit komt. Wanneer de lichten op de startbaan aanspringen, is een handjevol journalisten over. De laatste landing, om 22.00 uur, blijkt de privéjet van een rijk gezin. Toch gaan de verslaggevers live, om hun kijkers te vertellen wat er die dag níét is gebeurd. DeSantis heeft zijn doel bereikt.||https://www.volkskrant.nl/nieuws-achtergrond/republikeinse-oplossing-voor-migranten-biden-mag-ze-hebben~b3cf910b/
2022-09-22||Universiteit van Cambridge profiteerde van slavernij, kondigt studiebeurzen voor zwarte studenten aan||De universiteit liet in navolging van andere prestigieuze Britse instellingen, zoals de Bank of England en de Church of England, een onderzoek instellen naar de vraag of zij – net als vrijwel alle sectoren van de Britse maatschappij – financieel baat heeft gehad bij de slavernij. Het door historici uit eigen huis geschreven onderzoeksrapport wijst uit dat de Universiteit van Cambridge van de 17de tot de 19de eeuw nooit tot slaaf gemaakten of door slavenarbeid gedreven plantages in eigendom had. Wel verkreeg de instelling indirect ‘significante financiële voordelen’ uit de slavernij, rapporteert persbureau Reuters. Zo ontving de universiteit grote schenkingen van weldoeners die rijk waren geworden door slavenhandel en slavernij, incasseerde zij dividend uit beleggingen in bedrijven die actief waren in de slavernij, zoals de Oost-Indische Compagnie en de Royal Africa Company, en kreeg zij geld van slavenhouders die hun zonen in Cambridge lieten studeren. Het rapport Legacies of Enslavement brengt ook de ambivalente manier in kaart waarop de universiteit lang met haar slavernijverleden is omgegaan. De universiteit benadrukte graag dat bekende abolitionisten als William Wilberforce in Cambridge hadden gestudeerd, maar verzweeg dat andere alumni de slavernij verdedigden of, zoals premier William Pitt the Younger eind 18de eeuw, actief bevorderden. Het aan de universiteit gelieerde Fitzwilliam Museum, dat werd opgericht door een bestuurder van de eveneens besmette South Sea Company, richt in 2023 een tentoonstelling in over ‘slavernij en macht’. Het Museum of Archaeology and Anthropology van de universiteit wil zijn collectie Benin-bronzen teruggeven, cultureel erfgoed dat eind 19de eeuw door het Britse leger uit hedendaags Nigeria werd geroofd. In 2019 gaf een van de colleges van Cambridge, Jesus College, al een bronzen haan terug die ook tot de Benin-schat behoorde. De Universiteit van Cambridge zet een onderzoekscentrum op dat gewijd is aan de erfenis van de slavernij. Ook wil ze studiebeurzen instellen voor zwarte studenten uit binnen- en buitenland, en intensiever samenwerken met universiteiten in Afrika en het Caribisch gebied. ‘We zijn niet in staat om historisch onrecht ongedaan te maken, maar kunnen beginnen met het onder ogen te zien’, aldus vicekanselier Stephen Toope.||https://www.volkskrant.nl/nieuws-achtergrond/universiteit-van-cambridge-profiteerde-van-slavernij-kondigt-studiebeurzen-voor-zwarte-studenten-aan~b428facf/
2022-09-22||Iraniërs uiten hun onvrede met de heersende klasse. Ze verdienen een omwenteling||Het was een fel pleidooi tegen militarisme, onderdrukking en de Verenigde Staten dat de Iraanse president Ebrahim Raisi deze week hield voor de Algemene Vergadering van de Verenigde Naties in New York. Raisi noemde zichzelf voorvechter van ‘het gevecht tegen onrechtvaardigheid’ en van ‘de rechten van de Iraniërs’. In werkelijkheid zijn Raisi’s eigen handen letterlijk in bloed gedrenkt, en dat vele malen, met talloze executies van Iraanse tegenstanders van het regime evenals genadeloze martelingen. Een van zijn slachtoffers, de oud-columnist van deze krant Keyvan Shahbazi, schreef er het indringende boek De Amerikaan van Karadj over. Iraniërs vrezen nu dat met Raisi’s terugkeer uit New York de onderdrukking van de protesten die (alweer) in het land zijn uitgebroken, nog gewelddadiger zal worden. Deze protesten zijn nu een week bezig en volgens sommige schattingen van ngo’s zijn er al meer dan dertig doden gevallen. Aanleiding is ditmaal de dood van de 22-jarige Mahsa Amini, die haar hoofddoek niet helemaal goed om zou hebben gehad en vervolgens in politiedetentie overleed. Volgens haar familie gebeurde dit nadat ze in coma geslagen was door de politie – een verhaal dat veel Iraniërs herkennen, vanwege het hardhandige optreden van de autoriteiten tegen elke vorm van afwijkend gedrag. De diepe, wanhopige onvrede van het Iraanse volk met zijn heersende klasse, die terwijl gewone mensen diep in armoede worden gestort hun kinderen laat studeren aan dure universiteiten in Europa en Amerika, komt geregeld tot uitbarsting. In ieders herinnering liggen nog de protesten van 2009, maar recenter was het raak in 2017 en 2019. In dat laatste jaar werden grootschalige protesten met buitengewoon bruut geweld de kop ingedrukt, naar verluidt nadat de hoogste geestelijke van het land zijn ordetroepen opdracht had gegeven om betogers met een kogel in het hoofd uit te schakelen. Vijftienhonderd Iraniërs lieten het leven. Niemand weet hoe het ditmaal zal aflopen. Zeker is alleen dat dit regime zichzelf in stand houdt met geweld en niet met populariteit, zoals een expert, Karim Sadjadpour, het samenvat. Veel Iraniërs begrijpen dat de positie van het bewind onhoudbaar is geworden, zegt hij, maar ze beseffen dat de machthebbers bereid zijn tot massamoord om aan de macht te blijven. Het roept de vraag op of het verstandig is op dit moment met dit bewind een door de vorige Amerikaanse president Trump opgegeven nucleair akkoord opnieuw op te tuigen, zoals de VS, Rusland, China en Europese landen al enige tijd pogen, tot dusver overigens zonder resultaat. Maar de klemmende vraag is nu of het ditmaal opnieuw op een bloedbad uitloopt of dat het volk er echt genoeg van heeft. Opmerkelijk is de moedige rol die vrouwen in het protest spelen. Zij willen af van de strenge kledingvoorschriften van de autoriteiten – voorop de wijze waarop de hoofddoek gedragen moet worden – en de gewelddadige afdwinging daarvan. Hun protest wordt breed gedragen en vindt steeds meer weerklank in een maatschappij die doodmoe is van de moellahs. Gevreesd moet worden voor meer geweld – maar stiekem gloort altijd de hoop op een omwenteling. Want dat is wat veel Iraniërs willen, en verdienen – geen hervorming, maar bevrijding.||https://www.volkskrant.nl/columns-opinie/iraniers-uiten-hun-onvrede-met-de-heersende-klasse-ze-verdienen-een-omwenteling~b3b0e209/
2022-09-22||Baudet: een dolende ziel, vastgelopen in het duistere labyrint van zijn eigen hersenspinsels||T. Baudet, de grote leider van Forum voor Democratie, beschuldigde woensdag minister van Financiën Kaag er impliciet van een spion te zijn en deel uit te maken van de driehoek geheime diensten, ‘marxisten’ en de ‘deep state’ die bezig is ons te transformeren in een gehoorzame ‘mensheid 2.0’ – vintage complotdenken. Uit protest vertrok het hele kabinet. Het probleem met complotdenkers is dat ze iedereen die niet meegaat in hun hersenspinsels tot deel van het complot verklaren – dit stukje hoort bij de samenzwering. Daarmee is elke kritiek geneutraliseerd en het eigen gelijk bevestigd. Dat Kaag een spion zou zijn, leidde Baudet af uit haar opleiding aan St Anthony’s College in Oxford, bijgenaamd spy college. Dat er spionnen werden geronseld aan St Anthony’s is ongetwijfeld waar. Het gerenommeerde college is gespecialiseerd in internationale studies, precies het terrein van de MI6’s van deze wereld. Overigens worden de meeste studenten aan St Anthony’s géén spion, en de bekendste geheim agenten (Blake, Blunt, Philby) kwamen van colleges in Cambridge. Hoe werkt de geest van de complotdenker? De potentiële complotdenker ziet afzonderlijke problemen, tot hij zijn Eureka-moment beleeft: alle problemen zijn met elkaar verbonden! In de wereld van T. Baudet zijn dat massa-immigratie, criminaliteit, onveiligheid, de huisvestingscrisis, de EU, de ‘klimaathysterie’, de energiecrisis, de euro, het coronabeleid, het wokisme, ‘onnatuurlijke’ menselijke relaties, de lelijkheid van de moderne architectuur, de oorlog in Oekraïne, stikstof: alle problemen zijn van harte welkom, ze worden naadloos ingepast in het complotverhaal. ‘Ik kon’, legde Baudet woensdag in de Kamer zijn Werdegang bereidwillig uit, ‘het verband tussen deze ogenschijnlijk verschillende problemen niet zien. Toen kwam ik tot het besef dat al deze verschillende waanzinnigheden in feite allemaal deel uitmaken van één enkel plan. (…) Al deze zaken maken deel uit van hetzelfde Grote Project.’ Duidelijker had T. Baudet zijn ontbolstering tot complotdenker niet kunnen uitleggen. De complotdenker zoekt naar eenvoud en overzichtelijkheid. Met het Grote Project heeft hij die te pakken. Daarmee wordt de oplossing ook een stuk gemakkelijker: alleen het Grote Project even uit de rails duwen. In de ogen van T. Baudet wordt het Grote Project geleid door een mondiale kosmopolitische elite, die uit is op de vernietiging van de individuele vrijheid, die iedereen wil controleren en manipuleren – het standaardverhaal van iedere complotdenker en trouwens ook van elke James Bondfilm. Als je een keer zover bent, als complotdenker, is de rest een kwestie van invullen. Rusland? Een land met een ‘viriele mannelijke leider waartegen de verwijfde, niet zelden seksueel deviante politici van het Westen schril afsteken’. Oekraïne? Een ‘proxy-oorlog’ van de VS en de Navo, die Rusland willen vernietigen, want dat land wil niet meedoen aan het Grote Project, waarin de schrijver Yuval Harari overigens een belangrijke rol speelt. Het hele mesjogge verhaal van Baudet, ook het gedeelte dat hij woensdag niet kon voorlezen omdat hij door Kamervoorzitter Bergkamp de Kamer uit werd gekickt, staat op de site van FvD. Het was jammer dat hij het niet kon voltooien, want duidelijker heeft een verwarde geest zichzelf zelden laten kennen. Een dolende ziel, vastgelopen in het duistere labyrint van zijn eigen hersenspinsels. Baudet was donderdag niet aanwezig bij de Algemene Beschouwingen, waar hij werd vervangen door een van zijn gesjeesde meelopers. Hij was wel in de studio bij de zwaarbelaagde omroep Ongehoord Nederland, waar hij nog eens ongehinderd mocht uitleggen hoe het zat en waar presentator Raisa Blommestijn naar hem keek alsof de nieuwe Messias was aangeschoven. Daarmee zit ze niet zo heel ver bezijden de waarheid, zag je T. Baudet denken.||https://www.volkskrant.nl/columns-opinie/baudet-een-dolende-ziel-vastgelopen-in-het-duistere-labyrint-van-zijn-eigen-hersenspinsels~b136ed8c/
2022-09-22||De Russische mobilisatie in cijfers||In Oekraïne zijn nu zo’n 200 duizend Russische soldaten aanwezig, inclusief paramilitairen en separatisten, volgens militaire analisten in The New York Times. Poetin wil met de gedeeltelijke mobilisatie 300 duizend Russen extra sturen, hoewel zij naar verwachting niet allemaal gelijktijdig ingezet kunnen worden. Britse defensie-analisten twijfelen of de inzet van 300 duizend nieuwe soldaten überhaupt haalbaar is. Zij denken dat het zeker enige maanden duurt voordat de nieuwe soldaten gevechtsklaar zijn. Met de gedeeltelijke mobilisatie stijgt het aantal actieve militairen in Rusland naar 1,2 miljoen. Voor de invasie telde het land volgens denktank IISS (Internationaal Instituut voor Strategische Studies) 900 duizend actieve militairen en 2 miljoen reservisten. Rusland stelt in theorie 25 miljoen burgers te kunnen mobiliseren. De mobilisatie leidde tot grootscheepse protesten in Rusland, waarbij volgens mensenrechtenorganisatie OVD zeker 1.321 personen in 40 steden zijn gearresteerd. Oekraïne beschikte begin dit jaar over 196.600 actieve militairen en 900 duizend reservisten. Vlak voor de Russische invasie werd besloten tot mobilisatie. Vlak daarna mochten mannen tussen de 18 en 60 het land niet meer verlaten. De omvang van de Oekraïense mobilisatie is niet bekend, militaire analisten spreken van zeker 400 duizend opgeroepen soldaten. De Russische minister Sjojgoe meldde dat tot nu toe 5.937 Russische soldaten zijn omgekomen. Volgens Oekraïne zijn dat er bijna tien keer zoveel: 55.510. Het Britse ministerie van Defensie schatte in juni het aantal gesneuvelde Russen al op 25 duizend. Oekraïne meldt dat tot eind augustus zo’n 9 duizend Oekraïense militairen zijn omgekomen. Volgens de Russen is dit een forse onderschatting, zij spreken van 61.207 omgekomen Oekraïense soldaten.||https://www.volkskrant.nl/nieuws-achtergrond/de-russische-mobilisatie-in-cijfers~b514f533/
2022-09-22||Airports and Ports van Hunter Complex is weergaloos, vol rust en sonische troost ★★★★★||Wat een rijkdom moet de Nederlandse Lars Meijer ervaren als hij zijn muziekstudio laat aangloeien: Meijer heeft een grote collectie oude en klassieke synthesizers en aan zijn nieuwe album te horen is de verzameling weer wat gegroeid. In vrijwel ieder nummer pakt een nieuw geluid de hoofdrol. De veelheid aan vaak analoge klanken maakt de muziek van Hunter Complex zo verwarmend. Ook de melodieën slepen je mee op een heerlijke luistertrip. Meijers instrumentale stukken voeren langs jazz en ambient, en als de synthesizers even stevig mogen pulseren toch ook langs de krautrock en dus de voorvaderen van Tangerine Dream. Hij lijkt soms te spelen met de perceptie van de luisteraar: dankzij akoestische, internationale gastbijdragen (trompet, gitaar, piano) scheert hij langs behaaglijke, en in vroeger tijden ook wat bespottelijke new age, maar zelfs bij een wolk van dwarsfluiten in The Windburn is Terrible, dat herinneringen oproept aan het werk van de Amerikaanse ambientmeester Harold Budd, weigert Meijer platvloers te worden. Een prachtig album vol sonische troost, rust en verwondering.||https://www.volkskrant.nl/cultuur-media/airports-and-ports-van-hunter-complex-is-weergaloos-vol-rust-en-sonische-troost~b5ed921b/
2022-09-22||‘Ik ben gewoon een simpele jongen – het is ongelooflijk, de impact van dat voetbal’||Met doelman Jasper Cillessen in de selectie van het Nederlands elftal breken er spannende tijden aan voor Romano Denneboom. Hij was de laatste van vijf NEC-spelers die speeltijd kregen in Oranje, in 2004. Cillessen kan zondag tegen België nummer zes worden. Denneboom (41) heeft een opvallende achternaam en werd altijd gezien als groot talent dat maar niet wilde ontbolsteren. Bondscoach Marco van Basten nodigde hem in 2004 uit, zoals hij tal van eredivisiespelers in die periode promoveerde tot international. Denneboom speelde zijn enige interland tegen Liechtenstein: ‘45 minuten. Ging niet goed, maar ik word er nog steeds aan herinnerd.’ Denneboom, een grote, sterke, snelle aanvaller, kende daarna nog een goed seizoen bij FC Twente onder Fred Rutten en Erik ten Hag, maar vervolgens raakte zijn carrière in het slop en stopte hij na tal van omzwervingen al op zijn 29ste. Het was altijd te druk in zijn hoofd, dat snel ging hangen. ‘Financieel had ik misschien andere keuzes moeten maken, maar ik wil altijd mensen helpen. Ik las laatst dat er iemand in Rotterdam flauwviel van de honger, en dan wil ik er meteen heen, dat zit dan de hele dag in mijn hoofd. Ik woon nu in Middelburg, daar is een asielzoekerscentrum. Als ik die mensen op straat zie lopen, breekt mijn hart.’ Hij ontbeert de financiële middelen om te helpen. Het is voor de eenmalig international al een strijd om zelf het hoofd boven water te houden. ‘Ik heb van alles gedaan, koelkasten gesjouwd, in België keukens verkocht, in zo’n Albert Heijn-bus boodschappen rondgebracht. Mensen geloofden niet dat het echt mijn werk was, ze dachten dat ik een Albert Heijn-reclame aan het opnemen was. Vervolgens had ik vaak heel leuke gesprekken. Al kreeg je bij van die kasten van huizen soms alleen het commando: ‘Chef, garage.’’ Het leverde te weinig op om rond te komen. ‘Ik heb echt moeilijke momenten gehad, het potje was op, ik had geen papieren. Mijn vrouwtje wel, die ging aan de slag in de coronateststraat, maar dat was niet genoeg. Er waren wel noodsituaties.’ Twee keer probeerde hij het als zaakwaarnemer, zoals zoveel oud-profs. ‘Maar dan sta je langs de lijn tijdens jeugdwedstrijden naast allemaal oud-collega’s, en sommige groeten je niet eens. De concurrentiestrijd is enorm. Speelt een ventje met nummer 8 goed, dan stort iedereen zich daarop – zonder gêne. Dat zit niet in me. Je mag spelers pas benaderen als ze 16 zijn, maar je moet daarvoor al met ouders aanpappen, want anders ben je te laat. En als ze dan voor je kiezen, gaan andere zaakwaarnemers alsnog berichten sturen dat ze moeten overstappen. Ruzie krijgen met een oude collega is wel het laatste wat ik wil. Het is gewoon niet mijn wereld.’ Zijn gezin bleef zijn motivatie. Zijn dochter appte een keer: ‘Papa, ik ben heel trots dat je zo je best doet.’ ‘Toen brak ik, in de Albert Heijn-wagen. Daarna heb ik van alles aangepakt. Ik kwam via de vrouw van mijn oude ploeggenoot Sander Boschker bij een bedrijf dat mental coaching voor profvoetballers aanbiedt bij clubs. Dat was op mijn lijf geschreven. Door mijn voetbalverleden kwam ik bij elke club binnen, maar uiteindelijk hoorde ik steeds: ‘Klinkt interessant, we komen erop terug.’ Dat is eigenlijk een verkapt ‘nee’.’ Weer werkloos kwam hij op bezoek bij zijn fysiotherapeut in Rotterdam een oude bekende tegen. ‘Ik had al op LinkedIn gezien dat hij goed bezig was, dus daar complimenteerde ik hem mee. Zonder bijbedoeling, ik gun iedereen alles. Hij bleek een fietskoerierbedrijf te hebben en vroeg direct of ik de nieuwe vestiging in Bergen op Zoom wilde runnen.’ Dus dat doet hij nu, geregeld springt hij zelf op de fiets met een bestelling. ‘Het is gezond, milieubewust en het contact met mensen vind ik mooi. Die interland is al 18 jaar geleden. Maar nog steeds geloven mensen niet dat ik op de fiets met hun bestelling langskom. Ik zeg dan ’s avonds tegen mijn vrouw: ‘Ik ben gewoon een simpele jongen – het is ongelooflijk, de impact van dat voetbal.’’ Bij NEC komt hij nog geregeld. ‘Als ze 1-0 achter komen te staan, hoor ik: ‘Romano, heb je je voetbalschoenen bij je?’’ Als Cillessen zondag keept, is hij niet langer de laatste NEC-speler in Oranje. ‘Dat geeft niet, hoor. Mooi juist, voor NEC. Ik vond het prachtig dat ik erbij was. Overigens hoefde bij die interland echt niet mijn hele familie te zijn, zoals Kees Jansma (toenmalig pers-chef, red.) laatst op tv riep. Ik had vier kaartjes gevraagd, net als de anderen. Daar was ik wel pissig over, want zo’n uitspraak golft dan weer een paar dagen over internet. Voor de rest overheerst de mooie herinnering. Over zes maanden word ik opa. Het is toch mooi om straks aan je kleinkind te vertellen.’||https://www.volkskrant.nl/sport/ik-ben-gewoon-een-simpele-jongen-het-is-ongelooflijk-de-impact-van-dat-voetbal~bef69ec4/
2022-09-22||Westen dringt aan op Duits leiderschap in omgang met oorlog in Oekraïne – maar het komt met horten en stoten||De Duitse minister van Buitenlandse Zaken Annalena Baerbock was de nieuwste Duitse politicus die een tandje bijzette, in een interview met de Frankfurter Allgemeine deze maand. Een beslissing over de Leopard 2 main battle tank, een door Oekraïne vurig gewenst Duits wapensysteem dat de balans op het slagveld kan doen omslaan, moet door een internationale coalitie genomen worden. Maar, voegde zij toe: wat haar betreft komt die beslissing zo snel mogelijk. ‘De druk op de kanselier neemt toe’, kopte de ARD de dag erna op zijn website. Eerder had de Duitse minister van Defensie Christine Lambrecht, overigens in navolging van SPD-voorzitter Lars Klingbeil deze zomer, al onomwonden het taboe beslecht waar Baerbock en Scholz nog omheen draaien: het was tijd dat Duitsland een militaire Führungsrolle in Europa ging spelen. Nauwelijks was ze uitgesproken, of elke Duitse opiniemaker leek woedend in de pen te klimmen. Sinds het begin van de Oekraïne-oorlog worstelt Duitsland met de hoofdrol die het daarin onvermijdelijk moet spelen, als economische grootmacht, wapenfabrikant en importeur van Russisch gas voor west-Europa. Maar de laatste weken lijkt voortschrijdend inzicht zich voorzichtig meester te maken van de beleidsmakers in Berlijn, aangejaagd door Europese druk, Russische miscalculaties, en Duitse beleidsmakers van een minder terughoudende generatie. De successen die Oekraïne op het slagveld heeft weten te behalen, deels dankzij westerse wapens, hebben verder bijgedragen aan ‘een opening in het denken van Duitse politici,’ zegt Rafael Loss van de European Council on Foreign Relations. ‘Sommige regeringsleden beginnen eerder uitgesloten zaken, zoals het leveren van tanks, opnieuw te overwegen.’ Maar het Duitse gewetensonderzoek duurt de Oekraïners te lang en levert tot nu toe vooral kritiek op. Beloofde wapens kwamen volgens Oekraïne vaak te laat, te weinig, of met onvoldoende munitie. Andrij Melnyk, de Oekraïense ambassadeur in Berlijn die zich sinds het begin van de oorlog een kwelgeest van de Duitse politiek heeft getoond, met almaar luidere en cynischer oproepen om meer te doen, tweette na Lambrechts uitspraak dat Duitsland vooral een ‘leiderschapsrol in twijfelen en uitstellen’ speelt. Melnyk wordt binnenkort afgelost door een vermoedelijk constructievere collega. Want Oekraïne lijkt te beseffen: we hebben Duitsland in beweging gekregen, nu is het zaak te versnellen. Oekraïne, en de grote schare westerse landen die Duitsland maanden tot actie manen, hebben de wind in de zeilen gekregen door Russische misrekeningen. Bij elke nieuwe escalatie van de energie-oorlog lijkt Duitsland vastbeslotener te worden. Deze maand greep de Duitse regering opnieuw rigoureus in om de Duitse olie- en gasvoorziening veilig te stellen. Vorige week stelde Berlijn de Duitse dochter van het Russische staatsoliebedrijf Rosneft onder curatele, en verwierf daarmee de controle over drie grote raffinaderijen in (gedeeltelijk) Russisch eigendom op Duitse bodem. Donderdag meldde weekblad Der Spiegel dat Berlijn op het punt staat ook de Duitse dochter van het Russische staatsgasbedrijf Gazprom te nationaliseren. Eerder deze week besloot de regering dat al te doen met de gasimporteur Uniper. Dit bedrijf staat al maanden op omvallen, doordat Rusland de kraan almaar verder dichtdraait en Uniper daardoor steeds meer gas moet inkopen op de peperdure dagmarkt. Met de overname van Uniper kwam de totale Duitse staatssteun voor de energiesector op een reusachtige 40 miljard euro te staan. Daags nadat Europese Commissie-voorzitter Ursula van der Leyen lidstaten had opgeroepen om burgers te helpen en de energiezekerheid te beschermen, is dit een sterk Duits staaltje gidslandvertoon. De discussie over Duits leiderschap lijkt bijna voorbij te gaan aan het feit dat Duitsland al een leider ís. Scholz’ voorganger Merkel werd meer dan eens door haar bewonderaars uitgeroepen tot leider van de vrije wereld. Bij de zware onderhandelingen tijdens de eurocrisis, na Duitslands ruimhartige ‘wir schaffen das’-vluchtelingenpolitiek, als tegenhanger van de ondemocratische Donald Trump. Het was het soort soft power waarbij Duitsland zich prettig voelt. Maar de Oekraïne-crisis stelt moeilijke vragen over het uitoefenen van hard power, en daar worden Duitse beleidsmakers nerveus van. Duitsland is ‘een land dat zo zwaar beschadigd is door een desastreuze ‘Führer’ dat het woord ‘leiderschap’ nooit meer op onschuldige wijze in het Duits vertaald kan worden’, schrijft de Duitse topdiplomaat Thomas Bagger in een essay uit 2019, over de Duitse worsteling met het uitoefenen van macht. Het Duitse debat over de Leopard 2-tank, dat vermoedelijk de komende weken verder oplaaien, is dan ook eigenlijk een discussie over de rol die Duitsland in Europa wil voeren, betoogt de Süddeutsche Zeitung deze week. De krant vraagt zich daarbij af wat het land aan moet met de roep om Duits leiderschap. ‘Duits militair leiderschap op het continent waar eens de Wehrmacht en de SS hun misdaden pleegden, lijkt nu niet alleen voorstelbaar, maar zelfs gewenst. Maar elke keer als Polen of de Baltische Staten vragen om meer militaire betrokkenheid van Duitsland, dringt de vraag zich op: is dat een compliment aan een historisch gerehabiliteerd en democratisch Duitsland, of is de doorslaggevende factor vooral grenzeloze woede jegens Rusland?’||https://www.volkskrant.nl/nieuws-achtergrond/westen-dringt-aan-op-duits-leiderschap-in-omgang-met-oorlog-in-oekraine-maar-het-komt-met-horten-en-stoten~b1873587/
2022-09-22||Centrale banken zetten een tandje bij in de race naar prijsstabiliteit||Van alle grote centrale banken was de Federal Reserve dit jaar de eerste om de rente te verhogen. Woensdag gebeurde dat al voor de vijfde keer, en voor de derde maal op rij ging het om een forse stijging met 75 basispunten. Daardoor is de beleidsrente beland in een bandbreedte tussen 3 en 3,25 procent, en zo boven de zogenoemde ‘neutrale rente’. Dat tarief, waarbij de Federal Reserve de economie aanjaagt noch afremt, wordt geraamd op 2,5 procent. Toch is de rente daarmee bij lange na niet hoog genoeg om de huidige hoge inflatie te vierendelen in de richting van de gewenste 2 procent. De voorzitter van de Federal Reserve, Jerome Powell, benadrukte dat de Fed zal doen wat nodig is om dat doel te bereiken. Er zullen met andere woorden nog renteverhogingen volgen. De Fed-bestuurders verwachten dat de rente eind dit jaar op 4,4 procent zal liggen. Powell zei dat er een periode van ‘veel lagere groei’ nodig is, en een afkoeling van de ‘extreem krappe’ arbeidsmarkt om de druk op steeds hogere prijzen weg te werken. Als de centrale bank met haar beleid de economie in een recessie duwt, dan is dat maar zo, maakte Powell duidelijk. ‘Ik wou dat er een pijnloze manier was om de inflatie terug in het gareel te krijgen, maar die is er niet.’ De Fed verwacht dat de werkloosheid oploopt van 3,7 procent in augustus naar 4,4 procent eind 2023. Veel centrale banken zijn deze week een versnelling hoger gegaan in hun strijd tegen de grote geldontwaarding. Normaal zijn zij heel behoedzaam in het optrekken van de rente, uit angst de economie onnodig te bruuskeren, maar niet nu. In plaats van toenamen met 25 basispunten lapten ze er deze week 50 of zelfs 75 basispunten bij. In de eerste groep zaten onder meer de Noorse en Britse centrale bank, waardoor de rente in beide landen naar 2,25 procent ging. Er sneuvelde nog een andere heilige graal van moderne centrale bankiers, namelijk de maximale voorspelbaarheid van beleid. Dat was bijvoorbeeld zo bij de Zweedse Riksbank. De oudste centrale bank ter wereld kondigde woensdag een renteverhoging aan van een vol procentpunt (oftewel 100 basispunten). Financiële markten hadden gerekend op een toename van ‘maar’ 75 basispunten. ‘Inflationen är för hög’, klonk de verklaring van de Riksbank. De inflatie is te hoog, en dus moet het monetair beleid strenger. Diep in de buik van het peloton schudde donderdag de Zwitser zijn benen wakker. De Zwitserse centrale bank (SNB) besloot een renteverhoging met 75 basispunten tot 0,5 procent. Daarmee is de rente in het Alpenland niet langer de laagste ter wereld. Bijna acht jaar lang moesten banken die geld wilden stallen bij de SNB voor dat privilege betalen, in plaats van er een vergoeding voor te krijgen. In augustus steeg de Zwitserse inflatie naar 3,5 procent. Een stuk lager dan in de buurlanden, merken ING-economen Charlotte de Montpellier en Chris Turner op, ‘met dank aan een meer gunstige energiemix, een lager aandeel van energie in de consumptie, en de sterke Zwitserse frank die invoer ontmoedigt’. Zij verwachten dat er meer renteverhogingen zullen volgen, aangezien de inflatiedoelstelling van de SNB tussen 0 en 2 procent ligt. Dat kan ten vroegste in december, aangezien de Zwitserse centrale bankiers maar eens per kwartaal een rentebesluit nemen. Voor de Europese Centrale Bank is dat elke zes weken. Frankfurt kwam deze week niet in actie. Op 8 september verhoogde de ECB de rente wel voor de tweede keer dit jaar. Met 75 basispunten was dat de grootste rentestijging sinds de invoering van de euro ruim twintig jaar geleden. ECB-president Christine Lagarde kondigde meteen ook volgende renteverhogingen aan. Ook hier gebeurt dat tegen de achtergrond van een mogelijke recessie. Analisten van Deutsche Bank stelden deze week hun economische vooruitzichten voor de eurozone neerwaarts bij. Zij gaan nu uit van een krimp volgend jaar van 2,2 procent, terwijl de inflatie dan met 6,2 procent hardnekkig hoog blijft. Maurice Obstfeld, voormalige hoofdeconoom van het Internationaal Monetair Fonds, wijst er in een bijdrage voor de Amerikaanse denktank Peterson Institute op dat het peloton van centrale banken een vermijdbare buikschuiver kan maken. ‘Het huidige gevaar is niet zozeer dat ze met hun maatregelen uiteindelijk de inflatie niet kunnen beteugelen. Het is dat zij collectief te ver gaan en de wereldeconomie in een onnodig harde krimp duwen.’ Hij vreest dat centrale banken onderschatten hoe snel de inflatie kan terugvallen als hun economieën afkoelen. ‘Door allemaal tegelijk dezelfde richting uit te gaan, riskeren ze de gevolgen van elkaars beleid te versterken, zeker in een heel geglobaliseerde wereldeconomie.’ Terwijl zowat alle renners naarstig vaart maken, hield de Japanse centrale bank donderdag eens te meer de benen stil. Zo’n drie decennia lang al flirt de Japanse economie met deflatie, een situatie die is gekenmerkt door dalende prijzen. De centrale bank heeft in die periode een ongekende monetaire expansie uitgevoerd in de hoop inflatie en economische groei te creëren, wat maar niet leek te lukken. Nu die er eindelijk is – in augustus bedroeg de inflatie 3 procent – wil de Nippon Ginko die niet in de kiem smoren. De rente blijft daarom op -0,1 procent. Ook de Braziliaanse centrale bank veranderde deze week niets aan de rente, maar dat was wel na twaalf opeenvolgende verhogingen die de rente hadden opgestuwd naar 13,75 procent. Toch is niet Japan, maar Turkije de vreemdste renner in het peloton. Daar verlaagde de centrale bank donderdag de rente met een vol procentpunt tot 12 procent. Volgens de onorthodoxe en onnavolgbare lezing van de Turkse president Recep Tayyip Erdogan leiden hogere renten juist tot hogere inflatie, niet lagere. Als de gouverneur van de centrale bank er anders over durft te denken, mag die meteen zijn boeltje pakken. In augustus bedroeg de inflatie in het land 80 procent in vergelijking met dezelfde maand een jaar eerder. Volgens experts is dat officiële cijfer nog een schromelijke onderschatting van de werkelijkheid. De Turkse lira is teruggevallen tot een recordlaagte ten opzichte van de dollar.||https://www.volkskrant.nl/economie/centrale-banken-zetten-een-tandje-bij-in-de-race-naar-prijsstabiliteit~bbc1e8c0/
2022-09-22||Koopkrachtoplossing van politici vergroot inflatieprobleem van centrale bankiers||De 27 lidstaten van de Europese Unie hebben tot nu toe al 314 miljard euro uitgetrokken om de gevolgen van de energiecrisis voor consumenten en bedrijven op te vangen, berekende de Brusselse denktank Bruegel. Op Prinsjesdag presenteerde het Nederlands kabinet een koopkrachtpakket van 17 miljard euro. Olaf Sleijpen, directielid bij De Nederlandsche Bank, noemde de politieke wens om huishoudens en bedrijven te compenseren voor de hoge inflatie onlangs ‘begrijpelijk’, maar hij waarschuwde ervoor dat dit de inflatie juist verder kan voeden. De overheid drukt er het gaspedaal mee in terwijl de ECB via opeenvolgende renteverhogingen net probeert om de vraag af te remmen. We kampen door de hoge energieprijzen met een aanbodschok, zegt Christiaan van der Kwaak, als universitair docent aan de Rijksuniversiteit Groningen gespecialiseerd in de wisselwerking tussen monetair en begrotingsbeleid. ‘Of je vangt die hogere energieprijzen op door hogere inflatie toe te staan, of je gaat die inflatie bestrijden door de economische activiteit te verminderen. In dat laatste geval wil je niet dat het begrotingsbeleid de andere kant uitgaat als het steeds krappere monetaire beleid.’ VVD-prominent en oud-minister van Financiën Hans Hoogervorst vindt dat het kabinet met een ‘riskante begroting’ is gekomen. Vooral de verhoging van het wettelijk minimumloon en de verhoging van uitkeringen zitten hem dwars, vertelde hij op radiozender BNR. ‘Dan krik je de hele onderkant van het loongebouw ineens enorm op en kunnen de vakbonden eigenlijk niks anders doen dan 10 procent extra eisen voor de overige werknemers. Als dat gebeurt en het resulteert in behoorlijke loonsverhogingen, dan gaat dat de inflatie natuurlijk weer versterken.’ Van der Kwaak vind het terecht dat de overheid de scherpste randjes van de energiecrisis af haalt en mensen compenseert die anders door het bestaansminimum heen zouden zakken. ‘Tegelijk moeten we aanvaarden dat we als samenleving door deze energiecrisis collectief armer worden. Daar hoort bij dat de lonen de inflatie niet helemaal bijbenen.’ Afgelopen dinsdag, Prinsjesdag in Nederland, riep ECB-president Christine Lagarde op tot een ‘echt Europese aanpak waarbij monetair en budgettair beleid elkaar aanvullen’, en dus niet tegenwerken. Dat deed de Française in haar Karl Otto Pöhl-lezing, vernoemd naar een voormalige Bundesbankbaas die inflatie ooit vergeleek met tandpasta: ‘eenmaal uit de tube krijg je die er moeilijk in terug’. De ECB heeft er belang bij dat overheden niet te hard in de tube knijpen met hun koopkrachtreparaties. Lagarde zei dat er ‘gerichte, tijdelijk, en op maat gemaakte maatregelen’ nodig zijn om de inkomens van de meeste kwetsbaren te beschermen. Maar landen als Nederland gaan nog een stuk verder. Het kabinet trekt bijvoorbeeld niet alleen geld uit voor de armste gezinnen, maar ook voor die met een modaal inkomen. ‘Het gevaar is dat je de economie te veel aanzwengelt, wat weer kan bijdragen aan de inflatie’, zegt eurozone-econoom Aline Schuiling van ABN Amro. Zij vindt niet dat het aan Lagarde is om ‘te gulle’ politici tot de orde te roepen. ‘Landen zijn hierin soeverein, zij maken keuzes die voortvloeien uit een democratisch proces. De ECB mag niet proberen daar invloed op uit te oefenen.’ Opmerkelijk is dat Lagarde pleit voor gerichte steun aan het bedrijfsleven om ‘significante productieverlagingen’ en faillissementen te voorkomen. 'Als in een economie het aanbod kleiner is dan de vraag, werkt dat inflatie in de hand’, verklaart Van der Kwaak. ‘De bedrijven die last ondervinden van de hoge energieprijzen staan vaak aan het begin van de productieketens. Als zij failliet gaan, kunnen ook verderop in de keten ondernemingen verdwijnen. Dan riskeer je een sneeuwbaleffect. Het kan daarom verstandig zijn om de productiecapaciteit in stand te houden. Dat kost uiteraard geld, maar het kan de inflatie op korte termijn wel enigszins afremmen.’ Op langere termijn is dat soort steun wel onwenselijk, zegt de econoom. ‘Je wilt geen bedrijfsmodellen steunen die afhankelijk zijn van lage energieprijzen.’ In Nederland werkt het kabinet aan een pakket steunmaatregelen voor het midden- en kleinbedrijf, maar over de invulling daarvan is nog nagenoeg niets bekend.||https://www.volkskrant.nl/economie/koopkrachtoplossing-van-politici-vergroot-inflatieprobleem-van-centrale-bankiers~bb34a6d59/
2022-09-22||Gaan Fed en ECB desnoods door tot rente van 20 procent?||Financiële markten zijn niet rationeel. Ze overdrijven. Bij rampspoed schieten de koersen van aandelen, obligaties en valuta te ver door naar beneden, bij euforie gaan ze te hard omhoog. Centralebankbestuurders zouden echter wel rationeel moeten handelen om die markten tegen zichzelf in bescherming te nemen en ongelukken te voorkomen. Dat is hun taak. Maar die blijken inmiddels zelf ook te overdrijven. Na de kredietcrisis werden de rentetarieven zo ver naar beneden gebracht dat ze in negatief territorium terechtkwamen, iets wat in de hele wereldgeschiedenis nog nooit is gebeurd. Daarnaast werd de geldkraan wagenwijd opengezet door schuldpapier op te kopen. Hierdoor werd een zeepbel gecreëerd. En nu is de geldkraan abrupt dichtgedraaid en wordt de rente als een gek omhoog gebracht. Woensdag verhoogde de Fed, de koepel van Amerikaanse centrale banken, de rente voor de vijfde achtereenvolgende keer. Voor de derde keer kwam er 0,75 procent bij, waardoor de officiële rente boven de 3 procent is uitgekomen. Nooit steeg de rente zo snel. En de gevolgen laten zich wereldwijd voelen. Japan was donderdag voor het eerst sinds 1998 gedwongen te interveniëren op de valutamarkt vanwege de kelderende yenkoers. Zwitserland en Noorwegen moesten hun munten beschermen met eigen renteverhogingen. Jerome Powell, de voorzitter van de Fed, liet doorschemeren dat het niet de laatste verhoging is. Eind dit jaar zal de officiële rente rond de 4,5 procent staan. En als het niet genoeg is om het inflatiespook neer te slaan, zal de rente desnoods worden verhoogd tot 20 procent zoals Powells verre voorganger Paul Volcker begin jaren tachtig deed. Het risico van een economische crisis neemt Powell bewust. ‘We will keep at it until the job is done’ (‘We gaan door totdat onze taak is voltooid’), riep hij. Nu al wordt gesproken van een omgekeerde ‘whatever it takes’, waarmee Draghi in 2012 de geldsluizen openzette. Powell zet niet alleen de wereld op stelten, maar schiet mogelijk ook zichzelf in de voet. De VS hebben een staatsschuld van 30 biljoen dollar (30 duizend miljard euro). Amerikaanse huishoudens hebben een hypotheekschuld van 14 biljoen dollar, 1 biljoen schuld op creditcardbetalingen en 1,5 biljoen op autofinanciering. Bij een rente van 0 tot een half procent stond het water bij veel Amerikanen al tot de lippen. Maar nu de Fed rechtsomkeert maakt en meteen alle registers opentrekt, kan de rente iedereen in het ongeluk storten: de Amerikanen met een huis met een hypotheek of een gefinancierde auto. Maar ook de Amerikaanse staat. Nu lopen staatsleningen zo lang dat het een hele tijd duurt voordat de rente over de hele schuld zal zijn opgelopen tot Zimbabwaanse niveaus. Maar 5 procent rente is al fataal voor de overheid. Het gevaar is dat de ECB, al dan niet gedwongen door de val van de euro, in de voetsporen treedt van de Fed. De bank was enkele jaren later met de stimulering, nu zal zij enkele jaren later zijn met het abrupt terugdraaien. Maar als het om overdrijven aankomt, is de ECB geen haar beter.||https://www.volkskrant.nl/economie/gaan-fed-en-ecb-desnoods-door-tot-rente-van-20-procent~b059f5ab/
2022-09-22||Onrijp noodplan energie leidt tot vragenlawine, maar antwoorden komen pas later||Tijdens de Algemene Politieke Beschouwingen bestoken fractievoorzitters het kabinet met vragen over de uitwerking van twee kakelverse plannen: het generieke prijsplafond op de energierekening en het noodfonds voor de armste huishoudens. Minister-president Mark Rutte, woordvoerder van het kabinet, moet op de meeste het antwoord schuldig blijven. ‘Dat moet de komende weken nog worden uitgewerkt’, zegt hij keer op keer. De in allerijl opgestelde ‘verduidelijkende’ Kamerbrief die Rutte donderdagochtend op last van de Tweede Kamer verzendt, brengt ook al geen licht in de duisternis. In de eerste alinea schrijft de premier: ‘Niet alle vragen kunnen volledig worden beantwoord. De precieze vormgeving van het tijdelijke prijsplafond wordt namelijk nog verder uitgewerkt.’ Minister Kaag van Financiën schrijft de Kamer op Prinsjesdag dat het kabinet de grens voor het lage, gemaximeerde tarief wil leggen bij een jaarverbruik van 1.200 kuub gas en 2.400 kilowattuur (kWh) stroom, maar dit ligt nog niet vast. Het kabinet denkt aan een plafondprijs van 1,20 tot 1,50 euro per kuub gas en 70 cent per kWh elektriciteit, maar ook dit kan nog veranderen. Onduidelijk is ook hoeveel Nederlanders straks een beroep kunnen doen op het noodfonds voor mensen die hun energierekening niet meer kunnen betalen, en onder welke voorwaarden. Het kabinet moet daar nog afspraken over maken met de energieleveranciers. Kaag meldt in haar Kamerbrief dat het kabinet ook energie-intensieve bedrijven als bakkers, slagers en tuinders extra tegemoet wil komen, maar hoe die hulp eruit zal zien is onduidelijk. Die regeling moet nog worden uitgewerkt. De Tweede Kamer vraagt: wat betekent het prijsplafond voor Nederlanders wier woning op een warmtenet is aangesloten? Ruttes antwoord: Daar moet nog naar gekeken worden. Wat betekent het prijsplafond voor huiseigenaren met een warmtepomp? Antwoord: dat is onderwerp van nadere uitwerking. Houdt het kabinet rekening met chronisch zieken die afhankelijk zijn van medische apparaten die veel stroom gebruiken, zoals mensen met slaapapneu? Rutte zegt dat het ‘ontzettend lastig’ is om in een generieke regeling rekening te houden met specifieke situaties, maar dat hier bij de uitwerking naar gekeken zal worden. De fractiewoordvoerders overladen het kabinet met kritiek, omdat het plan zo onvoldragen is. Maar ze waren ook ontevreden geweest als het kabinet meer tijd had genomen om alle details uit te werken. Wat dat betreft kan het kabinet het gewoon niet goed doen. De politieke druk, ook vanuit de oppositie, om uiterlijk op Prinsjesdag een nieuw noodpakket te presenteren, was extreem hoog. Een woordvoerder van een van de drie ministeries die aan het plan hebben gewerkt zegt dat het kabinet per se op Prinsjesdag ‘iets’ bekend wilde maken ‘om de onrust over de energierekening te bezweren’. Het kabinet wilde energieverbruikers snel de zekerheid geven dat er financiële hulp aankomt. Dat de details van dat hulpplan nog niet uitgewerkt zijn, leek de coalitie van minder groot belang. Dat is een misrekening gebleken, want al die losse eindjes irriteren de Kamer woensdag en donderdag mateloos. De oppositiefracties vinden dat het kabinet meer dan genoeg tijd heeft gehad om het prijsplafond goed uit te werken. Onder anderen Jesse Klaver (GroenLinks) en Geert Wilders (PVV) wrijven Rutte onder de neus dat hun fracties al vanaf begin dit jaar aandrongen op zo’n beschermingsconstructie voor energieverbruikers. Rutte beweert donderdag dat het kabinet niet eerder dan in september tot een generiek (geldend voor álle huishoudens en bedrijven) prijsplafond kon besluiten, omdat EU-regels dat verboden. En een prijsplafond waar alleen de lage inkomens – of alleen mensen met een hoge energierekening – van zouden profiteren, is volgens hem te complex en daardoor niet uitvoerbaar. De zwaar overbelaste Belastingdienst mist de capaciteit om de inkomenscheck uit te voeren die daarvoor nodig is. Dankzij een zeer recente wijziging van de EU-richtlijn is een generiek prijsplafond nu wel mogelijk, zegt Rutte (en zei eerder ook minister Jetten van Klimaat en Energie). De oppositiepartijen serveren Ruttes verdediging af als onzin, want sommige EU-lidstaten zouden al eerder dit jaar een generiek prijsplafond hebben ingevoerd. De oude EU-regels zouden dat niet verbieden. Maar dat is niet correct. In het voorstel van de Europese Commissie van 14 september om de regels te wijzigen staat namelijk het volgende: ‘Momenteel zijn gereguleerde prijzen onder de kostprijs mogelijk voor energiearme en kwetsbare afnemers. In het licht van de uitzonderlijke stijging van de elektriciteitsprijzen moet het instrumentarium om consumenten te ondersteunen tijdelijk worden uitgebreid door de mogelijkheid te bieden gereguleerde prijzen onder de kostprijs toe te staan.’ Met andere woorden: tot nu toe mochten lidstaten alleen een prijsplafond instellen – waarbij dus de maximumprijs onder de kostprijs van de energieleverancier ligt, zoals het in het nu gepresenteerde kabinetsplan – als die maatregel zich specifiek richtte op ‘kwetsbare’ energiegebruikers. Wat een kwetsbare gebruiker is definieerde de EU-richtlijn niet, maar dat zijn per definitie niet álle huishoudens (want daar zitten ook multimiljonairs bij). Het nieuwe voorstel van de Commissie spreekt niet voor niets van een ‘uitbreiding’ van de mogelijkheden voor een prijsplafond. Het compenseren van alle Nederlandse huishoudens zoals het kabinet nu doet, was dus inderdaad niet mogelijk onder de oude regels. Roemenië heeft die richtlijn genegeerd door al in maart een generiek prijsplafond in te stellen. Maar dat een lidstaat een EU-richtlijn schendt, geeft andere lidstaten nog niet het recht hetzelfde te doen.||https://www.volkskrant.nl/nieuws-achtergrond/onrijp-noodplan-energie-leidt-tot-vragenlawine-maar-antwoorden-komen-pas-later~b729b88e/
2022-09-22||Miljoenen Italiaanse jongeren gaan zondag niet stemmen: ‘Gênant dat Berlusconi nu opeens op TikTok zit om onze stem binnen te halen’||Stefano Maiolica (28) gaat zondag niet stemmen. Niet omdat de jonge videomaker geen zin heeft zich te verdiepen in partijprogramma’s, of omdat hij zijn vertrouwen in de politiek kwijt is (dat is hij overigens óók, daarover later meer), maar omdat hij te ver weg woont. En hij is niet de enige. Maiolica is oprichter van Un Terrone a Milano, een gemeenschap van jonge Zuid-Italianen die net als hij naar Milaan verhuisden voor werk of studie. Terrone is een Noord-Italiaans scheldwoord voor landgenoten uit het zuiden, maar Maiolica koos de term juist als geuzennaam. ‘Ik wil het woord een positieve waarde geven’, legt hij uit onder de avondzon, op een bankje bij de Boog van de Vrede in Milaan. Dat doet hij met succes: de ondernemer heeft ruim 100 duizend volgers op Instagram, voor wie hij nostalgische filmpjes maakt over het missen van de Zuid-Italiaanse kust en uitzoekt waar je in Milaan de beste zuidelijke lekkernijen kunt vinden. Sinds 2019 organiseert Maiolica ook gratis busreizen zuidwaarts voor de feestdagen, gesponsord door bedrijven. Dit jaar hoopt hij vijf volle bussen, in totaal zo’n driehonderd Zuid-Italiaanse jongeren, thuis bij hun moeders te brengen voor het kerstdiner. Maar eerst houdt Maiolica zich bezig een ander probleem van Zuid-Italianen in Milaan: de verkiezingen, en dan vooral het feit dat het in Italië onmogelijk is ergens anders te stemmen dan waar je ingeschreven staat. Ook iemand machtigen of per post stemmen – zoals in het buitenland wonende Italianen wél mogen – is niet toegestaan, uit angst voor fraude. Van zijn volgers verklaarde ruim 70 procent in een peiling met duizenden reacties, niet terug naar huis te reizen om te stemmen. Net als hijzelf hebben zij hun inschrijving nooit veranderd, omdat ze daarmee een studiebeurs of kortingen verliezen, of omdat ze bang zijn dat ze een andere cirkel van de Italiaanse bureaucratische hel betreden. Vooral rondom verkiezingen is dat een probleem, want de afstand tussen Milaan en Maiolica's thuisstad Salerno – hij staat ingeschreven bij zijn ouders – is ruim 800 kilometer. Stemmen kost dus al gauw zo’n twaalf uur treinen (retour) en ruim honderd euro, al geven de spoorwegen wel kortingen rondom de verkiezingen. Zelf overwoog hij ook nog even een gesponsorde verkiezingsbus richting het zuiden te regelen, maar dat bleek onhaalbaar, vooral omdat veel van zijn kennissen simpelweg geen tijd hebben voor de reis. Volgens een recent parlementair rapport wonen 4,9 miljoen Italianen (bijna 10 procent van het electoraat) op een andere plek dan hun inschrijving. Hun leeftijd is onbekend, maar dat een groot deel jong is, lijdt weinig twijfel. Meer dan de helft van hen komt uit het zuiden en 1,9 miljoen mensen moeten meer dan vier uur reizen naar huis. Het is een van de vele redenen dat onderzoekers bij de verkiezingen van zondag een lage opkomst onder jongeren verwachten. Volgens sommige voorspellingen gaat minder dan de helft van de Italianen tussen de 18 en 34 jaar stemmen. In een land met sowieso al veel meer ouderen: 10 miljoen jonge stemgerechtigden (18-34 jaar), tegen 27 miljoen 50-plussers. Maar het probleem van de fuorisede, zoals de ver van huis wonende jongeren heten, is niet de enige verklaring voor de lage verwachte opkomst. Uit een peiling van zakenkrant Il Sole 24 Ore onder 20 duizend jonge Italianen blijkt dat bijna negen op de tien van hen ‘weinig’ (56 procent) of zelfs ‘geen enkel’ (33 procent) vertrouwen heeft in de politiek. 90 procent antwoordt ontkennend op de vraag of politici hun zorgen en problemen wel in het vizier hebben. Kijk naar de campagne, zegt Maiolica: partijen praten vaak over pensioenen, maar zelden over thema’s waar jongeren zich zorgen om maken, zoals klimaat of het sterk verouderde schoolsysteem. ‘Ouderen beslissen de verkiezingen.’ Of ze gaan stemmen? Studenten Marco Venturini (20) en Francesca Vicario (20) halen een eindje verderop op een bankje in het Sempione-park hun schouders verontschuldigend op: hij zou wel willen maar is dan op vakantie, zij is het wel van plan maar heeft nog geen idee op welke partij. Een typisch antwoord, blijkt uit onderzoek van opiniebureau YouTrend. ‘Jongeren richten zich meer op issues’, legt analist Lorenzo Pregliasco uit. Klimaat, school, mensenrechten. ‘Ze zijn geïnteresseerd in politieke onderwerpen, maar dat vertaalt zich niet naar traditionele partijen.’ Ze hebben, in tegenstelling tot oudere generaties, weinig vertrouwen in de politiek als instrument om verandering teweeg te brengen, aldus Pregliasco. Logisch, briest Stefano La Barbera (40) aan de telefoon vanuit Palermo. ‘Onze politiek kan een banaal probleem als fuorisede-stemmen niet eens oplossen’. Veertien jaar geleden begon hij zich er, als student aan de technische universiteit in Turijn, over op te winden. Inmiddels is de consultant allang weer terug naar zijn geliefde Sicilië en dit jaar kan hij dus stemmen, maar met veel plezier doet hij dat niet. Want het wetsvoorstel, dat mede dankzij zijn activisme tot stand kwam en op afstand stemmen mogelijk maakt, is na al die jaren nog steeds niet door het parlement. ‘Een symptoom van een slecht werkende democratie’, oordeelt La Barbera. Volgens La Barbera zit er geen politiek motief achter, maar is het simpelweg incompetentie: het probleem komt telkens pas weer op de agenda als de verkiezingen al in zicht zijn, en dan blijkt het te laat om een goede oplossing te organiseren. ‘Als er een partij was die een bassin stemmen in de fuorisede zag, zou het allang zijn opgelost.’ Stefano Maiolica denkt daar anders over en meent dat er wel politieke belangen meespelen. ‘Sommige partijen hebben er geen baat bij dat deze groep stemt’, zucht hij. De mensen die uit het zuiden naar het noorden trekken, zijn geen dwarsdoorsnede van de bevolking, maar gemiddeld genomen meer open minded, benadrukt hij. Bijvoorbeeld op het vlak van lhbti-acceptatie en migratie. Het zijn inderdaad vooral de linkse partijen die zich politiek hard maken voor het probleem, en nu – voor de zoveelste keer – beloven dat het bij de volgende verkiezingen echt opgelost zal zijn. Een belofte die net zo weinig waard is als veel andere campagnepraat, zegt Maiolica. Zijn vertrouwen in de politiek is laag, maar toch zou hij gaan stemmen, als het logistiek niet zo ingewikkeld was. In het verleden koos hij voor protestpartijen die beloofden alles te zullen veranderen: Matteo Renzi die zichzelf de ‘man met de hamer’ noemde, en de Vijfsterrenbeweging, die de hele politieke klasse wilde afbreken. En ook al verloochenden zij daarna al hun principes, toch zou Maiolica dit keer weer zo’n proteststem uitbrengen. ‘In Italië leven we van hoop’, verklaart hij. ‘En bij verkiezingen is dat de hoop om ze allemaal naar huis te sturen.’||https://www.volkskrant.nl/nieuws-achtergrond/miljoenen-italiaanse-jongeren-gaan-zondag-niet-stemmen-genant-dat-berlusconi-nu-opeens-op-tiktok-zit-om-onze-stem-binnen-te-halen~b75bd16b/
2022-09-22||Het weerbericht voor vrijdag 23 september: stilaan grijzer en vanuit het westen regen||Vrijdag begint met een tweedeling in ons land. In het oosten begint de dag nog fris met 5 graden en enkele mistbanken, in het westen is het in de vroege ochtend al vrij mild en grijs. In de loop van de ochtend wordt de bewolking vanuit het westen dikker. Vooral in de middag valt in de kustprovincies enige tijd regen. Het wordt hooguit 15 graden in gebieden met regen, in Limburg en de Achterhoek kan het nog 18 graden worden. Van wind is amper sprake. Het regengebied trekt vrijdagavond en in de nacht naar zaterdag langzaam zuidoostwaarts over ons land. Zaterdag levert dit dan ook op veel plaatsen een bewolkte en natte dag op. Regionaal valt mogelijk meer dan 20 millimeter regen. Pas in de loop van zaterdag wordt het vanuit het noordwesten langzaam op steeds meer plaatsen droog. In de regen is het hooguit 13 graden, daarbuiten kan het nog 15 of 16 graden worden. Zondag tapt wat dat betreft uit een ander vaatje. De zon laat zich geregeld zien tussen stapelwolken door. Langs de kust valt een enkele bui, landinwaarts is het nagenoeg droog. Bij een zwakke tot matige wind van zee wordt het ongeveer 16 graden. Na het weekend keert de wisselvalligheid weer snel terug en komt de temperatuur lager te liggen.||https://www.volkskrant.nl/nieuws-achtergrond/het-weerbericht-voor-vrijdag-23-september-stilaan-grijzer-en-vanuit-het-westen-regen~bcc68ec5/
2022-09-22||Tamino Fouad kleurt op Sahar moderne westerse folk subtiel oosters in ★★★★☆||Tamino Fouad wordt wel eens de Belgische Jeff Buckley genoemd. Behalve de looks heeft de Egyptisch-Belgische zanger ook die naar binnen gekeerde, zinderende emotionaliteit die als een magneet op de luisteraar werkt. Tamino’s debuut Amir uit 2018 leverde hem 125 miljoen streams op en een goedkeuringsstempel van de BBC die hem ‘The New Sound Of The Nile’, noemde, een verwijzing naar Tamino’s Egyptische grootvader, zanger Muharram Fouad én naar het feit dat de zanger zich op dat debuut liet begeleiden door musici uit het Midden-Oosten. Voor Sahar heeft Tamino de banden aangehaald met Radiohead-bassist Colin Greenwood, met wie hij eerder het nummer Indigo Night schreef, en gaf hij de ud, de Arabische luit, een prominente plek. In A Drop Of Blood begeleidt die Tamino’s solitaire stem die opstijgt als de lucht boven de woestijn. Als de unisone arabeske strijkers erin komen word je gevloerd door de desolate schoonheid. Moderne westerse folk subtiel oosters ingekleurd. De galopperende percussie in The First Disciple neigt naar de laatste. Het duet Sunflower, met de statige instrumentale weelde van Rufus Wainwright, naar de eerste. Maar centraal, als verbindende factor van al die muzikale dramatiek, staat Tamino zelf die nu zijn typerende Buckley-falset spaarzaam inzet. Meer dan op Amir begeeft Tamino zich in de contemplatieve dalen om, alleen als de emotionele urgentie daarom vraagt, omhoog te schieten. Het levert een zorgvuldig gearrangeerde plaat op, prachtig in zijn majestueuze melancholie.||https://www.volkskrant.nl/cultuur-media/tamino-fouad-kleurt-op-sahar-moderne-westerse-folk-subtiel-oosters-in~b42e9b85/
2022-09-22||Weather Alive van Beth Orton voelt warm en organisch als zonbeschenen aarde ||De muziek van Beth Orton is onderhevig aan een slingerbeweging, mooi geïllustreerd door die onbeholpen genre-aanduiding die altijd voor haar liedjes wordt gebruikt: folktronica. En waar bij de vorige plaat Kidsticks de nadruk lag op elektronica, zijn het nu de akoestische klanken die de dienst uitmaken. Op Weather Alive, Ortons eerste album in zes jaar, is de Britse zangeres ook voor het eerst haar eigen producer. Het resultaat voelt warm en organisch als zonbeschenen aarde. Op het titelnummer wordt om die breekbare alt van Orton een muzikale wolk gecreëerd waar alle instrumenten als vanzelf in harmonie komen aanwaaien. Die weelderige begeleiding die Orton tegelijk alle ruimte laat, werkt het beste. Orton schuift naar voren als dichteres die, in een milde roes, haar lyriek vol verlies en verlangen half articulerend uit haar mond laat vallen. Het was de zes jaar wachten waard.||https://www.volkskrant.nl/cultuur-media/weather-alive-van-beth-orton-voelt-warm-en-organisch-als-zonbeschenen-aarde~b847d068/
2022-09-22||De nieuwe van Klangstof: iets te veel eenvormige mistroostigheid ★★★☆☆||Klangstof is glorieus uit de coronacrisis gekomen. De Noors-Nederlandse band staat eind dit jaar in het voorprogramma van The Pixies op hun Australië tournee. En een veertiendaags verblijf op Vlieland leverde een derde album op. Het elektronische karakter van voorganger The Noise You Make Is Silent is gebleven. Alleen is Klangstof teruggeschakeld naar een lagere versnelling. Openingsnummer Death04 is spannende etherische gitaarpop waar fluister en galm samenzweren. Maar de band is iets te vasthoudend in de vorm. De aangehouden synth-akkoorden, de galm, het tempo; ze condenseren tot mistbanken van weemoed die bijna een album lang niet oplossen. En ook het r-woord dringt zich weer op. Radioheads elektronische melancholie in mineur is alomtegenwoordig en zanger Koen van de Wardt klinkt iets teveel als Thom Yorke achter beregend glas. De elektro funkpop van Plastic Gun en het dromerige How I Feel zijn een verademing in iets te eenvormige mistroostigheid.||https://www.volkskrant.nl/cultuur-media/de-nieuwe-van-klangstof-iets-te-veel-eenvormige-mistroostigheid~b22a977c/
2022-09-22||Vrolijk verknipte raggamuffin’, verbeten hardcore en een melancholiek popliedje||Jamie xx - Kill Dem Zijn dj-set op het Londense Notting Hill Carnival inspireerde producer Jamie xx tot dit vrolijk stemmende raggamuffin’ deuntje dat de zomer eindeloos door laat gaan. High Vis - 0151 Het tweede album van Britse hardcore punkband High Vis wordt door insiders al getipt als muzikaal hoogtepunt van het rockjaar 2022. Op grond van het getergde maar zeer pakkende 0151 valt daar voorlopig niks tegenin te brengen. The 1975 - All I Need to Hear Leukste van de singles die The 1975 al loslieten van hun volgende maand te verschijnen nieuwe album. Gewoon een mooi, melancholiek piano-liedje. Ingetogen en zonder opsmuk, maar zo knap gemaakt dat het toch onder je huid gaat zitten.||https://www.volkskrant.nl/cultuur-media/vrolijk-verknipte-raggamuffin-verbeten-hardcore-en-een-melancholiek-popliedje~bc49f235/
2022-09-22||Zilt Plays Mengelberg & Ellington is een van de leukste Nederlandse jazzalbums in tijden ★★★★☆||Behalve een van de beste saxofonisten van Nederland is Jasper Blom ook een begenadigd jazzdocent. In die hoedanigheid ontdekte hij de talenten van trompettist Ian Cleaver. Samen vonden ze elkaar in het speelse en baanbrekende repertoire van Misha Mengelberg dat ze vaak speelden in de Amsterdamse kroeg Zilt. Wat een goed idee om met composities als Rollo II en III en Rumboon de studio in te gaan, want Zilt Plays Mengelberg & Ellington (ook twee stukken van Duke Ellington krijgen een speelse Mengelberg-behandeling) is een van de leukste, meest avontuurlijke Nederlandse jazzalbums in tijden. Geweldig is niet alleen het samenspel van Blom met de knetterend en vernuftig blazende Cleaver, ook de manier waarop de een de ander steeds uitdaagt en meesleept met geestige vondsten en vreemde wendingen houd je permanent bij de les. De stukken worden steeds voorafgegaan door korte improvisaties, die eigenlijk overbodig zijn, want er zit al genoeg avontuur, spanning en humor in bewerkingen van Rumboon en Ellingtons I Like the Sunrise. En wat een heerlijk vitale finale levert het duo, bijgestaan door bassist Thomas Pol en drummer Wouter Kuhne, met Mengelbergs bebop-stuk Blues After Piet.||https://www.volkskrant.nl/cultuur-media/zilt-plays-mengelberg-ellington-is-een-van-de-leukste-nederlandse-jazzalbums-in-tijden~b39f6043/
2022-09-22||De brille van barokmeester Pieter Hellendaal zit vooral in de pittige allegro’s en sprintende fuga's ★★★★☆||Pieter Hellendaal maakte carrière als vioolvirtuoos en organist in Engeland en behoort tot de eerste generatie mindere barokgoden die Georg Friedrich Händel opvolgde. Vorig jaar vierde het ensemble La Sfera Armoniosa diens tweehonderdste geboortedag met een uitvoering van de Six Grand Concertos, zijn enige bekende werk voor strijkorkest. Deze opname vanuit de Sint-Laurenskerk in Rotterdam legt een dynamisch optreden vast, waarin de fantasierijke melodieën en muterende texturen met een rijkdom aan warme klanken worden overgebracht. De afwisseling tussen het solistenkwartet en het grotere strijkersensemble klinkt soepel en spontaan. De incidentele oneffenheden horen bij een live concert. Luitenist Mike Fentross dirigeert en speelt mee in het sprekende continuo op teorbe, barokgitaar, orgel en klavecimbel. De langzame delen koeren en smachten als opera-aria’s, maar de echte brille van deze Nederlandse barokmeester is vooral te horen in de pittige allegro’s, dansante marsen en sprintende fuga’s.||https://www.volkskrant.nl/cultuur-media/de-brille-van-barokmeester-pieter-hellendaal-zit-vooral-in-de-pittige-allegro-s-en-sprintende-fuga-s~b8bee6d3/
2022-09-22||Mirga Gražinytė-Tyla dirigeert alles tussen stille troost en duivelse waanzin ||Deze zomer gaf ze haar laatste concert als chef-dirigent van het City of Birmingham Symphony Orchestra (CBSO). De Litouwse Mirga Gražinytė-Tyla (36) blijft wel verbonden aan het orkest als vaste gastdirigent. Ze wil zich niet bezighouden met organisatorische rompslomp maar gewoon muziek maken, zoals van de Poolse componist Mieczysław Weinberg (1919-1996). Een eerder album met twee van de tweeëntwintig symfonieën van Weinberg door het CBSO onder Gražinytė-Tyla werd goed ontvangen. Op deze opname dirigeert ze ook de Deutsche Kammerphilharmonie Bremen in de Zevende symfonie voor strijkorkest en klavecimbel. Het neoclassicistische vraag-antwoordspel tussen klavecimbel (Kirill Gerstein) en hoge en lage strijkers bestrijkt alles tussen stille troost en duivelse waanzin met sardonisch klavecimbel-getokkel. Het CBSO speelt de groter bezette Derde symfonie, een stuk dat net zo hard bijt (kwakende trompetten, tollende strijkers) als het kwetsbaar is, in fluisterzachte houtblazers en strijkers. Reikhalzend uitkijken naar de volgende opname.||https://www.volkskrant.nl/cultuur-media/mirga-grazinyte-tyla-dirigeert-alles-tussen-stille-troost-en-duivelse-waanzin~b3e699c9/
2022-09-22||Du silence au silence: Frans repertoire dat alle kanten op stuift ★★★★☆||Een bewogen album van de Zwitserse fluitist Helena Macherel: Frans repertoire dat alle kanten op stuift. Samen met pianist Veronica Kuijken, dochter van de Belgische barokviolist en dirigent Sigiswald Kuijken, heeft Macherel onder andere de heerlijke Fluitsonate van Poulenc opgenomen. Je aandacht wordt als eerste getrokken door de weinig gehoorde, eendelige Sonate posthume voor viool en piano van Maurice Ravel. De componist had nooit de bedoeling het werk te publiceren, dus tot in detail uitgewerkt is het niet. Macherel en Kuijken maken er een subliem uitgebalanceerd en goed gefraseerd werk van, met zilverige fluitstroompjes en pianodruppels die sijpelen en schitteren. Ook in de virtuoze Vioolsonate van Gabriel Pierné speelt de fluit de vioolpartij. Macherel is in de buitendelen van de driedelige sonate een uitbundige wervelwind; de snelle en luide noten gaan van hese hoogte naar volle warmte. Het tweede deel is een rustpunt met Macherel dobberend op de kalm golvende pianobegeleiding.||https://www.volkskrant.nl/cultuur-media/du-silence-au-silence-frans-repertoire-dat-alle-kanten-op-stuift~b1b2bb50/
2022-09-22||De broeierige americana van Lera Lynn lijkt gemaakt voor de betere seriesoundtracks ★★★★☆||De liedjes van de Amerikaanse Lera Lynn doen denken aan de introtunes die je vaak hoort bij tv-series: van die broeierige covers van overbekende rocknummers. Lynn schreef zelf muziek voor de serie True Detective. Haar eigen werk ademt eenzelfde zwoele, licht onheilspellende sfeer. Lynn zingt naar de beste Franse zuchttraditie: haar stem is met veel lucht omgeven en mede daarom weinig invasief. Ze klinkt soms als een chansonnière uit de jaren zestig, dan weer als een wat schuchtere Joni Mitchell. Ook in de begeleiding balanceert Lynn tussen folk, americana en de Franse liedkunst. Het nummer Black River is zo’n klein, bijna fluisterend chanson, dat je graag wilt horen als soundtrack bij je eigen leven. En What Is This Body? is een fijne levensbeschouwing, bij een trage drumslag, een enkele cello en opnieuw gezongen als een langgerekte zucht. Maar toch, of misschien juist daarom, ook best indringend. Het album Something More than Love, dat nu ook fysiek is verschenen, is een mooie, kleine liedjesontdekking. Op 4 december staat de zangeres in TivoliVredenburg, Utrecht.||https://www.volkskrant.nl/cultuur-media/de-broeierige-americana-van-lera-lynn-lijkt-gemaakt-voor-de-betere-seriesoundtracks~bf75a319/
2022-09-22||‘De calvinistische benauwdheid verdwijnt uit de Nederlandse fictie’||‘Nee, op geen enkele wijze. Wij vragen jongeren in de winkel ernaar maar ze lijken niet van deze CPNB-actie gehoord te hebben. Je moet jongeren dus toch op een andere manier bereiken, je komt er niet met een aankondiging en een paar postertjes. Je moet denk ik veel meer doen op sociale media als Booktok. ‘Laat onverlet dat jongeren de weg naar de boekhandel goed weten te vinden. Lezen is ‘in’. We moeten niet zo krampachtig doen over de ontlezing. We hebben allemaal periodes in het leven dat we meer of minder lezen. En daarnaast zullen er altijd mensen zijn die meer lezen dan anderen, net zoals er mensen zijn die vaker naar de opera gaan. Maar het begint allemaal op school, zorg dus dat die goed geëquipeerd zijn.’ ‘Ik heb het idee dat we in een transitie zitten wat betreft Nederlandse fictie. Je hebt veel leuke jonge schrijvers die de calvinistische benauwdheid qua thematiek van zich af aan het slaan zijn. Het is wat vrijer, makkelijker en leuker dan vroeger. Rusteloos van Casper Luckerhof, onze nummer 4, raden wij bijvoorbeeld graag aan. Een boek geschreven vol zelfspot. ‘Daarnaast zijn er ook Nederlandse schrijvers met een groot vast lezerspubliek. Denk aan Arthur Japin, Herman Koch en Jaap Robben, onze top-3.’ ‘Dunkelblum zwijgt van Eva Menasse. Een waanzinnig boek, het is één grote spanningsboog. Over het Oostenrijkse dorp Dunkelblum waar iedereen zwijgt over een voorval in de Tweede Wereldoorlog maar allemaal over een ander aspect. Je gaat mee in alle weggestopte herinneringen van de personages. We raken er in de winkel niet over uitgepraat. Als je de eerste alinea leest, ben je meteen verkocht.’ 1. Arthur Japin: Wat stilte wil; Arbeiderspers2. Herman Koch: Het Koninklijk Huis; Ambo Anthos3. Jaap Robben: Schemerleven; Singel4. Casper Luckerhof: Rusteloos; Ambo Anthos5. Stephen King: Fairy Tail; Boekerij6. Delia Owens: Daar waar de rivierkreeften zingen; Overamstel7. Raynor Winn: Landlijnen; Balans8. Eva Menasse: Dunkelblum zwijgt; Atlas Contact9. Bert Visscher: Italianen kunnen niets; Brandt10.Guzel Jachina: De trein naar Samarkant; Querido||https://www.volkskrant.nl/cultuur-media/de-calvinistische-benauwdheid-verdwijnt-uit-de-nederlandse-fictie~b50f2916/
2022-09-22||Serie over de Bijlmerramp: ‘Naar de mensen in de Bijlmer werd nauwelijks geluisterd’||Bijna dertig jaar na het rampzalige vliegtuigongeluk in de Amsterdamse Bijlmermeer vertelt Vincent Dekker, 71 jaar inmiddels en een personage in de nieuwe, grote dramaserie Rampvlucht van KRONCRV, over een pakje sigaretten van een Israëlisch merk. Dekker en zijn vrouw Marijke troffen het op een dag na thuiskomst aan in hun achtertuin in Bergen. Ze zagen het meteen, het was niet over het hoofd te zien. Ernaast op het gras lag een peuk. Vier maanden lang had de economieredacteur met de specialiteit luchtvaart voor zijn krant Trouw verslag gedaan van de crash met een Boeing 747 in Amsterdam: de Bijlmerramp op zondag 4 oktober 1992 om 18.35 uur. Het neerstorten van het vrachtvliegtuig van de Israëlische maatschappij El Al op de galerijflats Klein-Kruitberg en Groeneveen in de woonwijk Bijlmermeer in Amsterdam-Zuidoost kostte het leven aan ten minste 43 mensen, onder wie de driekoppige bemanning en een vrouwelijke passagier, Anat Solomon. Tal van bewoners die het overleefden kregen mysterieuze gezondheidsklachten, om onverklaarbare redenen. Journalist Dekker van Trouw was vanaf dag één een uitzondering, de klassieke luis in de pels, die complottheorieën onderzocht. Hij stelde vragen die niemand anders stelde, vooral over de lading en de route van het vliegtuig, en trok de lezingen van de autoriteiten in twijfel. ‘Ik voelde dat ik met mijn stukken veel mensen dwarszat. Ik stuitte op een moeras van leugens, halve waarheden en onzin.’ Angst nam gaandeweg bezit van hem. Dekker hield er rekening mee dat de Israëlische veiligheidsdienst, de Mossad, hem in het vizier had. Het ministerie van Verkeer en Waterstaat en de Rijksluchtvaartdienst lieten meermaals hun ongenoegen over zijn publicaties blijken. ‘Ik werd bang.’ Als hij ’s avonds laat vanaf de redactie in Amsterdam naar huis reed, controleerde Dekker eerst de onderkant van zijn auto. ‘Of ik tilde de motorkap op, om te kijken of daar iets raars te zien te zien was. Het draaien van het sleuteltje was een spannend moment.’ Onderweg keek hij regelmatig in de spiegel of hij werd gevolgd. ‘De kans dat een westerse journalist midden in Amsterdam wordt opgeblazen is klein, maar de angst was er wel. Ik krijg er nu weer rillingen van, de laatste tijd nemen de emoties nog meer de overhand dan toen. De angst komt eruit’. En toen lag daar op een dag in zijn achtertuin plotseling dat pakje Israëlische sigaretten, pontificaal op het gras. ‘Het was daar kennelijk neergelegd door iemand de wist dat we nooit door de voordeur naar binnen gingen, maar altijd via de tuin.’ Wat de boodschap was, en wie erachter zat, heeft hij nooit kunnen achterhalen. ‘Mogelijk was het een practical joke van een collega, maar die heeft zich nooit gemeld. Of het was een signaal dat ik in de gaten werd gehouden en dat ze wisten waar ik woonde. En dat ze niet blij waren met wat ik deed. Zo heb ik het vooral opgevat. Maar het was óók een bevestiging van mijn theorie dat er achter de vliegramp een journalistiek verhaal schuil ging dat de moeite waard was. En dat ik dóór moest gaan.’ Het dossier vergde veel van hem. Slaaptekort speelde hem in de eerste maanden parten, oververmoeidheid trof hem. Zijn toen nog prille relatie met Marijke, ook een personage in Rampvlucht, stond onder druk. Marijke: ‘Hij was twaalf tot veertien uur per dag weg. Ondanks alle narigheid die over hem is uitgestort bleef hij zijn werk doen. In de serie stort hij in.’ Vincent: ‘Dat is wat sterk aangezet.’ Marijke: ‘Hij wás de Bijlmerramp’. Vincent: ‘Bijna wel’. In de vijfdelige tv-serie Rampvlucht is Dekker een van de hoofdpersonen. Zijn rol wordt gespeeld door Thomas Höppener. Dekker trekt samen op met een andere journalist die destijds zijn tanden zette in de vliegramp die door zo veel mysteries werd omgeven, Pierre Heijboer van de Volkskrant (Yorick van Wageningen). Heijboer overleed in 2014. De tweede component van de serie, de lotgevallen van de bewoners in de Bijlmer, wordt vooral verbeeld door de (fictieve) dierenarts Asha Willems, een rol van Joy Delima. De bedenker van Rampvlucht is Michael Leendertse (39). Hij schreef het scenario, had als ‘creator’ zeggenschap over de keuze van de acteurs en de regisseurs (Lourens Blok en tweede man Edson da Conceicao) en was tot het laatst bij de productie van de serie betrokken. ‘Dit is niet in de laatste plaats ook een persoonlijk project.’ Na de Filmacademie specialiseerde Leendertse zich in tv-series (Feuten, Van God los, Smeris, Vliegende Hollanders), afwisselend zelfstandig en als lid van schrijverscollectief Winchester McFly. Zijn aanloop naar Rampvlucht was lang. De research, archiefonderzoek en talloze interviews met betrokkenen vergden met tussenpozen meer dan tien jaar en deed hij zonder opdrachtgever. Uiteindelijk ging een jonge productiemaatschappij met hem in zee, Big Blue van Fleur Winters. Zijn fascinatie voor de ramp begon voor Leendertse al als kind toen hij in 1992 op tv de ‘volkomen bizarre beelden’ zag. Een excursie met de Filmacademie naar de Bijlmermeer bracht hem op het idee van een dramaserie. ‘De ramp bleek daar onder de mensen nog enorm te leven. Waarom is hier nooit een film of tv-serie over gemaakt, dacht ik. En dat heb ik me tien jaar lang afgevraagd. Ik zag toen al dat het meer was dan een verschrikkelijke vliegramp. De mannen in de witte pakken, de onduidelijkheid over de lading, de rol van de Israëliërs, de zwarte doos die was verdwenen: er waren talloze vragen.’ In 2008 studeerde hij af met een scenario voor een dramaserie over de Bijlmerramp, een grotendeels fictieve complotthriller. In Rampvlucht is de verhouding anders. Een gedramatiseerde interpretatie van ware gebeurtenissen en theorieën, noemt Leendertse het, en een ‘journalistieke thriller met een menselijk hart’. De personages van de journalisten Dekker en Heijboer zijn voor een deel ook gebaseerd op twee collega’s die destijds met hun verslaggeving van de ramp in het actualiteitenprogramma Nova nieuwe feiten aan het licht brachten, Rob de Lange en Joost Oranje. Een interview met het viertal, in 1999 in de Volkskrant door Henk Blanken, gaf Leendertse de laatste zet. Hij weet de kop nog: ‘Het verhaal was ook té bizar’. Blanken interviewde Dekker, Heijboer, Oranje en De Lange in de slotfase van een veelbesproken gebeurtenis die volgde op de onthullingen in de media, een parlementaire enquête. Het werd beschouwd als een triomf van de onderzoeksjournalistiek en erkenning voor het werk van journalisten die jarenlang argwanend waren bekeken – óók door collega’s. Heel lang werden ze aangezien voor paranoïde complotdenkers, schreef de Volkskrant, ‘geobsedeerde verslaggevers die een keer te vaak op een duister parkeerterrein waren aangelopen tegen een zotte querulant’. Steun in Den Haag kregen ze vooral van een parlementariër van de PvdA, Rob van Gijzel. Zijn bijnaam, Bijlmerboy, werd een geuzennaam. Michael Leendertse las het interview met de vier onderzoeksjournalisten als een ‘moderne complotthriller’ waarin de vliegramp en de jarenlange nasleep adequaat werd samengevat. ‘Het ging over journalisten die stiekem samenwerkten en in de kroeg informatie uitwisselden, in een tijd dat dat totaal not done was. En tegelijkertijd werden ze afgeschilderd als complotgekken. Het beeld kantelde met de parlementaire enquête, toen werden de paria’s langzamerhand op een schild gehesen.’ Bij de rehabilitatie was inbegrepen dat Heijboer en Dekker op televisie veelvuldig het nieuws mochten duiden, in een tijd dat dat nog niet gebruikelijk was voor buitenstaanders. Heijboer werd tijdens de parlementaire enquête de deskundige van 2 Vandaag van de TROS, EO en Veronica, Dekker analyseerde de verhoren voor de NCRV. Dekker: ‘Plotseling hadden we het allemaal toch goed gezien.’ Het was ook het moment om naar buiten te treden over hun samenwerking. ‘We hadden wat bereikt, onze kranten moesten van goeden huize komen om ons te ontslaan.’ Heijboer gaf het startsein voor de heimelijke samenwerking, zegt Dekker. Hij is er zijn collega nog steeds dankbaar voor. Kort tevoren had Dekker in Trouw een paginagroot artikel geschreven over een spectaculair verschijnsel dat een symbool zou worden van de verzwegen waarheden van de Bijlmerramp en als een van de eerste grote Nederlandse complottheorieën te boek kwam de staan: mannen in witte pakken. Zij zouden op de avond van de crash de rampplek hebben onderzocht. Het gaf voeding aan de speculaties dat de lading van het Israëlische vrachtvliegtuig gevaarlijke stoffen bevatte. Dekker: ‘Een woordvoerder van het ministerie van Verkeer en Waterstaat zei als reactie tegen collega’s dat ik binnenkort waarschijnlijk zelf in een wit pak zou worden afgevoerd. Kort daarna meldde Pierre zich bij mij, dat was een opluchting. Er was dus nóg een gek die twijfelde aan de officiële lezingen. Ik was niet meer alleen.’ Uit vrees voor ontslag spraken Heijboer en Dekker niet op voor de hand liggende plekken af, zoals de stamcafés van Trouw en de Volkskrant in de nabijheid van de redacties rondom de Wibautstraat in Amsterdam. ‘We wilden niet samen worden gezien.’ De band was zo hecht dat in Trouw in 1994 een stuk van concurrent Heijboer werd gepubliceerd. Hij bood het Dekker aan nadat de Volkskrant had geweigerd het artikel te plaatsen. Dekker, lachend: ‘Ik heb er nauwelijks iets aan veranderd. Ik vond dat het kon, het verhaal had door mij geschreven kunnen zijn.’ Er was nog een reden dat de verslaggevers steun zochten bij elkaar. Ze moesten opboksen tegen de scepsis van collega’s van wie ze het verwijt kregen dat ze complotdenkers waren of stukken inleverden die onvoldoende onderbouwd waren. Vermoeidheid over het onderwerp sloeg toe op redacties, hun geloofwaardigheid stond op het spel. Dekker: ‘Dat hoorde ik ook van Pierre. Door een meerderheid van zijn collega’s werd hij niet serieus genomen. Ik had daar ook last van, maar in mindere mate. Ik kreeg flink de ruimte voor mijn stukken en voelde me altijd gesteund door mijn chefs en de hoofdredactie.’ Heijboer werkte sinds 1980 bij de Volkskrant. Samen met collega Hans Horsten had hij eind jaren tachtig al eens eerder een parlementaire enquête afgedwongen, na onthullingen over fraude in de bouw en de connectie met pensioenfonds ABP. Het was toeval dat hij voor de krant de aangewezen man was voor de verslaggeving van de crash in de Bijlmer. Op 1 oktober 1992 was de mijnwerkerszoon uit Hoensbroek begonnen als verslaggever Amsterdam, zonder veel enthousiasme. Wat gebeurt er nou in Amsterdam, had hij tegen de toenmalige hoofdredacteur, Harry Lockefeer, gezegd. Een paar dagen later stortte het vrachtvliegtuig van El Al neer in een stadsdeel waar hij zelf had gewoond, de Bijlmer. Vijf jaar na de ramp ging hij met vervroegd pensioen. Het weerhield hem er niet van het dossier te blijven onderzoeken, met het fanatisme dat hem als verslaggever van de Volkskrant had gekenmerkt. In 2002 verscheen er een boek van zijn hand over de ‘verzwegen geheimen van de Bijlmerramp’, Doemvlucht. In het interview in de Volkskrant in 1999 met de drie andere onderzoeksjournalisten kwam de gereserveerde houding van zijn eigen redactie ook ter sprake. ‘Ik heb ook wel eens vloekend tegenover een adjunct-hoofdredacteur gestaan omdat een stuk niet in de krant mocht’, zei hij. Maar hij zei ook dat hij de scepsis wel begreep. ‘Het verhaal was ook te bizar.’ Zes jaar later was hij stelliger, in een interview met de Volksknar, een onlineblad voor gepensioneerde Volkskrant-redacteuren. Op de vraag of hij erkenning had gekregen van zijn eigen eigen krant, zei Heijboer: ‘Een heikel punt. Nee, ik zeg het maar gewoon: nauwelijks.’ De scepsis in eigen kring verwoordde hij door een collega te citeren die zou hebben gezegd: ‘Pierre, de dingen die jij beweert gebeuren niet in dit land. Daarvoor zijn we hier te fatsoenlijk en ook te dom.’ Heijboer liet zich er niet door stuiten. Jan Tromp, destijds adjunct-hoofdredacteur, herinnert zich een gedreven verslaggever, een ouderwetse nieuwsjager. ‘Dit in tegenstelling tot de vele bureauklanten op de Volkskrant-redactie die weigerden de straat op te gaan. Wat dat betreft was hij een voorbeeld voor ons allen, hij werd gegrepen door zijn onderwerp.’ Voor de Bijlmerramp gold dat in extreme mate, zegt Tromp. ‘Hij liet zich uiteindelijk gijzelen door de ramp. Sommige van zijn stukken vonden we niet goed genoeg onderbouwd, bijvoorbeeld als er een verband werd gelegd tussen de crash en de Israëlische geheime dienst. Pierre was ervan overtuigd dat het een militair vliegtuig was. Hij zal ons hebben vervloekt, maar op zo’n moment geldt de oude journalistieke regel: hoe spectaculairder een verhaal is, hoe meer het moet kloppen.’ Scenarioschrijver Michael Leendertse sprak tijdens zijn onderzoek onder meer met oud-collega’s van Heijboer. Een bloedhond, noemt hij hem. ‘Zelfs toen hij al met pensioen was, wilde hij niet stoppen. Die gedrevenheid, dat fanatisme, wilde ik in de serie laten zien. Op borrels van de Volkskrant begon hij altijd wéér over de vliegramp. Het werd voor hem bijna een obsessie. Voor een dramamaker is dat interessant, zo’n personage.’ De parlementaire enquête in 1999 bood de journalisten weliswaar eerherstel, de oogst van de verhoren stelde hen zwaar teleur. ‘De beste doofpot die de Nederlandse overheid zich wat betreft de Bijlmerramp had kunnen wensen’, schreef Heijboer. Vincent Dekker: ‘Toen de enquêtecommissie de waarheid niet boven water kreeg en dat verschrikkelijk slechte rapport presenteerde, dacht ik: als zelfs die mensen het niet voor elkaar krijgen, wie ben ik dan om te denken dat het mij wel lukt? Het was een enorme teleurstelling, plotseling waren we weer die nitwitten. Toen heb ik het opgegeven.’ Volgens Leendertse is het verhaal van de Bijlmerramp óók een verhaal van deze tijd, vanwege de complottheorieën en de controverses over de waarheid. ‘Maar ook vanwege het falen van het systeem. Er zijn nu talloze voorbeelden van systeemfouten die ertoe leiden dat de kloof tussen burgers enerzijds en de politiek en andere instanties anderzijds groeit. Naar de mensen in de Bijlmer werd nauwelijks geluisterd. Veel mensen zijn het slachtoffer geworden van onkunde, of onwil, of van politieke krachten die economische belangen voorrang gaven boven burgers in die wijk. ‘Dat is een van de kernen van het verhaal dat ik wil vertellen. Vijftien jaar geleden zou het me niet zijn gelukt, maar nu kan ik het duiden. Niet voor niets is een serie als Rampvlucht niet eerder gemaakt. Mensen zien nu de kracht van het verhaal, omdat ze het kunnen terugkoppelen naar systeemfouten die ze zelf hebben ondervonden.’ Grote bewondering kreeg hij voor de mannen die bleven speuren en er alles aan deden om de waarheid over de grootste vliegramp op Nederlands grondgebied boven water te krijgen. Als hij geen dramaschrijver was geworden, zegt hij, had hij gekozen voor de onderzoeksjournalistiek. ‘Ik hoop dat de serie ook uitstraalt wat de kracht en de pluspunten van onderzoeksjournalistiek zijn. En wat de gevaren zijn. Want de journalisten balanceerden tussen bizarre ontdekkingen en complottheorieën. Het is een vak waarin je voortdurend moet opletten dat je geen onzin verkondigt en de kans loopt dat je geobsedeerd raakt.’ Vincent Dekker, de journalist van Trouw, heeft de vage hoop dat de nieuwe stroom publiciteit over de vliegramp in de Bijlmermeer nieuwe onthullingen zal opleveren. ‘Veel betrokkenen van destijds zijn met pensioen, ze kunnen makkelijker praten nu.’ Binnenkort gaat hij zijn dossier opvragen bij de Algemene Inlichtingen- en Veiligheidsdienst, de AIVD. ‘Het zou me verbazen als ze me niet gevolgd zouden hebben.’ Van het boek dat hij al in 1994 schreef, Going down, going down..., verschijnt komende week een geactualiseerde versie. Het pakje sigaretten van het Israëlische merk dat hij in zijn achtertuin vond, heeft Dekker niet bewaard, tot zijn grote spijt. ‘Ik denk dat het in de pedaalemmer is terechtgekomen.’ Zijn vrouw Marijke: ‘Met de peuk erbij.’||https://www.volkskrant.nl/nieuws-achtergrond/serie-over-de-bijlmerramp-naar-de-mensen-in-de-bijlmer-werd-nauwelijks-geluisterd~b461a78f/
2022-09-22||Russen passen strijdwijze aan om niet geraakt te worden door hightechwapens VS||Volgens Oekraïne zijn door de gewijzigde Russische tactieken in toenemende mate andere westerse wapens nodig om de Russen te bestrijden. Het gaat onder andere om antitankwapens die Russische tanks tot op 6 kilometer kunnen vernietigen. Kyiv drong eerder al aan op Himars-raketten die dieper in Russisch gebied kunnen toeslaan. De Oekraïense staatssecretaris voor Defensie Volodymyr Havrylov deed woensdag een boekje open over hoe het Russische leger de operaties aanpast. Hierdoor dreigt een van de belangrijkste wapens van het Oekraïense leger, de Javelin-antitankraket, flink aan kracht in te boeten. Het Amerikaanse wapen, dat behoort tot ’s werelds gevaarlijkste antitankraketten, leverde een belangrijke bijdrage aan het tot staan brengen van de invasiemacht. Oekraïne kreeg tot nu toe 8.500 Javelins, die zo’n 200 duizend dollar per stuk kosten. Maar door gebruik te maken van het enige ‘nadeel’ van de raket, het bereik van 2,5 kilometer, proberen Russische tankbemanningen nu de verliezen te beperken. De Russische voorzichtigheid dreigt ook de tienduizenden andere antitankraketten die Kyiv heeft gekregen, met een veel korter bereik, minder gevaarlijk te maken. ‘Javelin is oké’, aldus generaal-majoor b.d. Havrylov voor een gehoor van Amerikaanse militaire fabrikanten in Texas. ‘Maar het reikt niet verder dan 2,5 kilometer. Rusland is ermee gestopt om binnen 5 kilometer van ons te komen. Als wij ze willen raken, hebben we iets anders nodig, zoals kamikazedrones of antitankraketten met een bereik van zes kilometer.’ Het probleem is echter dat in het Westen minder van deze raketten beschikbaar zijn. De VS, die al voor 15 miljard dollar aan wapens aan Kyiv hebben gegeven, beschikken onder andere over de trefzekere Hellfire-raket. Deze kan tanks tot op 8 kilometer vernietigen. De Amerikanen gebruiken de Hellfire nu vooral om met gevechtsdrones wereldwijd terreurverdachten te doden. Ook Israël en Turkije beschikken over dit soort antitankraketten, maar zij zijn huiverig om wapens aan Oekraïne te leveren. De aanpassing van de tactiek door de tankeenheden heeft ook een keerzijde voor de Russen: hun offensieve operaties worden erdoor bemoeilijkt. Tijdens de strijd in de zomer om de stad Severodonetsk in de regio Loehansk, paste het Russische leger de strijdwijze ook aan. In plaats van snel en massaal tot de aanval over te gaan, zoals in de eerste maanden van de invasie, opereerden de Russische soldaten in Severodonetsk eerst op lange afstand om de verliezen te beperken. Gekozen werd voor een langzamer offensief dat steunde op langeafstandsbeschietingen in plaats van gevechten van dichtbij. Volgens Havrylov proberen de Russen de Oekraïense artillerie ook te slim af te zijn door belangrijke militaire opslagplaatsen te verplaatsen naar bezet gebied op zo’n 100 kilometer van het front. Hierdoor kunnen de 16 Himars-raketsystemen die de VS hebben geleverd deze belangrijke doelwitten niet meer raken. De Himars-precisieraketten reiken niet verder dan 70 kilometer. Volgens het Pentagon hebben de Oekraïners met deze raketten de Russen flinke klappen toegebracht. Het Russische leger moest sinds juni toezien hoe meer dan vierhonderd commandocentra, munitie- en benzinedepots en logistieke centra door de Himars met de grond gelijk werden gemaakt. ‘Als we de mogelijkheid zouden hebben om de depots tot op 100 kilometer te vernietigen, zou het een totale ramp zijn voor Rusland’, aldus de Oekraïense bewindsman. Voordat de Russen begonnen hun logistieke centra in veiligheid te brengen, deed Kyiv voortdurend een beroep op de VS om raketten voor de Himars te leveren met een bereik van 300 kilometer. Washington heeft het verzoek afgewezen, omdat het bang is dat de Oekraïners met deze precisieraket, de Atacms, Russisch grondgebied gaan bestoken. Volgens Havrylov bewijst de Russische tegenmaatregel dat de Atacms hard nodig is.||https://www.volkskrant.nl/nieuws-achtergrond/russen-passen-strijdwijze-aan-om-niet-geraakt-te-worden-door-hightechwapens-vs~bd487ef1a/
2022-09-22||In zijn dagboeken blijkt J.J. Voskuil arrogant en onaangenaam||Het interessantst aan het eerste deel van de dagboeken van J.J. ‘Han’ Voskuil (1926-2008), Bijna een man, dat loopt van de zomer van 1939 tot eind december 1955, is de verantwoording van de bezorgers, Jaap Blansjaar, Thomas van Grafhorst en Detlev van Heest. Daarin beschrijft het drietal de geschiedenis van het dagboek en als het niet zo treurig was, zou je hartelijk moeten lachen om de slapstick die zich moet hebben afgespeeld tussen Voskuil en zijn echtgenote Lousje Voskuil-Harpers. Die is bij lezers van Het Bureau, de zevendelige romanserie waaraan Voskuil zijn faam dankt, beter bekend als ‘Nicolien’, een vrouw die haar leven inhoud geeft door zich af te zetten tegen haar echtgenoot, die volgens haar hun gezamenlijke principes heeft verraden door geld te gaan verdienen en ambitie te tonen. Nicolien is een romanpersonage en Lousje Voskuil-Harpers is echt. Dat ze verleidelijk veel op elkaar lijken, komt doordat Voskuil zich in al zijn romans baseert op de schat- en voorraadkamer van zijn schrijverschap, de dagboeken die hij ruim zestig jaar bijhield. Toch moet je de hoofdpersonen uit de romans en die uit de dagboeken uit elkaar houden, inclusief de belangrijkste hoofdpersoon, Han Voskuil – Maarten Koning – zelf. De dagboeken vormen het ruwe materiaal waarmee de romans zorgvuldig zijn opgebouwd. Dat blijkt als je dit eerste deel vergelijkt met wat Voskuil ermee heeft gedaan in Bij nader inzien. Soms zijn passages herkenbaar, maar bijna altijd zijn ze veranderd of ingekort. Opvallend is dat ontbrekende data in de dagboeken juist terugkomen in de roman – alsof Voskuil wat hij in Bij nader inzien had gebruikt uit de dagboeken heeft verwijderd. Voskuil was een gedreven dagboekschrijver, die vanaf zijn 13de zijn belevenissen in schriften noteerde. Uiteindelijk resulteerde dat in 160 volle cahiers. De schriften die ongeveer de eerste dertig jaar van zijn leven bestrijken, tot halverwege de jaren vijftig, bracht Voskuil in de jaren tachtig naar een oud papier verwerkende fabriek in Noord-Holland. In ruil ontving hij toiletrollen, ook het voorland van zijn eigen schriften. Gelukkig had hij zich, vóór de schriften in de papiermolen verdwenen, aan een herculische taak gezet: het overtikken van wat hij in de loop der jaren had geschreven. Daarbij selecteerde hij ‘wat hij van belang vond’ waarbij hij de woordelijke tekst ‘grotendeels’ volgde. Toen hij klaar was, lag er een pak papier van duizenden pagina's door de auteur geredigeerd typoscript. Dat gaf Voskuil ter lezing aan Lousje – een fataal besluit. Want nadat ze alles had doorgeploegd, eiste de vrouw van de auteur dat Voskuil een groot aantal stukken uit het typoscript zou verwijderen en dat hij andere gedeelten zou aanpassen. Hij beschreef immers hun leven samen en daarom had ze, vond Lousje, zeggenschap over de inhoud. Het verzet van Voskuil was tevergeefs – geen verrassing voor lezers van Het Bureau, die zich jarenlang hebben vermaakt met de verhouding tussen de helleveeg en de pantoffelheld. Nu zette Lousje Voskuil zich aan een enorme klus. Ze ging het typoscript met de schaar in de hand te lijf en knipte de ongewenste gedeelten eruit, volgens de bezorgers ongeveer 5 procent van het totaal. Dit tot Voskuils diepe droefenis – vele jaren later, na het overlijden van haar man in 2008, gaf Lousje toe dat ze zich had vergist en dat ze haar man met haar knipwerk ‘veel verdriet’ had gedaan. Er was één geluk bij een ongeluk: Voskuil had zich aanvankelijk voorgenomen óók de schriften van na 1955 te vernietigen, maar daar zag hij nu van af – het laatste restje verzet van een brave sukkel. Omdat zij zich er na haar knipwerk van bewust was dat haar mogelijk censuur zou worden verweten, deed Lousje Voskuil de uitgeknipte fragmenten in een vuilniszak, die ze onder een logeerbed zette en die vervolgens werd vergeten. De vuilniszak vond een roemloos einde, evenals de illusie dat met nijver plak- en puzzelwerk de oorspronkelijke tekst nog zou kunnen worden hersteld. In 2010 of 2011 werd de zak door een ijverige werkster langs de gracht gezet en verdween hij in een vuilniswagen. Daarmee ging ook de door Lousje Voskuil verscheurde en in de vuilniszak gepropte correspondentie tussen de twee geliefden uit de jaren veertig verloren. Dat was – uiteraard – na het enorme succes van Het Bureau, waarvoor haar man nadrukkelijk had geput uit de dagboeken. Of hij daarvoor de oorspronkelijke schriften gebruikte – Het Bureau begint in 1957 – of het door Lousje verknipte typoscript weten we niet, maar Voskuil had de schriften waarschijnlijk niet voor niets bewaard – overigens, om elk risico te vermijden, zonder dat zijn vrouw daarvan op de hoogte was. Voskuil had in zijn testament bepaald dat, mocht hij zijn vrouw overleven, de dagboeken pas na 1 januari 2026 gepubliceerd mochten worden – honderd jaar na zijn geboorte. In het geval dat hij eerder zou sterven dan zijn echtgenote, legde hij een besluit over uitgave bij haar neer. In 2016 besloot Lousje, die dit jaar 96 jaar wordt, dat er weinig zielen meer over waren die door het dagboek konden worden gekwetst en ging zij akkoord met publicatie. Maar dit is dus wat de lezer in dit eerste deel krijgt voorgeschoteld: een dagboek dat eerst bij de schrijver ervan door de molen is gegaan en dat daarna nog eens onder handen is genomen door diens vrouw. Het oordeel van de dagboekschrijver zelf over het resultaat was niet mals: alle sjeu was eruit geknipt. Of dat zo is, is onmogelijk vast te stellen. De Voskuil die je uit dit deel leert kennen is een arrogante, onaangename jongeman, wiens zelfvoldaanheid je op zeker moment gaat tegenstaan. Je vraagt je af wat er met ‘de sjeu’ is verdwenen: een relativerende toon of iets wat het dagboek nog onleesbaarder zou hebben gemaakt. Of misschien helemaal niks, op een paar pikante onthullingen over inmiddels vergeten personages na. De Voskuil uit dit eerste deel van de dagboeken kennen we ook uit de roman Bij nader inzien, uit 1963, zijn debuut. Dagboeken en roman lijken in zoverre op elkaar, dat de hoofdpersoon zich beweegt in een kring van doodsaaie intellectuele navelstaarders, die avond aan avond bij elkaar op de studentenkamer doorbrengen en alles ‘mieters’ vinden, maar die nu opeens onder hun eigen naam optreden: Frida Vogels (Henriette Fagel uit Bij nader inzien en Het Bureau, een van de weinige personages naast Lousje die nog in leven zijn), Suus Hoven (Rosalie Balmakers uit Binnen de huid), Jaap Oversteegen (Paul Dehoes uit Bij nader inzien). Het is alsof ze met hun ware naam ook hun ware karakter hebben teruggekregen. De romanauteur Voskuil kon ze nog redden, maar in handen van de dagboekschrijver Voskuil worden het onuitstaanbare en in prietpraat gespecialiseerde ijdeltuiten – Voskuil spaart ook zichzelf in dat opzicht niet. Afgezien van wat er door hemzelf en daarna door zijn vrouw is verwijderd, laten de dagboeken de naakte waarheid zien en die is een stuk minder interessant dan de gemaakte waarheid van de roman. Daarin is een schrijver aan het woord, die het oorspronkelijke, gortdroge materiaal van humor en relativering heeft voorzien en die ruimte maakte voor de ontwikkeling van verhaallijnen en personages. Met name in Het Bureau en Binnen de huid is een fictie-auteur aan het woord die grijnzend terugkijkt op zijn jeugd, op zijn eigen opgeblazen pretenties en die van zijn vrienden. Een schrijver die van zijn dagboeken literatuur heeft gemaakt. Is de publicatie van Voskuils dagboeken daarmee een overbodig project? Niet per se. Bij de volgende delen hebben de samenstellers gebruik kunnen maken van de oude schriften en daarmee Lousje Voskuils censuur van het typoscript kunnen repareren. Dat belooft in elk geval meer leven in de brouwerij en, dat natuurlijk ook, inzicht in hoe Het Bureau zich verhoudt tot de werkelijkheid en wat Voskuil daarmee heeft gedaan. Zeven dagboekdelen zullen er uiteindelijk bij uitgeverij Van Oorschot verschijnen, in een frequentie van twee per jaar.||https://www.volkskrant.nl/cultuur-media/in-zijn-dagboeken-blijkt-j-j-voskuil-arrogant-en-onaangenaam~b24218b4/
2022-09-22||Wij en het water laat zien dat Nederland niet enkel in strijd met, maar ook sámen met het water leeft||In de Ooijpolder vlak bij Nijmegen torent een monument van twee meter boven de dijk uit. Het kunstwerk, Gevormd door het water getiteld, toont personen, jong en oud, die onderweg zijn van de ene naar de andere zijde van de rivier. Meer nog dan een vlucht drukt het beeld saamhorigheid uit: de bronzen figuren hebben de armen over elkaars schouders geslagen en vormen een menselijke brug naar de overkant. Kunstenares Pauline Lutters maakte het ter herinnering aan de evacuatie die in 1995 in dit gebied plaatsvond. Vanwege de gevaarlijk hoge waterstand moest een kwart miljoen bewoners ‒ Lutters was een van hen ‒ huis en haard verlaten. Ze werden opgevangen door familie en kennissen of vonden tijdelijk onderdak in grote sporthallen en zalencentra in andere provincies. Ik herinner me nog goed hoe grote groepen mensen bepakt en bezakt naar de Jaarbeurs in Utrecht kwamen. Met een vriend die in het getroffen gebied opgroeide, reisde ik de andere kant op om te zien hoe hoog het water was gerezen. We waren niet de enigen: meer ramptoeristen kwamen naar de hoge waterstanden kijken. Na een week konden de meeste evacués terugkeren. De dijken hadden het gehouden; het acute gevaar was geweken. De ramp bleef uit, maar de evacuatie maakte diepe indruk op alle bewoners: ze hadden de dreiging van het water aan den lijve ondervonden. Behalve de letterlijke verbinding tussen twee kanten van de rivier slaat Lutters’ sculptuur ook een figuurlijke brug tussen heden en verleden: het kunstwerk sluit naadloos aan bij de eeuwenoude culturele verbeelding van de Nederlandse omgang met het water. Saamhorigheid behoort al sinds de Middeleeuwen tot de vaste ingrediënten van overstromingstaferelen. Talloze schrijvers, kunstenaars en journalisten hebben het belang van solidariteit benadrukt in tijden van rampspoed. Vanaf het einde van de 18de eeuw vertaalde dit zich in massale vrijgevigheid bij liefdadigheidsacties. De actie ‘Beurzen open, dijken dicht’, die na de Watersnoodramp van 1953 werd gehouden, was een ongekend succes. Met alle andere giften en hulpacties kwam er in totaal zo’n 138 miljoen gulden binnen voor de slachtoffers. De manier waarop watersnoden worden uitgebeeld, fungeert als een lens waarmee we scherp kunnen stellen op onze eigen tijd: welke verbindingen zijn er nog meer tussen het verleden en heden te leggen? En welke lessen kunnen we daaruit trekken? Deze vragen zijn des te urgenter nu de aarde opwarmt en zeespiegelstijging een reële bedreiging vormt voor toekomstige generaties. Een snelle blik op het verleden laat zien dat culturele beelden en historische verhalen nog altijd doorwerken in het hedendaagse debat over waterbeheer en zeespiegelstijging. Verhalen over Nederlandse overstromingsrampen, of ze nu in de 16de of 20ste eeuw plaatsvonden, volgen vrijwel altijd hetzelfde patroon. Ze zijn doortrokken van het luctor et emergo-motief, de gedachte dat Nederlanders iedere ramp weer te boven komen. Er spreekt veerkracht uit en het wijst vooruit naar een betere toekomst. Dit motief kent verschillende varianten: een technologische, een religieuze en een ecologische. Met een technologische bril op weten de Nederlanders het water dankzij hun waterbouwkundige expertise te temmen. Die blik appelleert aan een gevoel van trots. Het beeld dat Nederlanders dankzij hun pioniersgeest, vermogen tot samenwerken en technologische innovaties als geen ander het water de baas kunnen, ligt stevig verankerd in onze collectieve herinnering. Neem de Deltawerken, die als achtste ‘wereldwonder’ veel ontzag in binnen- en buitenland oproepen. Ze herinneren ons aan het aloude credo: ‘God schiep de wereld, maar de Nederlanders schiepen Nederland.’ Volgens de religieuze variant, die lange tijd dominant is geweest in de Nederlandse cultuur, neemt de mens daarentegen een veel bescheidener plaats in. De watersnoodverhalen moesten de lezers of toehoorders ervan doordringen dat Gods hand overal zichtbaar was. God strafte de mensen vanwege hun zonden: na de ramp zou eenieder meer godvruchtigheid moeten tonen. In die tijd waren liefdadigheidsacties vaak gestoeld op religieuze motieven: het was ieders christenplicht om noodlijdenden te helpen. Zeker tot in de jaren zeventig waren de media doordrongen van deze boodschap. Het narratief van het zondebesef gaat ook nu nog rond, zij het in een seculier jasje. Meer en meer dringt het besef door dat we allemaal verantwoordelijk zijn voor onze leefomgeving: een schoner klimaat begint bij jezelf. Steeds meer mensen handelen daarnaar door de auto vaker te laten staan, minder te vliegen en bewuster te eten. Kunst is bij uitstek een middel om deze morele boodschap, impliciet of expliciet, uit te dragen. Denk bijvoorbeeld aan de fototentoonstelling Rijzend water van Kadir van Lohuizen, die tussen oktober 2019 en mei 2021 in het Scheepvaartmuseum te Amsterdam te zien was. Van Lohuizen brengt in zijn foto’s de wereldwijde gevolgen van zeespiegelstijging in beeld. Hij wil daarmee een waarschuwing afgeven: ‘Met al onze technologieën en veiligheden zijn we de angst voor de zee kwijt. Dat we onder de zeespiegel leven realiseren we ons niet meer.’ En dan is er nog de ecologische variant: het idee dat de natuur de ruimte moet krijgen. De gedachte is dat we niet in strijd met het water leven, maar samen met het water. Het programma ‘Ruimte voor de rivier’, uitgevoerd tussen 2006 en 2019, is een geslaagd voorbeeld van deze aanpak. Om de waterstand in rivieren omlaag te brengen, werden op 34 plaatsen in Nederland rivieren verbreed. Ook de ecologische variant is historisch geworteld, zij het minder diep dan de andere. Een fraai voorbeeld is Hendrik Marsmans gedicht ‘Herinnering aan Holland’ uit 1936, waarin hij wijst op de ‘stem van het water’ die ‘met zijn eeuwige rampen’ wordt ‘gevreesd en gehoord’. Marsman nam afstand van zijn protestantse geloof en benadrukte de nietigheid van de mens tegenover een almachtige natuur: het is de stem van het water – en dus niet God – die spreekt. Ons besef dat we niet alleen in strijd met maar ook samen met het water leven, opent een venster naar de toekomst. Hoogleraar milieugeschiedenis Petra van Dam introduceerde het begrip ‘amfibische cultuur’, waarmee ze doelt op de manier waarop Nederlanders in vroeger eeuwen gewend waren voortdurend heen en weer te bewegen tussen land en water. Tot diep in de 19de eeuw waren Nederlandse boeren voorbereid op overstromingen: hoogwaterzolders, noodboten en verhoogde woningen zorgden ervoor dat vee en mensen gered konden worden, als het water kwam. Deze ‘amfibische cultuur’, die ook op veel historische prenten is verbeeld, resoneert in het hedendaagse waterbeleid: de mens zal zich meer en meer moeten schikken naar de gevolgen van klimaatverandering, en, waar nodig, stukken land moeten teruggeven aan de natuur. Deltacommissaris Peter Glas vertelde in een interview dat het water leidend zal zijn voor de toekomstige inrichting van ons landschap: ‘Op lange termijn wordt Nederland amfibisch. Wij moeten meebewegen met waar het water ons brengt.’ Om te kunnen meebewegen zal onze kwetsbaarheid weer een prominentere plaats moeten krijgen in het Nederlandse zelfbeeld. Niet de onoverwinnelijkheid, maar de nietigheid én het adaptieve vermogen van de mensheid staan daarbij voorop. De verhalen en beelden uit het verleden bewijzen dat juist het besef van kwetsbaarheid tot saamhorigheid kan leiden.||https://www.volkskrant.nl/cultuur-media/wij-en-het-water-laat-zien-dat-nederland-niet-enkel-in-strijd-met-maar-ook-samen-met-het-water-leeft~b08f46d9/
2022-09-22||Ov-fietsen zijn de bowlingschoentjes van het openbaar vervoer||Ron ging trouwen, mijn klusjesman. Daar wilde ik graag bij zijn. Het was wel mijn rechterhersenhelft die in het huwelijksbootje stapte. Mijn handen drukken alleen op knopjes, de rest doet Ron. In die zin is het jammer dat we elkaar pas zo laat hebben leren kennen. Liever was ik als kleuter aan hem voorgesteld. ‘Petertje, dit is Ron. Hij zal vanaf nu je band plakken.’ Ron was toen al zeven, kun je nagaan. Zoveel verloren jaren. (Ik heb dat ook met Jet, graag had ik een geboortekaartje gehad van mijn toekomstige schoonouders. Was ik op kraambezoek gekomen. Even met de bierkegel in het wiegje, koedie, koedie, tot over vijfentwintig jaar.) Ron is handig, zeker, maar soms doet Ron, die ook maar een mens is, dingen die gewoon niet zo handig zijn. Zoals z’n bruiloft houden in Timboektoe. Alleen in de Donald Duck vertrekken bepaalde dieren naar Timboektoe, subtekst: die zien we nooit meer terug, waar ik als kind uit opmaakte dat Timboektoe een soort Verweggistan was. (Wat bleek te kloppen, het is een stad in Mali.) Ron bedoelde een ander Timboektoe, gelukkig, namelijk een strandtent, maar ik juichte te vroeg. De NS-app reageerde op deze uitspanning als op een zwart gat. Wegen noch rails voerden erheen, slechts zeewater. Tot in Beverwijk kon ik geraken, en dan in looppas de laatste tien kilometer? Ik durfde er Ron niet mee lastig te vallen. ‘Hee Ron, hoi, hoe gaat-ie? Zeg Ron, zou jij mij misschien naar je eigen bruiloft kunnen brengen?’ Nee. Dat ik zelf geen boekenkasten kan bouwen, is al triest zat. Nee, dit varkentje ging ik zelf wassen. Op station Beverwijk regende het. Een lekker weertje kun je niet timmeren, ook al ben je Ron. (Chinees spreekwoord.) Schuilend in de stationskiosk, belde ik lokale taxi’s. Wel acht centrales kreeg ik te spreken, maar ‘vanwege de spits’ had er geen eentje een ‘vrije wagen rijden’. Ik vond dit heel erg raar. ‘Als er veel nieuws is’, zei ik tegen nummer acht, ‘dan zijn de kranten toch ook niet leeg?’ ‘Nee?’ Onder het station bleek een betonnen schemerwereld schuil te gaan, met fietsen en ook: ov-fietsen. Tegen genoemd NS-materieel heb ik me altijd verzet, ik denk vanwege de kleurstelling. Je zit op een fiets die ze hebben opgeschilderd als een intercity. Ov-fietsen zijn de bowlingschoentjes van het openbaar vervoer. Zelfs op een bowlingbaan, als iedereen bowlingschoentjes aan heeft, zeg ik tegen de anderen, die dus ook bowlingschoentjes aanhebben: ‘Dit zijn niet mijn eigen schoentjes.’ ‘Mag ik van u één ov-fiets,’ vroeg ik aan Jantje Beton. ‘Nee,’ zei hij, ‘want op uw pasje staat… geen abonnement.’ Ron, ik kom eraan. Mijn god, wat een ellende. Na een halfuur hannesen met wachtwoorden, bankpasjes en een Snickers, dom, dom, waarom nu, plakvingertjes, schoot ik de bunker uit, standje Jan Raas. Wat volgde was inderdaad een volwassen touretappe, niemand had overdreven, ik passeerde dorpen en duinen, torenhoge windmolens, ik was Don Quichot op een ov-fiets. ‘Ja hoor’, brulde ik tegen een storm, ‘dit zijn de Hoogovens!’ Op de bruiloft was iedereen zwaar onder de indruk. In Rons kringen kan iedereen autorijden, ook kinderen. Dat was wel mooi, toch. Ook Ron hoor, die vond het niet normaal, helemaal naar Timboektoe fietsen. Ik stond te glimmen als een snorretje. ‘En terug?’ vroeg hij. ‘Fietsen, natuurlijk.’ ‘Dat meen je niet!’||https://www.volkskrant.nl/mensen/ov-fietsen-zijn-de-bowlingschoentjes-van-het-openbaar-vervoer~bf91da04/
2022-09-22||Met haar kritiek op Poetin deelt zangeres Alla Poegatsjova een gevoelige tik uit||Ze is al een halve eeuw de diva van de Russische popmuziek. Geen enkele andere artiest in Rusland verkocht zoveel platen als zij (250 miljoen). Elke Oudjaarsdag zingen Russen het jaar uit met haar liedjes uit Ironie van het lot, de bekendste Sovjet-film die op 31 december standaard wordt uitgezonden in Rusland. Alla Poegatsjova is iemand met wie president Poetin zich tot deze week graag liet zien. Hij reikte haar de Orde van Verdienste voor het Vaderland uit en ontving haar regelmatig in het Kremlin. Maar sinds zondag is een volgende ontmoeting tussen de twee onvoorstelbaar geworden. Poegatsjova (73) schreef aan haar miljoenen volgers op Instagram dat Russen in Oekraïne sterven voor ‘denkbeeldige doelen’. De oorlog, zo stelde ze, ‘verandert ons land in een pariastaat en verslechtert het leven van onze burgers’. Weer een nederlaag voor Poetin. Een gevoelige. In tegenstelling tot andere tegenstanders van de oorlog, zoals politicus Aleksej Navalny, is Poegatsjova bekend en geliefd bij vrijwel alle Russen, ongeacht of ze geboren zijn in het tijdperk van Stalin of Poetin. Poegatsjova keerde zich publiekelijk tegen de oorlog nadat Maksim Galkin, haar vijfde echtgenoot, door het Kremlin was aangepakt wegens openlijke kritiek op Poetins ‘speciale operatie’. De bekende komiek en presentator, 27 jaar jonger dan zijn vrouw, riep kort na Poetins invasie al op tot beëindiging van de oorlog. Staatszenders deden Galkin meteen in de ban. Het Russische ministerie van Buitenlandse Zaken voegde Galkin toe aan het register van ‘buitenlandse agenten’, een lijst met staatsvijanden die door allerlei regels het werk onmogelijk wordt gemaakt in Rusland. Galkin is bevriend met de Oekraïense president Volodymyr Zelensky, die tot zijn politieke carrière bekend was als acteur. Ze waren samen te zien in comedyshows op de Russische televisie, onder meer in een grote oudejaarsshow op staatszender Rossija 1 in 2013. Sinds de invasie toert Galkin met shows door Europa en verschijnt op het podium in de kleuren van de Oekraïense vlag. De opbrengsten van de shows gaan naar Oekraïense hulporganisaties. Galkin en Poegatsjova verlieten Rusland kort na de inval en vlogen naar Israël met hun tweeling, wegens Poegatsjova’s hoge leeftijd verwekt via een draagmoeder. Poegatsjova keerde in de zomer terug naar Rusland. Poetin ging er tot deze week van uit dat de popdiva aan zijn kant stond. Alleen Galkin had ‘heel slechte uitspraken’ gedaan, zo zei Poetins woordvoerder Dmitri Peskov. ‘Ik heb geen uitspraken gehoord van Poegatsjova.’ Poegatsjova vroeg het Kremlin zondag om haar, net als haar echtgenoot, te brandmerken als buitenlandse agent. Staatsmedia probeerden het nieuws te verbergen voor de bevolking door het te negeren, maar het was al te laat. Poegatsjova’s kritiek ging als een lopend vuurtje door Rusland. Vladimir Solovjov, de toonaangevende presentator van de staatstelevisie, verklaarde Poegatsjova dood. ‘Rust in vrede, Alla’, schreef hij op sociale media. Pjotr Tolstoj, vicevoorzitter van het Russische parlement, zei dat Poegatsjova ‘de band met de werkelijkheid heeft verloren’ en zei: ‘We zullen winnen zonder haar liedjes.’ Maar kun je in Rusland winnen zonder Een miljoen dieprode rozen en Neem me met je mee? Het aanzien van Poegatsjova is moeilijk te overschatten. Russen grapten in de jaren zeventig al dat Sovjet-leider Leonid Brezjnev herinnerd zou worden als ‘een kleine politicus uit het tijdperk-Poegatsjova’. Nu zeggen ze dat ook Poetin de geschiedenisboeken zal ingaan als ‘een kleine politicus uit het tijdperk-Poegatsjova’. Poegatsjova brak in 1975 door met het nummer Arlekino, dat uitgezonden werd op de Sovjet-tv. Sindsdien is ze nooit meer van de buis geweest. Haar optredens ogen en klinken westers door keyboards, elektrische gitaren en glitterjurken. Maar ze nam nooit afstand van de Slavische muziek. Er klinkt altijd wel een Russisch volksliedje door haar nummers heen. Haar kritiek op de oorlog roept vragen op over de positie van andere Russische sterren. Sommigen spraken zich al uit tegen de oorlog. Ivan Urgant, een Arjen Lubach-achtige presentator van een avondshow op de staatstelevisie, keerde zich tegen de oorlog en verdween van de tv. Andere bekende tegenstanders: Oxxxymiron, de populairste Russische rapper, de gelauwerde zanger Valery Meladze en youtuber Joeri Doed. Maar de meesten hebben zich stilgehouden, mogelijk uit angst om hun podium te verliezen. Nu Poetin met zijn impopulaire mobilisatie de oorlog naar de Russische huiskamers brengt, wordt het voor bekendheden moeilijker om de invasie te negeren. Poetins critici denken dat ze met Poegatsjova een sterkere vuist kunnen vormen. ‘Poegatsjova is de de facto leider geworden van het antioorlogsfront in Rusland’, zei politicoloog Stanislav Belkovski. Pavel Tsjikov van mensenrechtenorganisatie Agora roemde Poegatsjova voor haar steun ‘tegen repressie en oorlog’. Tsjikov: ‘Een miljoen dieprode rozen tegen het kwaad.’ In een eerdere versie van dit artikel stond dat Poegatsjova’s eerste optreden in het Westen in 1988 in New York was, maar een jaar eerder stond ze al in een matig gevuld Carré.||https://www.volkskrant.nl/nieuws-achtergrond/met-haar-kritiek-op-poetin-deelt-zangeres-alla-poegatsjova-een-gevoelige-tik-uit~bd5d2af3/
2022-09-22||Hoe schrijft Peter Terrin over een waardig levenseinde? De Volkskrant Leesclub gaat in discussie||De Volkskrant Leesclub buigt zich tot het einde van deze maand over De gebeurtenis van Peter Terrin. Literatuurcriticus Onno Blom stelde deze week aan de leesclubleden de vraag: wat vinden jullie van de wijze waarop Terrin in De gebeurtenis met het waardige levenseinde omgaat – tegen mij zei hij dat dát thema centraal staat. (Het boek is kennelijk ontstaan uit de situatie van zijn moeder, die een hersenbloeding kreeg en niet meer kan praten.) Hebben jullie het gevoel dat Terrin in zijn boek ook een standpunt ten opzichte van het levenseinde inneemt? Zouden jullie het boek omschrijven als geëngageerd? Wat vindt u? We zijn benieuwd naar uw mening. U vindt ons op Facebook (zoek op Volkskrant Leesclub).||https://www.volkskrant.nl/cultuur-media/hoe-schrijft-peter-terrin-over-een-waardig-levenseinde-de-volkskrant-leesclub-gaat-in-discussie~b17bac4e/
2022-09-22||Het WK moet ervoor zorgen dat de volleybalgemeenschap met de borst vooruit loopt||Heel even kwam het gevoel bij Lonneke Slöetjes terug. ‘Oh ja, dat is toch wel leuk’, dacht ze toen ze bij een training was van het Nederlands volleybalteam, waarvan ze twee jaar geleden nog de dragende kracht was. ‘Het is bijna een zussenband, je deelt zo veel met elkaar, en dat mis ik, maar ik heb geen spijt dat ik ben gestopt. Ook niet nu hier het WK begint.’ Ze zegt het zittend op de tribune van het Gelredome in Arnhem, waar drie volleybalvelden zijn verrezen. Het is een van de drie Nederlandse locaties van het WK volleybal, dat vrijdag begint, en deels ook in Polen wordt gehouden. Als een van de toernooidirecteuren is ze nu betrokken bij de organisatie. Naast het veld dus, en dat is prima, ze heeft geen enkele aandrang om er in te staan. ‘Er waren zoveel goede redenen om te stoppen’, legt ze uit. Slöetjes was op na vele jaren topvolleybal, zowel mentaal als fysiek. Bovendien wist ze dat haar moeder niet lang meer te leven had – ze wilde graag dicht bij haar zijn. Ze lastte een pauze in, rustte uit, en de honger naar de topsport kwam niet meer terug. ‘Dit toernooi heeft even door mijn hoofd gespeeld’, zegt ze. ‘Sommige meiden hebben ook gezegd: ‘En het WK dan?’ Nee, nee, het is goed zo, en dat snapt iedereen ook.’ Slöetjes was jarenlang een van de beste aanvallers van de wereld en is de meest prominente volleybalster die afscheid nam, maar zeker niet de enige. Robin de Kruijf, Yvon Beliën en aanvoerder Maret Grothues volleyballen nog wel, maar stopten met de nationale ploeg. Van het team dat in 2015 en 2017 EK-zilver won en vierde werd op de Olympische Spelen in 2016 en het WK in 2018 is zo weinig meer over. Die ploeg behoorde tot de top; het was niet gek om stiekem te dromen van een wereldtitel in eigen land. De huidige ploeg is in opbouw, nieuw talent is er, maar niemand denkt dat kampioen worden realistisch is voor de ploeg die tiende op de wereldranglijst staat. ‘Ik zal eerlijk zijn’, zegt Michel Everaert, directeur evenementen en sportontwikkeling van Nevobo. ‘In 2016 dacht ik: die meiden zijn nu allemaal zo oud, die zijn er vast in 2022 nog bij. Dat is deels niet zo en dat is jammer natuurlijk, maar het succes van Nederland alleen is niet allesbepalend voor het succes van dit toernooi.’ Everaert was vanaf het begin betrokken bij de plannen om het WK naar Nederland te halen. De volleybalbond haalt graag toernooien naar Nederland, al was het maar om ervoor te zorgen dat de nationale ploegen veel thuiswedstrijden kunnen spelen, wat de spelers en de fans motiveert. ‘Een sport als volleybal heeft evenementen gewoon nodig’, legt hij de strategie uit. ‘Voetbal, schaatsen, wielrennen en nu Formule 1 krijgen in Nederland sowieso aandacht, als de rest niks doet dan zakt de sport gewoon weg.’ Eerder werden al EK’s voor mannen en vrouwen georganiseerd, in 2015 vond het WK beachvolleybal plaats met de finale op een drijvend stadion op de Haagse Hofvijver. De toewijzing van het WK is de ultieme beloning, volleybal is internationaal een grote sport, de vorige editie in 2018 trok wereldwijd 1,7 miljard kijkers. ‘Eén keer in je leven doe je iets waar bijna alles perfect gaat’, zegt Everaert over het binnenhalen van het toernooi. ‘Dat is dit misschien wel geweest.’ Onwerkelijk is het woord dat hem dezer dagen vaak door het hoofd schiet. Zo voelt het voor hem, zes jaar nadat de eerste plannen werden gemaakt. Onwerkelijk dat het is gelukt, want Nederland is het kleinste land ooit dat een WK volleybal organiseert. En dat terwijl China de wereldvolleybalbond FIVB 25 miljoen dollar bood, drie keer zoveel als Nederland. De totale begroting bedraagt ongeveer 20 miljoen euro, waarvan ongeveer de helft is afkomstig is van overheden, vooral het Rijk en de provincie Gelderland. De fee voor de FIVB zit daarbij in. ‘Dat zo’n wereldvolleybalbond voor ons kiest, en niet voor het geld, is misschien het meest memorabele’, zegt Everaert. ‘Dat zegt iets over ons concept en onze betrouwbaarheid. Zoals iemand bij de FIVB eens zei: Nevobo always delivers.’ De bond werkt voor het evenement samen met TIG Sports, dat onder meer ook de Grand Prix van Zandvoort organiseert. Het WK krijgt dus de ‘festivalachtige setting’, die bij sportevenementen tegenwoordig vrijwel standaard is. De drie velden in het Gelredome – het ‘Wimbledon van het volleybal’ – zijn uniek voor het volleybal. Zo kunnen toeschouwers naar meerdere wedstrijden kijken en ook tussendoor wisselen. ‘De realiteit is dat iedereen het thuisland wil zien spelen’, zegt Everaert. Voor de overige wedstrijden is minder interesse, ook bij andere sporten zijn de tribunes bij WK- of EK-wedstrijden vaak schrikbarend leeg. ‘Dat lossen we hiermee deels op. En met Polen hebben we een tweede thuisland, voor een WK volleybal was dat nog niet eerder voorgesteld.’ Het sloeg aan bij de FIVB, een bond die sowieso niet terugschrikt voor vernieuwing. Zo is de van oorsprong Amerikaanse sport in de loop der jaren flink veranderd door spelregelwijzingen (zie kader), die de sport aantrekkelijk en televisiegeniek moesten maken en houden. In Nederland kan het volleybal een oppepper gebruiken. Het aantal Nevobo-leden zakte dit jaar tot net onder de 100 duizend, twintig jaar geleden waren dat er nog ruim 27 duizend meer. Everaert denkt niet dat een succesvol WK meteen voor een stijging zal zorgen, zelfs niet als Nederland wereldkampioen wordt. ‘Die directe relatie is er niet’, weet hij. ‘Dat is genoeg bewezen.’ Na de gouden olympische volleybalmedaille van de mannen daalde het aantal leden bijvoorbeeld. Toen de Nederlandse voetbalsters in 2017 in eigen land Europees kampioen werden, bleef het aantal meisjes dat ging voetballen stijgen, maar minder hard dan ervoor. ‘Een mooi evenement geeft wel motivatie aan al die vrijwilligers die zorgen dat clubs blijven draaien’, legt Everaert uit. ‘Dit zijn de momenten dat de volleybalgemeenschap met zijn borst vooruitloopt. Wij willen ervoor zorgen dat er dingen zijn waar we trots op kunnen zijn, waar we ons best voor willen doen.’ Daarbij helpt het als het nationale team een beetje presteert. ‘Ze moeten het niet al te slecht doen, laat ik het zo zeggen’, lacht Everaert. De kaartverkoop ligt goed op schema, maar veel kaarten worden pas later verkocht. Iedereen verwacht dat Nederland de eerste ronde overleeft. Van de poule met Kenia, Kameroen, Puerto Rico, België en Italië gaan vier landen door. Als dat inderdaad lukt, zullen het Gelredome en Ahoy in ieder geval negen keer goed gevuld zijn. Vanaf de kwartfinale wordt er ook gespeeld in Omnisport Apeldoorn. ‘Als ze toch in de finale komen, dan heeft dat natuurlijk een enorme impact’, zegt Everaert. ‘Dat maakt mijn werk de komende jaren een stuk makkelijker. Omdat iedereen dan denkt: ze gaan olympisch kampioen worden en dan wil iedereen daarbij horen.’ Hij heeft natuurlijk gebaald toen Slöetjes afscheid nam. ‘Zij was een van de beste speelsters van de wereld – dat ze dan op is, dat is verdrietig. Je hoopt stiekem dat ze toch terugkomt, maar het was snel duidelijk dat het gewoon echt definitief was.’ Voor het evenement zelf heeft hij nooit gevreesd. ‘Je hebt geen garantie dat het met haar erbij beter gaat. Ik hoop dat we goed presteren, maar het WK kan ook een succes worden als we in de kwartfinale worden uitgeschakeld. Dan zal de Oranjegekte wat minder zijn, maar dan hebben we als bond kunnen laten zien dat we iets geweldigs kunnen organiseren.’||https://www.volkskrant.nl/sport/het-wk-moet-ervoor-zorgen-dat-de-volleybalgemeenschap-met-de-borst-vooruit-loopt~b95b0f6c/
2022-09-22||Tribunaal veroordeelt derde en laatste kopstuk Rode Khmer tot levenslang||Samphan was ten tijde van het Rode Khmer-bewind het staatshoofd van Democratisch Kampuchea, zoals Cambodja toen heette. Hij was daarmee, na secretaris-generaal Pol Pot, een van de machtigste figuren binnen de Rode Khmer. Onder de communistische dictatuur in Cambodja kwamen tussen 1975 en 1979 door massaexecuties, uithongering en tewerkstelling in kampen naar schatting anderhalf tot twee miljoen inwoners om het leven, een kwart van de bevolking. Het oud-staatshoofd had daar naar eigen zeggen geen weet van. ‘Mijn berechting is symbolisch, in plaats van gebaseerd op mijn werkelijke daden als individu’, stelde hij vorig jaar in zijn beroepschrift. Hij beweerde dat het tribunaal in eerste aanleg ruim 1.800 fouten had gemaakt met procedures en wetsinterpretatie en blijk had gegeven van vooringenomenheid. De rechters veegden zijn bezwaren van tafel als ‘ongegrond’ en ‘alternatieve interpretaties van het bewijs’. Samphan ‘had directe kennis van de misdaden en deelde de intentie om ze te plegen met de andere deelnemers aan de gezamenlijke criminele onderneming’, aldus rechtbankvoorzitter Kong Srim. De aanklachten tegen hem gaan over ‘enkele van de gruwelijkste daden’ gepleegd door de Rode Khmer. ‘Ongeacht wat u beslist, zal ik in de gevangenis sterven’, schreef de stokoude Samphan in zijn beroepschrift. In 2016 werd hij in hoger beroep al tot levenslang veroordeeld voor misdaden tegen de menselijkheid, vanwege zijn rol in de deportatie van inwoners uit de hoofdstad Phnom Penh. De stedelingen moesten dwangarbeid verrichten op boerderijen, als onderdeel van Pol Pots ambitie om van Cambodja een agrarisch socialistisch land te maken. Velen van hen lieten het leven. Met de definitieve veroordeling van Samphan komt er een einde aan de Buitengewone Kamers in de Gerechten van Cambodja, zoals het tribunaal officieel heet. In zestien jaar tijd waren met het tribunaal, waarin naast Cambodjaanse ook buitenlandse rechters zitting hebben, ruim 330 miljoen euro aan kosten gemoeid. Dat aanzienlijke bedrag leverde drie vonnissen op: net als Samphan werd chef-ideoloog Noun Chea tweemaal tot levenslang veroordeeld. Ook Kaing Guek Eav, beter bekend als Duch, kreeg levenslang, voor zijn rol als directeur van de beruchte gevangenis S-21. Beiden overleden de afgelopen jaren in gevangenschap. ‘Broeder Nummer Eén’, Pol Pot, stierf in 1998 in de Cambodjaanse jungle. In twee andere zaken kwam het nooit tot een veroordeling. Voormalig vicepremier Ieng Sary overleed voordat het zover kwam, zijn vrouw en minister van Sociale Zaken Ieng Thirith werd vanwege haar dementie vrijgesteld van vervolging. Pikant is dat de huidige regering, geleid door voormalig Rode Khmer-commandant Hun Sen, een stokje stak voor de vervolging van overige verdachten. Sen verklaarde dat zo’n proces tot onrust zou kunnen leiden. Het zou ook slecht uitkomen voor zijn regering, waarin veel ministers een verleden bij de Rode Khmer hebben. Toch is het oordeel over het tribunaal niet onverdeeld negatief. ‘Het tribunaal is een belangrijk platform geweest voor openbare discussies over het moorddadige bewind van de Rode Khmer, en een plek waar de stemmen van slachtoffers konden worden gehoord, opgeslagen en gepubliceerd’, reageert Ming Yu Hah van mensenrechtenorganisatie Amnesty International. ‘Ondanks alle bekende gebreken heeft het Cambodja-Tribunaal laten zien dat wie misdaden tegen het internationaal recht op zijn geweten heeft ter verantwoording kan en zal worden geroepen.’||https://www.volkskrant.nl/nieuws-achtergrond/tribunaal-veroordeelt-derde-en-laatste-kopstuk-rode-khmer-tot-levenslang~b170e6e1/
2022-09-22||Biograaf Judith Koelemeijer: ‘Ondanks alles bleef Etty Hillesum geloven in de goedheid van de mens. Dat vind ik inspirerend’||Dagboekschrijver Etty Hillesum (Middelburg, 1914-Auschwitz, 1943) wordt door sommigen als een halve heilige gezien. Judith Koelemeijer (1967) wil in haar biografie Etty Hillesum – Het verhaal van haar leven, die deze week is verschenen, de vrouw van vlees en bloed laten zien. ‘Etty was bijvoorbeeld helemaal geen gracieuze verschijning. Ze was onhandig en waggelde een beetje – dat noemde ze zelf haar ‘wereldberoemde kamelengang’. Langzaam maar zeker ging ik haar voor me zien, met een boezem, onhandig lopend en toch heel aanwezig. Op een gegeven moment dacht ik: ja, als ik nu bij je in een kamer zou zitten, weet ik hoe je bent, hoe je praat, kijkt en beweegt. Zo dichtbij wil je komen als biograaf. Maar dat duurt jaren.’ In 2012 vroeg uitgever Jan Geurt Gaarlandt in een kort mailtje aan bestsellerauteur Koelemeijer – die onder meer furore maakte met de familiegeschiedenis Het zwijgen van Maria Zachea (2001) en het autobiografische Hemelvaart (2013) – of zij de biograaf van Etty Hillesum wilde worden. Boekenplanken waren er al over Hillesum volgeschreven, maar een biografisch werk over haar leven was er nog niet. Vreemd eigenlijk, want Etty Hillesum werd wereldberoemd vanwege haar in 1981 postuum gepubliceerde dagboek Het verstoorde leven, dat ze bijhield van 1941 tot 1943. In haar dagboek schreef Hillesum niet alleen over de oorlog maar ook over haar geloof, dagelijkse sores, hunkeringen, ongenoegens en ingewikkelde liefdesleven. Zo had ze een relatie met twee mannen tegelijk. Bijzonder aan Hillesum was dat ze, ondanks de gruwelijke tijd waarin ze leefde, weigerde zich over te leveren aan angst en vijanddenken. Meerdere keren werd haar een onderduikplaats aangeboden, maar die wees ze af. Ze was van mening dat als zij zou onderduiken, iemand anders voor haar in de plaats zou worden opgepakt en met die gedachte kon ze niet leven. Vrijwillig ging ze – als Joods sociaal werker in dienst van de Joodse Raad – naar Westerbork om ‘haar volk’ te helpen en getuigenis te kunnen afleggen van wat daar gebeurde. In eerste instantie had ze als medewerker van de Joodse Raad een uitzonderingspositie en mocht ze vrij heen en weer reizen tussen Westerbork en Amsterdam. Maar in juni 1943 werd dat privilege ingetrokken en op 7 september werd ze gedeporteerd naar Auschwitz, waar ze dat najaar werd vermoord, 29 jaar oud. Het dagboek van Hillesum werd in de jaren tachtig een internationale bestseller. In Nederland zijn er 350 duizend exemplaren van verkocht, het is inmiddels toe aan de 42ste druk. Ook in het buitenland is Hillesum nog altijd populair, vooral in Italië en Frankrijk wordt ze veel gelezen, ook door jongeren. Wereldwijd zijn er anderhalf miljoen exemplaren verkocht van Het verstoorde leven, het is in 22 talen vertaald. ‘Ik was verrast’, zegt Koelemeijer. ‘Ik was er zelf nooit op gekomen. Op dat moment was ik hoogzwanger van mijn dochter en nog bezig met het afronden van mijn boek Hemelvaart. Als student in de jaren tachtig had ik het werk van Etty gelezen, het boek was toen een hype. Ik herinnerde me meteen dat ik het toen mooi vond. Maar je hebt wel meer van die oude liefdes, zoals Een man van Oriana Fallaci, dat ik in die tijd helemaal heb stukgelezen, maar bij herlezing aanstellerig en overdreven vond. Dus ik antwoordde dat ik vereerd was maar dat ik Het verstoorde leven eerst wilde herlezen. Ik dacht: ik ga niet schrijven over iemand die ik bij nader inzien een aansteller vind.’ ‘Nee, ik vond het beter dan ik me herinnerde. Als twintiger had ik me geïdentificeerd met haar rommelige liefdesleven, geworstel met mannen, erotiek en vriendschappen. En met haar verlangen – een bijna pijnlijk verlangen – om schrijfster te worden, dat ik toen ook zelf sterk had. ‘Maar bij herlezing, 25 jaar later dus, zag ik dat het beter was geschreven dan ik had gedacht. En ik was nog meer onder de indruk: ze was 27 jaar, maar wat een bagage, wat een diep menselijk inzicht en wat een keuze. Om in een stad waar je aan alle kanten wordt bedreigd, waar het doodeng is, mensen worden voor je ogen afgevoerd, niet te denken: hoe red ik mijzelf, maar: hoe red ik de wereld? En hoe doe ik wat ik ten diepste denk dat goed is, te midden van al dat kwaad? Dat je dat kunt denken op die leeftijd. Dat vond ik nog imponerender.’ ‘Nee, ik was tegelijkertijd kritischer, want ik begreep het niet. Haar keuze om haar eigen lot te scheppen en bewust niet onder te duiken, terwijl dat haar meerdere keren is aangeboden. Ik dacht: hoe kan dat? Waar komt het vandaan, wat zijn de invloeden die haar mede hebben gevormd en haar uiteindelijk tot deze weg hebben gebracht? Dat staat lang niet allemaal in haar dagboek.’ ‘Ik was een absolute Etty-beginner. Er is wereldwijd al veel studie naar haar werk gedaan. Er is een Etty Hillesum Onderzoekscentrum in Middelburg, waar je enorme lijsten met artikelen over haar vindt. Dat vond ik aanvankelijk best intimiderend. ‘Ze is op allerlei manieren geïnterpreteerd, soms ook in de spirituele en religieuze hoek getrokken. Ik ontdekte dat bepaalde aannamen een eigen leven waren gaan leiden – dat ze bijvoorbeeld een briljant student was, terwijl ze juist benedengemiddeld scoorde – en dat het echte biografische onderzoek nog niet was gedaan. Zoals: waar kwam haar Russische moeder vandaan en wat was haar verhaal? Dat was nog onontgonnen terrein. Dus voor dit boek wilde ik terug naar de bronnen. ‘Tegelijkertijd wilde ik haar verhaal zo scenisch mogelijk opschrijven. Maar het gevaar daarvan is dat mensen snel kunnen denken dat je het te veel zelf hebt ingekleurd. Juist daarom wilde ik duidelijk maken: ik heb niets verzonnen, het is allemaal gebaseerd op bronnen, er staan niet voor niets 1.500 noten in.’ ‘Je hebt haar dagboeken, waarin ze per dag, soms per uur vertelt over zichzelf. Dat kun je naast de gebeurtenissen in de stad leggen. Dat doet zij weinig. Begrijpelijk, want het is een dagboek, het streeft op geen enkele manier naar volledigheid. Maar ik vond dat interessant, want je gaat haar woorden anders lezen als je ze in een historische context plaatst. Daarom moest ik alles tot in detail uitzoeken. ‘Begin juli 1942 schrijft ze bijvoorbeeld: ‘Ik heb maar snel een briefje naar mijn ouders geschreven, het is een bof dat we er nog zijn.’ In het dagboek lees je er bijna overheen. Maar toen ik dat ging uitzoeken, bleek er juist op die dag een enorme razzia in Amsterdam, waarbij voor het eerst ook echt op Joden werd gejaagd. Mensen probeerden te vluchten over de daken, vrouwen sprongen in de gracht, dat was allemaal die dag. Dus zeker wel een bof dat ze het had overleefd. En ineens begrijp je ook beter waarom ze die dag toch een sollicitatiebrief naar de Joodse Raad schreef, hoewel ze eigenlijk niets met dat ‘merkwaardige bemiddelingsorgaan’ te maken wilde hebben.’ ‘Nou nee, want ik ken mijn beperkingen goed en heb waar nodig hulp gevraagd. Zo heb ik bij het historische onderzoek samengewerkt met historica Erika Prins. Zij heeft onder meer dagen in de archiefkelder van het Maagdenhuis gezeten om de studieresultaten van Etty te bestuderen in vergelijking met die van jaargenoten. John Stienen, die Russisch spreekt en expert is op het gebied van genealogisch onderzoek, hielp met de zoektocht naar de achtergrond van Etty’s Russische moeder, en Guido Abuys, conservator in Herinneringscentrum Kamp Westerbork, zocht steeds de kleinste details voor me na. Ik heb veel laten lezen aan kenners die soms nog iets konden aanscherpen. Ik zie deze biografie als een groot samenwerkingsproject.’ ‘De ongelooflijke vrijheid en onafhankelijkheid van geest. Dat je te midden van zulke moeilijke omstandigheden en stress toch steeds terugkomt bij de vraag: wat is nu het goede? Niet alleen voor mijzelf maar ook voor anderen. Een bijna radicaal idealisme. Er zijn maar weinig mensen die dat volhouden. Zeker als je weet hoe ze die innerlijke rust heeft moeten bevechten. Ze was in wezen een neurotische, onrustige geest. Ze had moeite met het leven, ze leed aan depressies, uitstelgedrag, lethargie, ze kon moeilijk haar energie verdelen. Het ene moment was ze uitbundig, het volgende moest ze dagen op bed liggen om daarvan bij te komen. Begrijpelijk voor een jong mens, maar dus absoluut geen heilige. Dat geeft een ander perspectief en maakt het haast nog bewonderenswaardiger dat ze tot op het eind haar vrijheid van geest heeft kunnen behouden.’ ‘Daar begint het. De overtuiging dat haat de bron is van alle ellende. Dat je dat alleen kunt oplossen door het uit te roeien in jezelf. Nu leven we weer in een wereld waarin steeds meer groepen tegenover elkaar komen te staan. Etty heeft dat ook ervaren.’ ‘De gedachte dat haat niet het antwoord is en dat we elkaar moeten proberen te begrijpen, is meer dan ooit noodzakelijk, nu er weer oorlog in Europa is. Waar is de stem die vraagt om vredesoverleg? Iedereen lijkt mee te gaan in het nieuwe vijanddenken. Wie denkt nog: maar hoe zijn we ook alweer in dit conflict terechtgekomen? Is er nog een uitweg in plaats van nog meer oorlog, nog meer leed? Ik denk dat Etty op die manier veel mensen kan inspireren. Ook omdat zij zelf in zulke gruwelijke omstandigheden bleef geloven in de goedheid van het leven en de mens, in de pracht van een jasmijn of een ontroerend gebaar van vriendschap.’ ‘Ja, ik heb er meer oog voor gekregen. In onzekere tijden worden er altijd zondebokken gezocht en neemt het antisemitisme toe. Etty was zich daar ook van bewust. En tegelijkertijd deed ze er aanvankelijk luchtig en ironisch over. Zo schreef ze toen ze zich moest melden bij de gemeente om zich als Joodse te laten registreren: ‘Vandaag even aangifte gedaan van mijn uitverkoren bloedsomloop.’ Dat is precies de sfeer van 1941, mensen denken: wat maakt het uit dat ik een persoonsbewijs heb met een ‘J’ erin? Maar dat was dus wel het begin van het einde.’ ‘Ja, een belangrijke vondst. Ik kreeg een perspectief erbij, Etty werd nog menselijker voor me. Leonie en Etty gingen lang samen op, totdat de eveneens Joodse Leonie besloot wel onder te duiken.’ ‘Haha, ja, in 2016! Leonie is na de oorlog naar de Verenigde Staten verhuisd. Ze werkte daar als econoom bij de Wereldbank. In 2013 is ze overleden, maar haar zoon heeft het huis in Greenbelt intact gelaten. Hij heeft een enorme erfenis, want zijn vader werkte bij de NSA. Leonie en haar man hadden twee werkkamers, bomvol documenten, en ook in de rest van het huis puilden alle kasten uit. De zoon durft niets weg te gooien. Ik mocht komen en een week lang in dat stoffige huis verblijven. Het was erg vies maar ook bijzonder, want ik had goede hoop dat er nog belangrijke correspondentie en andere documenten uit de oorlog moesten zijn – wat dus ook zo was.’ ‘Elke dag sloot ik me op in mijn werkkamertje, waar eerst mijn dochter sliep, om aan dit boek te werken, met muziek van Satie en Einaudi op mijn koptelefoon. Je gaat met iemand leven. Etty kon zo positief in het leven blijven staan in zulke onmogelijke tijden. Dat is inspirerend. ‘Voor mij persoonlijk waren het moeilijke jaren. Mijn moeder is ziek geworden, ze kreeg ALS, dus ze raakte verlamd en kon niet meer praten. Ze is eind 2019 overleden, mijn vader en wij kinderen hebben haar tot het einde zelf verzorgd. Dat was erg zwaar en verdrietig. Vrijwel direct daarna kregen we de corona-epidemie en kwam ik met kinderen thuis te zitten, wat ik nogal stressvol vond, zoals veel ouders. In die tijden vol spanning dwong ik mezelf – mede dankzij Etty – om toch te blijven zien hoe mooi de bomen zijn, hoe bijzonder vriendschap is. En ook een beetje vriendelijk te blijven. ‘Etty probeerde bijvoorbeeld in de enorme misère van Westerbork nog voor iemand schoenen te halen. Dat lijkt niets, maar was voor de arme mensen die uit hun huis waren gerukt en daar op pantoffels aankwamen zo belangrijk! Ik vond dat erg ontroerend. Je kunt het ook laten zitten, maar zij ging op zoek. In alle tijden zijn er mensen die zo zijn maar ik heb toch het gevoel dat het zeldzamer wordt, dat denken voor het collectief en voor het algemeen belang.’ ‘Nou, ik ben blij dat het boek af is, het was ook een zware last op mijn schouders. Financieel was het bijna niet meer te doen. Ik ben rijkelijk gesubsidieerd, maar dan nog was het constant houtje-touwtje-boekhouden om het aan elkaar te knopen. Tegelijkertijd zal ik zeker heimwee krijgen naar de dagen dat ik geïnspireerd heb zitten schrijven.’ ‘Nee, veel mensen realiseren zich dit niet, daarom ben ik er open over. Maar de inkomsten van die vorige boeken houden op een gegeven moment op. Dan moet er weer een nieuw boek komen, maar zo’n biografie schrijven gaat natuurlijk extreem langzaam. Je kunt het alleen redden met steun. En heel hard werken, ik heb naast het schrijven geregeld cursussen literaire non-fictie gegeven. ‘Ik wil er absoluut niet over klagen, want ik was zeer bevoorrecht dat ik dit werk met zo veel steun heb kunnen doen, en we hebben geen dag droog brood gegeten, maar de voortdurende zoektocht naar geld en de onzekerheid daarover wogen soms wel zwaar.’ ‘Mijn man Vuk Janic, die oorspronkelijk uit Sarajevo komt, is heel belangrijk voor mijn schrijver-zijn. Hij is filmmaker, dramaturg en kan goed denken in verhaalstructuren. Eindeloos heb ik, aan de keukentafel of ’s avonds laat op de bank, met hem over dit boek gepraat.’ ‘Haha, ik word nog wakker dat ik denk: o help, heb ik dat wel goed gedaan? Dat blijft bij iedere schrijver spelen. Ik voel me licht dat het klaar is, maar tegelijkertijd vind ik het spannend hoe het wordt ontvangen. ‘Maar ik weet wel: alles wat in mijn macht lag, heb ik gedaan, het was een titanenarbeid. En ik heb het uiterste gevraagd van mezelf en mijn gezin. Alle mensen die me iets konden vertellen heb ik uitgehoord, hun zolders binnenstebuiten gekeerd. Tig keer teruggekomen als het moest. Het staat er nu: Etty’s leven is helemaal onderzocht, in de context geplaatst en alle beschikbare bronnen die er nog konden zijn, heb ik boven water proberen te halen. Ik zou niet weten waar ik nog verder zou moeten zoeken. Nee, dit is het, voor nu althans. Ik heb mijn boek bewust niet willen presenteren als de definitieve biografie. Het verhaal is nooit af.’ In een eerdere versie stond dat de echtgenoot van Leonie werkzaam was bij de CIA. Dit klopt niet: hij werkte bij de NSA (National Security Agency).||https://www.volkskrant.nl/cultuur-media/biograaf-judith-koelemeijer-ondanks-alles-bleef-etty-hillesum-geloven-in-de-goedheid-van-de-mens-dat-vind-ik-inspirerend~bda2e986/
2022-09-22||Ik hoopte dat de papieren fallus een wensballon was en zou verdwijnen in de nachtelijke hemel||Er werd een penis naar een brandstapel geleid. Het was een manshoge erectie, gemaakt van wit papier. Ik was er niet zelf bij, maar zag het gebeuren in een video die een vriendin had doorgestuurd. Het was een soort wensballon, alleen dan in de vorm van een gigantische fallus. Er leken ook lichtjes in te zitten. Twee mannen tilden hem behoedzaam naar een kampvuur. Om het vuur heen stond een grote groep mannen te kijken, hun gezichten opgelicht door de vlammen. Sommigen sloegen op een trommel en zongen een bezwerend, woordeloos lied. Toen ze de penis neerzetten, schudde de grote kop even terneergeslagen heen en weer. De mannen lieten hem los en stapten achteruit. Ik hoopte dat de papieren fallus (‘dit is nou typisch een voorbeeld van een papieren fallus’) echt een wensballon was, zou opstijgen en zou verdwijnen in de nachtelijke hemel. Misschien onderweg naar het ruimtelijke niets nog een piloot in verbijstering achterlatend. Maar het vuur sloeg om de ballen en binnen een paar seconden stond de hele erectie in lichterlaaie. Hij dreigde om te vallen, maar iemand hield hem recht met een stok, net zolang tot hij helemaal was opgebrand en in felle vlammen uiteen viel op de grond. Er klonk applaus en gejoel. ‘Misschien kun jij even uitzoeken wat hier gebeurt en waarom’, stuurde de vriendin me. Dat probeerde ik. Dagenlang zocht ik koortsachtig naar een antwoord. De video bleek opgenomen tijdens een spirituele retraite voor mannen. Ik informeerde bij de organisatie wat precies het idee was achter het verbranden van een erectie, maar kreeg geen antwoord. Een zoekopdracht op Google naar ‘burning penis’ leverde niets op, behalve links naar websites met medisch advies. Een goede vriend van me, die ook met enige regelmaat mannen in hun kracht zet, suggereerde dat de penisverbranding wellicht symbool stond voor het afrekenen met toxische masculiniteit. Dat zou ik kortzichtig vinden; het is een kleine minderheid van erecties die het verpest voor de overgrote meerderheid. Bovendien is het maar zeer de vraag in hoeverre de erectie verantwoordelijk is voor het handelen van de man die eraan vastzit. Iemand anders zei dat het misschien te maken had met spermaretentie, een trend waarbij mannen zaadlozing vermijden. Ik vond het vooral erg zonde van de papieren fallus, waar overduidelijk veel tijd en liefde in had gezeten. Het was een prachtig, delicaat bouwwerk, met een geraamte van dunne latjes en een grote, vriendelijk aandoende kop. Hij verdiende een mooier lot dan de brandstapel. Een plekje ergens in Museum Voorlinden bijvoorbeeld. Of beter nog, als staande lamp in mijn werkkamer.||https://www.volkskrant.nl/mensen/ik-hoopte-dat-de-papieren-fallus-een-wensballon-was-en-zou-verdwijnen-in-de-nachtelijke-hemel~ba0eeb1e/
2022-09-22||Russische ondernemers deponeren bestaande luxemerken in handelsregister||Na de Russische inval in Oekraïne hebben internationale bedrijven massaal Rusland verlaten, van Ikea tot McDonald’s. Die uittocht betekent nog niet dat de bekende logo’s van modeketens, fastfoodzaken en luxe-merken ook uit het Russische straatbeeld verdwijnen. Ze blijven, al dan niet in gewijzigde vorm. Als reactie op westerse sancties zijn enkele Russische ondernemers bovendien wereldberoemde (luxe)merken gaan deponeren in het Russische merkenregister, van Adidas tot Zara en van ‘Alfa & Romeo’ tot Gucci. Mogelijk doen ze dat uit financieel gewin, maar het lijkt ook een beetje op pesterij. Het gaat om meer dan driehonderd merken, blijkt uit onderzoek van Irene Calboli, hoogleraar rechten aan de A&M University in Texas, en Vera Sevastianova, doctoraal student aan de Hanken School of Economics in Helsinki. Sommige gedeponeerde merken zijn exacte kopieën van het originele merk, andere zijn eerder een parodie of lookalike. Zo bracht een Russische onderneming niet alleen CoolCola op de markt (een mix van Coca-Cola en Pepsi), maar ook Fancy (wat op Fanta lijkt) en Street (een kopie van Sprite). Uit het Amerikaans-Finse onderzoek blijkt dat twee bedrijven en één individu verantwoordelijk zijn voor de helft van de aanvragen voor de ‘nieuwe’ merken in het Russische merkenregister. Rospatent, het Russische merkenbureau, moet de aanvragen nog beoordelen. Indien het bureau zich aan de Russische merkenwet houdt, dan zou het deze registraties moeten weigeren, omdat ze te veel lijken op bestaande merken. Maar mogelijk vindt het Kremlin het wel best dat de ook in Rusland populaire internationale merken worden gekopieerd. ‘Natuurlijk is het merkenrecht een onderwerp van veel minder zorg in vergelijking met het verlies van levens, de vernietiging van steden en de vluchtelingencrisis als gevolg van de oorlog’, stellen onderzoekers Calboli en Sevastianova in het wetenschappelijke tijdschrift Harvard Journal of Sports and Entertainment Law. ‘Maar luxe modehuizen en de meeste westerse bedrijven hadden weinig keuze en werden gedwongen Rusland te verlaten. Hun vertrek betekent niet dat ze hun intellectuele eigendomsrechten ook verliezen.’||https://www.volkskrant.nl/cultuur-media/russische-ondernemers-deponeren-bestaande-luxemerken-in-handelsregister~b980429b/
2022-09-22||Begin het najaar goed met deze cultuurtips||Schitterende Californische zwembaden, droomachtige Britse paadjes en felle kleuren: of hij nou tekent, schildert of op zijn iPad kleurt, altijd is de hand van David Hockney (85) te herkennen. Vaak weet hij veel meer ruimtelijkheid te suggereren dan op het platte vlak kan bestaan. In de tentoonstelling Hockney’s Eye in het Teylers Museum staat daarom Hockneys experimentele gebruik van perspectief en optische hulpmiddelen centraal. Daarnaast worden kunstwerken van Hockney gecombineerd met oude meesters als Claude Lorrain en Pieter Saenredam. De tentoonstelling laat ook zien welke optische instrumenten zij volgens Hockney gebruikt kunnen hebben. Zo wordt de bezoeker uitgenodigd om door Hockneys ogen naar de kunstgeschiedenis te kijken. teylersmuseum.nl Gelukkig is het er weer – of moeten we zeggen: nog? – het fijne en belangrijke theaterprogramma Het Debuut. Deze theatertour van meerdere korte voorstellingen op één avond laat bezoekers in het hele land kennismaken met pas afgestudeerd theatertalent. Al drie jaar achtereen is dat talent nu de dupe van corona: hun werk kon überhaupt niet door een publiek worden gezien, of komt er door het stuwmeer aan uitgestelde premières niet meer tussen. En dan is ook nog afstudeerfestival ITS opgeheven, waardoor er nog minder speel- en toonkansen zijn. Hulde dus aan producent Via Rudolphi die zich zo consequent, nu al voor de elfde keer, inzet voor dit concept. Het levert bovendien veel moois op: eerdere deelnemers als Mathieu Wijdeven, Jip van den Dool, Yamill Jones en Caro Derkx zijn intussen uitgegroeid tot vaste waarden in het theaterlandschap. Hopelijk is dat ook weggelegd voor de vier deelnemers dit jaar: duo’s Just van Bommel en Emma van den Elshout (Het Showtje), Sweder de Sitter en Julie Boellaard (Illuminate Illusion) en Myrte Siebinga en Thibaud Dooms (Adolescentje & Adolescentje), plus Marie Mae van Zuilen (Dreaming). Zeven talenten van de toekomst, zomaar samen op één avond, dat is een buitenkans. Gaat dat zien – nu kan het nog.viarudolphi.nl/het-debuut Het is nog een beetje een geheimtip, maar dat zal niet lang meer duren: Ede – ja, Ede – is een van de plekken om te bezoeken als je geïnteresseerd bent in klassieke muziek. De Edesche Concertzaal heeft een mooi en divers concertaanbod. Zaterdagavond komt er weer een pianist van wereldklasse langs in de persoon van Paul Lewis, die eenmalig in Nederland optreedt. De Brit neemt stukken mee van Debussy, Sibelius en Schubert (de Gasteiner-Sonate). ‘Zacht pianospel werd in zijn handen neuriën, een forte klonk als een schreeuw, alsof de liederencomponist over zijn schouder toekeek’, schreef de Volkskrant al eens over zijn Schubert-interpretaties, dus dat belooft wat. Later in het seizoen treden onder meer Lavinia Meijer (harp), het Quartetto di Cremona (strijkkwartet), Elisabeth Brauss (piano) en Rachel Podger (barokviool) op. Toen Rusland buurland Oekraïne binnenviel, kwam net de plaat B Flat A van de Poolse band Trupa Trupa uit. De literaire en maatschappelijk betrokken teksten van dichter en zanger Grzegorz Kwiatkowski raakten een gevoelige snaar. Omdat ze gingen over de verschrikkelijke Europese geschiedenis, en vooral over die van het thuisland van de band. Kwiatkowski gaat in zijn muziek in tegen de holocaustontkenners, tegen de waanzin van de oorlog en tegen onmenselijkheid in het algemeen. Hij doet dat met prachtige maar soms ook verontrustende teksten. Trupa Trupa stond de afgelopen jaren vaak vermeld op de programma’s van kleine poppodia, maar corona stak een stokje voor hun tournee. Eindelijk zijn ze er dan, en wel in drie zalen. Geef deze prachtband een publiek.||https://www.volkskrant.nl/cultuur-media/begin-het-najaar-goed-met-deze-cultuurtips~b2488a7c/
2022-09-22||Op haar plek in de tuin van het Rijks kan kunstenaar Peggy Kuiper weer opladen||‘Sinds drie jaar schilder ik in een atelier in de buurt van het Rijksmuseum. Daardoor wandel ik iedere dag van mijn huis langs deze tuin. Na een dag schilderen zit ik hier graag op een bankje. Doordeweeks is het ontzettend rustig, waardoor het een fijne plek is om even tien minuten op te laden en tot rust te komen. Dat is een ritueel geworden.’ ‘Ik schilder in een soort van emotionele haast; heel intuïtief. Emotie laat namelijk niet op zich wachten en je kunt het ook zo weer kwijtraken. Daarom wil ik dat moment van emotie pakken en direct op het doek zetten. Wanneer ik aan het werk ben, verkeer ik dus in een staat van chaos. Deze tuin biedt tegengewicht. Een beetje natuur, of tenminste een gevoel van natuur, geeft me de mogelijkheid om te ontspannen en me te vervelen. Hier kan ik onthaasten, waardoor ik de volgende dag weer de creatieve energie kan laten stromen.’ ‘De tuin heeft een fijn contrast: enerzijds de vaste structuur van het ontwerp en anderzijds hoe dat ontwerp wordt verrijkt met planten die per jaargetijde verschillen. Ieder seizoen ziet de tuin er totaal anders uit en is het een andere beleving om hier te zitten. Daarom is het rustig, maar ook veranderlijk. Het is verstilling opzoeken, en tegelijkertijd geïnspireerd raken door nieuwe prikkels. Dat veranderlijke van de tuin zit niet enkel in de natuur, maar ook in de kunstwerken die hier worden geëxposeerd. Die wisselen namelijk voortdurend.’ ‘De sculpturen van beeldhouwer Barbara Hepworth. Halverwege de vorige eeuw was zij een belangrijke pionier van het modernisme. Destijds waren er weinig vrouwelijke kunstenaars die internationaal zo opvielen. Toen ik haar beelden hier zag, werd de tuin voor mij nog mooier. Hepworth is een belangrijke inspiratiebron voor mij als kunstenaar en als mens. Zij wilde altijd aangesproken worden als ‘beeldhouwer’ in plaats van ‘beeldhouwster’ omdat ze geen onderscheid wilde maken in sekse. Ook in deze tijd speelt die ongelijkheid nog en ik vind het belangrijk me daar bewust van te zijn.’ ‘Sinds ik schilder loop ik iedere dag in een oude broek en trui die helemaal onder de klodders verf komen. Maar, doordat ik steeds in m’n schilderskloffie loop, heb ik juist meer behoefte om me mooi aan te kleden op de momenten waarop ik niet schilder. Ik combineer dan graag design en vintage met elkaar. Daarbij speel ik met masculiniteit en femininiteit door losse kledingstukken te combineren met kleren waar vrouwelijke vormen in zichtbaar zijn. Toch zou ik dat niet ‘mijn stijl’ noemen, want het woord ‘stijl’ vind ik moeilijk. Het voelt statisch en alsof ik vastzit in een kader. Terwijl dat wat ik draag – en schilder – juist veranderlijk is en kan variëren van moment tot moment.’ ‘Deze drie beelden zijn deel van een groep van figuren die samen de generaties van een familie verbeelden. Samen heten ze ‘The Family of Man’. De abstracte sculpturen staan prachtig in de omgeving van deze tuin.’ ‘Ik hou van pure materialen. Mijn jas is van een Antwerps merk genaamd La Collection en gemaakt van ruw linnen. Je doet er lang mee, maar je trekt hem ook niet iedere dag aan omdat hij zo lang is.’ ‘Van welk merk de broek is weet ik niet, want de labels zijn eruit geknipt. Ik heb hem gekocht in een vintagewinkel in New York, bij de mannenafdeling. Ik vind het leuk om te spelen met ruimzittende mannenkleding en me daarin dan toch nog vrouwelijk te voelen.’ ‘Deze blouse van Nicholas K heb ik in New York gekocht. Het bijzondere eraan is het detail met knoopjes aan de zijkant. Die kun je dicht dragen, maar als ik mijn vrouwelijke vormen wat meer zichtbaar wil maken, doe ik een paar knoopjes open. Je kunt met deze blouse alle kanten op.’ ‘Ik draag graag zilver. In deze armband staat naam en geboortedatum gegraveerd. Mijn moeder droeg hem altijd. Zij is overleden in mijn tienertijd. Nu draag ik hem, waardoor ik een stukje van haar bij me draag. Deze ring is van een Amsterdams merk, Taj, met een artisjok erop. Ringen vind ik fijn, en teenringen ook. Je ziet ze niet wanneer ik schoenen draag. Dat vind ik ook bijzonder: dat je dingen niet ziet maar ze er wel zijn. Waarom dragen we sieraden om onze vingers en niet om onze tenen? Onze tenen zijn toch even belangrijk?’ ‘Deze riem heb ik gekocht in een boetiek in New York. Het duurde even voordat ik doorhad hoe je hem moet dragen. Waarschijnlijk kan dat ook op verschillende manieren. Maar ik doe hem niet vaak om omdat het een heel gedoe is om hem af te krijgen en dan weer om te doen.’ ‘Ik heb veel aandacht voor de kleren die ik draag, behalve voor mijn sokken. Mijn sokkenlade is een grote chaos. Ik ben zo iemand die geen sokken bij elkaar zoekt maar gewoon iets uit de kast trekt. En dan zie ik ook wel dat het twee verschillende sokken zijn, maar dat interesseert me niks. Het is slordig maar ook heel consequent gekozen.’||https://www.volkskrant.nl/mensen/op-haar-plek-in-de-tuin-van-het-rijks-kan-kunstenaar-peggy-kuiper-weer-opladen~b5abeaca/
2022-09-22||Minister Ernst Kuipers: ‘Als je vindt dat ik af en toe wat kort door de bocht ben: dat zit in het dna’||Hij was nog geen week minister of de hashtag ErnstKuipersMoetWeg was trending. Hardlopen doet de voormalig hoogleraar geneeskunde en bestuursvoorzitter van het Erasmus MC, die tijdens corona een nationale bekendheid werd, tegenwoordig met een petje en een zonnebril op. Bij zijn huis hangen vanwege bedreigingen bewakingscamera’s, hij heeft een alarmknop waarop hij bij nood kan drukken, en als hij een weekendje weggaat met zijn studievrienden is de beveiliging paraat. Nadat een auto nadrukkelijk naast hem was komen rijden en hij via sociale media ernstige dreigberichten kreeg, nam hij op advies van de politie ook een tijdje wisselende routes naar huis. ‘Haha ja. Het begint in mijn hoofd en aan het eind van dat denkproces maak ik inderdaad een soort swot-analyse op een bierviltje.’ ‘Een belangrijke is het continu in het zoeklicht staan. Als zorgbestuurder heb je dat niet. Een ander verschil is dat ik in het Erasmus MC veel meer in gezamenlijkheid deed. Nu hoor ik bij alles: de minister moet er wat mee doen. Ook op momenten waarop ik in mijn vorige rol zou zeggen: jongens stel je niet aan, met deze vraag moet je bij de balie oogheelkunde wezen.’ ‘Nee. Ik weet nog dat ik naar een vergadering reed waar pers voor de deur zou staan. In de auto kreeg ik een update. Het had die nacht gestormd, en als mogelijke vraag stond er: heeft de storm problemen opgeleverd bij de testlocaties van de GGD? Ik begon ontzettend te lachen, ik zei tegen mijn woordvoerder: Jeetje, in mijn vorige baan zou ik hebben gezegd: Dat moeten jullie echt even bij de GGD vragen. Ik weet het werkelijk niet en ik wil het ook niet weten. Ik neem aan dat ze een paar extra haringen voor die tent in de grond hebben geslagen. Maar nee, de minister moet dat allemaal precies weten.’ ‘Continu. Maar ik word er niet warm of koud van. Soms, en misschien is dat ook wel de verbazing die ik heb doordat ik niet uit de politiek kom, kan ik denken: waarom zou de minister continu bij alles zijn mening moeten geven, dat is echt zot. Ik heb ook een keer bij een vraag van de pers gezegd: ‘Jongens, het spijt me, ik ben geen wandelende Siri.’ ‘Bij die persconferenties over covid kreeg ik vooraf 80 bladzijden aan vragen en antwoorden, enkele regelafstand, kleine print. Of ik die maar even wilde doornemen. Er stonden echt vragen in over de uitzonderingsregel voor de condoleanceruimtes van de crematoria en voor de zeemanshuizen. Hahaha. Als je daaraan gaat voldoen, krijg je de volgende keer 85 bladzijden. Dus ik heb gezegd: zet heel groot op de achtergrond: ‘rijksoverheid.nl’, en dan refereer ik daaraan. Want ik ben niet iemand die 80 bladzijden over de zeemanshuizen uit zijn hoofd gaat leren. Ik kan echt snel lezen en leren, maar ik heb wel wat anders te doen.’ ‘Je moet zeker wat aanpassen. Als minister leer je vrij snel dat je het meer in algemene termen moet zeggen. Anders is er altijd wel ergens iemand die zegt: nou, dat klopt niet.’ ‘Ja. Toen ik bij VWS kwam, stond alles door corona al twee jaar in een totale crisismodus. Dus alles moest snel even tussendoor. Toen heb ik gezegd: Jongens, even rust, reinheid en regelmaat. Ik heb in de acute zorg gewerkt, stressvoller krijg je het bijna niet, maar dan gaat het er toch kalm aan toe, de hartslag komt er niet boven de 70 want anders kun je je werk niet goed doen. Er zijn vaste regels en protocollen. Een ambulance die onderweg is belt, en dan weet je: over tien minuten staat-ie er. Dus je hebt de tijd om je jas aan te trekken en klaar te staan. Dus hier ook hè, even kalm. ‘Maar goed, in het begin was die kalmte er nog niet en kwam er een rapport van TU Delft tussendoor over de impact van coronatoegangsbewijzen. Dat kreeg ik terwijl ik met iemand in gesprek zat, het moest direct naar de Kamer, of ik de brief even kon tekenen. Mag ik het even lezen?, vroeg ik. Nee, het moet nu weg. O, nou, ja oké dat is dan zo. ‘Maar daarin stond dat coronatoegangsbewijzen, als je ze niet gebruikt, geen effect hebben. Het effect hangt af van de mate van inzet. Is die groot, dan kon het effect oplopen tot 15 procent. Als wetenschapper denk ik dan: oké, 15 procent demping bij een viruscyclus van vier dagen en dertigduizend besmettingen per dag, dat doet ertoe. ‘Vervolgens was de conclusie van een journalist bij de persconferentie dat die coronatoegangsbewijzen helemaal niks deden, die konden gewoon in de vuilnisbak. Toen kwam de wetenschapper in mij naar boven: even de nuance, afhankelijk van de mate van inzet is er een tot 15 procent dempend effect. Maar in het eerstvolgende Kamerdebat was het gelijk: deze minister is een leugenaar! De nuance dat het in de ideale setting een tot 15 procent dempend effect kan hebben, verdween. Ik heb moeten leren dat ik heel erg in algemene termen moet blijven.’ ‘Nee, dat verschilt wel. Ben ik in al die jaren als zorgprofessional of als zorgbestuurder ooit gekwalificeerd als leugenaar en als schoft? Nee, nooit. Dat is absoluut nieuw. Dus dan moet je wel even slikken. ‘Ineens krijg je ook gesprekken over beveiliging. Ik denk dan: jongens kom op hé, ik ben maar minister van Volksgezondheid, waar hebben we het over? Maar je krijgt allerlei maatregelen voor je veiligheid. Dat is ook wel iets om het thuis even over te hebben: tjeetje, gaan we dat doen? Ook omdat die kritiek soms zo los staat van of je je werk goed doet. Ik reed afgelopen week over de snelweg en er hing een spandoek aan een viaduct: Need an abortion? Take a covid vaccin. Mijn vrouw wees me erop. Dan denk ik wel: als we elkaar zo gaan informeren, met spandoeken, dan moet je niet verbaasd zijn dat de nuance ver weg raakt als je een volgende vaccinatieronde aankondigt. ‘Ik heb ook tegen mijn vier zonen gezegd: als je gevraagd wordt of je een zoon bent van Kuipers, gewoon nee zeggen.’ ‘Het was nog in de covidtijd, voor ik minister was. Ik liep rond middernacht na een talkshow van de studio naar de auto, dat was ongeveer 200 meter. Een man kwam op me af. Hij zei: ‘Ik zag u net op de tv en ik ben hier naartoe gekomen om even met u te praten.’ Die man kwam dichtbij, terwijl hij de hele tijd een hand achter zijn rug hield. Hij ging mij uitgebreid vertellen waarom vaccineren heel gevaarlijk was, en dat ik de verkeerde adviezen gaf. Dan draai je wat om die man heen, je kijkt waar je heen kunt en ondertussen praat je: ik hoor wat u zegt. Na een paar minuten heb ik gezegd: het is al laat, als u het goed vindt loop ik naar mijn auto en gaan we naar huis. Ik wens u een goede nachtrust en wel thuis. Toen liet hij mij gaan.’ ‘Ja. Maar onze jongens zijn hartstikke nuchter, dus die worden daar niet warm of koud van. Het interesseert ze eigenlijk ook niks. Na de bordesfoto van het kabinet zat ik in de bus en onze jongste zoon stuurde een berichtje in onze familie-app. Ik dacht dat het iets zou zijn als: je stond er goed bij pa. Maar het was een röntgenfoto van zijn pols die hij een week ervoor had gebroken. ‘Het zit allemaal goed, ik mag weer sporten’, stond erbij. Hij doet aan wedstrijdroeien, dan is een gebroken pols heel vervelend. Dus die volgde het helemaal niet, haha.’ ‘Die boeit die dreigementen niks.’ ‘Nee. Dat klinkt een beetje gek, maar die is zo mogelijk nog nuchterder dan ik.’ ‘Ja, zij is patholoog. Dus zij snijdt óók in lichamen. Mensen hebben altijd het idee, dat komt van die politieseries, dat je dan niks anders doet, maar dat is een klein onderdeeltje. Het belangrijkste is de weefseldiagnostiek. Bij iedereen die geopereerd wordt, of bij wie iets verwijderd wordt, van hoofd tot teen, gaat weefsel naar de pathologie.’ ‘Dat is het buitengewoon traditionele verhaal, te banaal voor woorden: tijdens de coschappen. Ja ach, zo gaat dat.’ ‘Poeh... De eerste keer dat we elkaar zagen, stond zij bij een operatietafel. Ze had een steriel pak aan en ik was de jongere lichting en mocht toekijken, maar niet in pak, niet steriel. Toen viel er een operatiedoek en ik – heel alert – schoot op die tafel af om die doek op te vangen. Maar dan verstoor je de steriele ruimte, dus ik kreeg ontzettend op mijn flikker van de operateur: wegwezen.’ ‘Ik was absoluut de sukkel ja, haha.’ ‘Toen had ik nog íéts, maar al op mijn 15de zei de kapper: het is niet veel, hè? Als je 15 bent, vind je dat een heel vervelende opmerking. Maar het zit nu eenmaal in de familie. Mijn vader was kaal, zo ook al mijn ooms van beide kanten en mijn beide opa’s. En als ik een foto laat zien van mij met mijn broers, dan zie je allemaal dezelfde koppen: alle vijf hartstikke kaal. Ik zit er niet meer mee, het is reuze handig.’ ‘Ja. Mijn vrouw en ik hebben in Amerika gewerkt, in Nashville, Tennessee. We hebben overwogen om daar te blijven, maar ik kreeg een heel mooi aanbod in Nederland. Die baan was in Rotterdam, we woonden in de buurt van Amsterdam, en mijn vrouw werkte nog weer ergens anders. Dus ik reed elke dag heen en weer, maar had als arts ook diensten in de avond, nacht en het weekend. Ik heb dat jarenlang gedaan, maar op een gegeven moment werd ik daar echt helemaal knettergek van. Dan zit je na zo’n drukke dienst in het weekend thuis op de bank en zeg je: wat gaan we doen? Een andere baan? Verhuizen naar Rotterdam? Toen hebben we besloten: als we allebei willen werken op de plek die ons goed bevalt, moeten we accepteren dat het ver uit elkaar ligt en dat je er een aantal avonden en nachten niet bent. Dus ben ik doordeweeks in Rotterdam gaan wonen. Dat kun je doen als je relatie goed is, je kinderen gezond zijn en er geen gedoe is op school.’ ‘Zeker. Maar als ik nu kijk naar de band in het gezin, dan mogen we ons ontzettend gelukkig prijzen.’ ‘Tussen de 6 en 11 jaar.’ ‘Ja, maar eerder was het ook niet ideaal. Heel vaak beloofde ik om half 7 thuis te zijn en dan werd het toch een telefoontje met: sorry, ga maar vast eten. Uiteindelijk kwam ik pas thuis als de kinderen al in pyjama waren, dat was heel onrustig. Nu kon ik zeggen: oké, vrijdagavond ben ik er weer.’ ‘Ja. Op het moment dat ik voor deze baan werd gevraagd, zei ik: dan gaan we nu maar weer eens elke dag heen en weer rijden. Maar mijn vrouw antwoordde met een brede grijns: daar moeten we het toch eerst even over hebben, want ik heb nu zoveel vrijheid.’ ‘Mijn vader en moeder dreven met zijn tweeën een huisartsenpraktijk, dus het werk stond inderdaad altijd aan. Dat was een huisartsenpraktijk zoals ze nu gelukkig niet meer zijn, want dat is heel ongezond. Werd hij in het weekend vervangen, dan belden de patiënten toch nog bij ons aan. In de zomer deed mijn vader dan om zes of zeven uur de gordijnen aan de straat dicht, dan kon hij even achter in de tuin zitten.’ ‘Daar kwamen mijn ouders inderdaad nooit. Hahahaha!’ ‘Ik moet erom lachen omdat het... Je moet het niet psychologiseren, wij vonden dat heel normaal. Bij mijn eindexamenuitreiking van de middelbare school zei mijn moeder tegen mijn vader: hier moeten we echt wel even naartoe. Uiteindelijk kwam mijn vader, maar dan net even voor de eindexamenuitreiking en het speechje, niet langer. Wij hadden er geen moeite mee, we moesten erom lachen.’ ‘Ik weet niet, dat wordt psychologie van de koude grond, maar ja, de attitude was: doe je best en maak er wat van. Op zijn Gronings: nait soezen. Niet zeuren en aanpakken, dat zie ik bij alle broers terug. ‘Toen ik ging studeren, stond voor mij als een paal boven water dat ik geen geneeskunde ging doen. Wat een klotebaan is dat. Altijd aan staan, dat wilde ik absoluut niet. Dus ik ging natuur- en scheikunde doen. Maar in het eerste jaar begon het toch te kriebelen, en heb ik me zonder dat thuis te melden ingeschreven voor geneeskunde.’ ‘Er werd niet zoveel gesproken thuis, hè. Dus ik schreef me in voor de loting en dacht: als ik word ingeloot, kan ik altijd nog zien. Toen dat gebeurde, heb ik het thuis gemeld. Mijn moeder straalde, die zei: dat is wel wat voor je, jongen. Mijn vader vond het echt het stomste wat ik kon doen. Je tekent voor een leven van keihard werken, vond hij. Dat kun je goed hebben als je 30 of 40 bent, maar op een gegeven moment werk je jezelf stuk. Dat gunde hij zijn kinderen niet: als je nou echt goed bent in exacte vakken, maak daar je studie van en de wereld staat voor je open. Daar heb ik een felle discussie met hem over gehad. Die avond eindigde met wat eigenlijk de gouden vraag was: ja maar pa, als jij nou opnieuw zou gaan studeren, wat zou dat dan zijn? Dan zou hij opnieuw medicijnen studeren. Ik zei: maar dan zijn we klaar.’ Al bleef ik bij mijn voornemen: ik word geen huisarts. ‘Mijn vader is me eindeloos blijven jennen en treiteren. Ik weet nog dat-ie een prachtig tekeningetje voor mij maakte, van iemand die kromgebogen met een zware tas naar college loopt, met daaronder: Die Leiden des jungen Werthers. Zo van: hang dit maar boven je bureau en dan zul je iedere dag aan mijn wijze raad denken dat je eigenlijk wat anders had moeten kiezen. Hij heeft nog net meegemaakt dat ik in de opleiding kwam voor internist. Heel snel daarna werd hij ziek en is hij overleden.’ ‘Hij is aan een hersentumor overleden, dat had op zich niks met zijn werk te maken. Maar wat je wel zag – hij is net zo oud geworden als ik nu ben, 62 – is dat hij echt op was. Naast zijn praktijk moest hij ’s nachts bevallingen doen, en dan kwam de volgende ochtend om 8 uur weer de eerste patiënt. Na zijn werk deed hij daadwerkelijk niets meer. De zomervakantie was altijd naar Terschelling, naar hetzelfde huisje. Het enige wat hij dan drie weken deed, was niks. Even naar dat dorp fietsen om een krantje te halen, en dan weer slapen. Bijtanken van een jaar ongelooflijk hard buffelen.’ ‘Dat is het stomme, dan ga je zelf ook buffelen. Als hoogleraar al en ook als bestuurder was ik een rupsje-nooitgenoeg. Maar als er morgen niks meer zou zijn, dan regel ik een zeilbootje en gaan we zeilen.’ ‘Nu klinken jullie als mijn echtgenote, haha. Maar nee, ik kan op vakanties echt alles laten vallen. Dan geniet ik van een beetje hardlopen en een beetje fietsen en een beetje een boek lezen en zeilen. Echt waar.’ ‘Toen mijn vader ziek werd, werkte ik in Deventer in het ziekenhuis. Mijn moeder belde dat hij ’s nachts een epileptische aanval had gehad. Zomaar, out of the blue. Mijn vader was daarna half verlamd, dus dat ging heel moeilijk in de auto, maar ik heb hem toen naar Leeuwarden gereden. Daar aangekomen werd er een hersenscan gemaakt. Daarna werd ik uit de wachtkamer gehaald, om even bij de röntgenafdeling te komen kijken. Men wist dat mijn vader huisarts was en ik internist in opleiding. Achteraf ontzettend zot dat ze niet mijn vader hebben geroepen. Ze zaten achter zo’n scherm en daar hingen die foto’s; de radioloog wees het aan: kijk maar. Het was evident, er zat een heel grote hersentumor. En dat moest ik mijn vader vertellen.’ ‘Zeer geschrokken en zeer geëmotioneerd. ‘Ik wil niet dood.’ Het was zo’n ongelukkige setting. Ik heb nooit begrepen waarom die radioloog mij dat liet doen. Plotseling had hij een diagnose waarvan hij zelf ook wist dat de kans dat hij dat zou overleven, heel klein was. ‘Hij ging daarna lichamelijk snel achteruit. Wel bleef hij tot aan het eind helder van geest. Je kon nog met hem praten. Hij was ook een fervent zeiler, dat had hij na zijn pensioen graag willen doen.’ ‘Ik heb weleens het grapje gemaakt tegen collega’s: als je vindt dat ik af en toe wat kort door de bocht ben, dan moet je maar bedenken dat mijn voorouders vijfhonderd jaar geleden al in Noord-Groningen woonden, dus dat het in het dna zit. Een gezin met vijf jongens, een vader die houdt van een geintje, dat was het wel altijd. Zoek de zwakke plek en dan gaan we daar een grapje over maken. Zo ging je met elkaar om. Ik zie dat bij mijn zonen nu ook. Maar dat betekent niet dat de band niet hecht is.’ ‘Hij kon op een gegeven moment geen kant meer op. Hij kon niet vroegtijdig met pensioen, terwijl het fysiek bijna niet meer vol te houden was. Zijn hart lag bij die patiënten, dus hij zat vast. En dat zit ik niet. Ik heb veel meer vrijheid om te zeggen: o, een bijbaan in Singapore, of voorzitter worden van een raad van commissarissen van een woningcoöperatie, dat kan. Ook dat internationale is een energiegever. Ik heb heel veel gereisd en als je het leuk vindt is dat enorm stimulerend. Daardoor heb ik een enorm netwerk.’ ‘Onder anderen, maar ook door gezondheidsministers van elders, en nog steeds. Toen ik begon, hadden we net een covidopleving, en kwam de omikronvariant. Dan kan ik zo de bestuursvoorzitter van het Parijse netwerk bellen, want je kent elkaar al jaren: hé Martin, vertel: hoe is het bij jullie?’ ‘Ja.’ ‘Dan zeg ik: nou, dat is jullie werk, dus kom erbij zitten, dan doen we het samen. Ik moet het werk van de ambtenaren niet overnemen, we hebben er weleens discussie over gehad. Maar tegelijk zit in die telefoon de halve wereld aan zorg, dus laten we daar gewoon gebruik van maken.’ ‘Tuurlijk! Haha.’ ‘In de Tweede Kamer worden woorden als schoft en leugenaar gretig gebruikt. In de zorg heb ik weleens andere krachttermen naar mijn hoofd geslingerd gekregen. Op het moment dat je wat voor elkaar wilt krijgen en je hebt een bepaalde mening, dan zijn er mensen die je bloed wel kunnen drinken en je een drammer vinden. Fair enough.’ ‘Ja, tuurlijk. Mijn secretaresse moest dan weleens lachen. ‘Na zo’n gesprek met jou gaan ze met nog meer werk de deur uit’, zei ze. Nu, bij VWS, is het nog niet gebeurd, maar dat kan altijd nog komen.’ ‘Met kritiek kan ik prima omgaan. Ik ben interventie-arts geweest. Ik weet nog de eerste reanimatie die ik zelf moest doen, en hoe die man erbij lag op de gang ’s ochtends om 4 uur. Hij heeft het niet gered. In die tijd werd je echt uit de collegebanken en de coschappen voor de leeuwen gegooid. Dan denk je later: wat als ik nou een jaar verder was geweest, als ik ondertussen vijftig reanimaties had gedaan, had die meneer dan nog wel geleefd? ‘Hetzelfde krijg je als je daarna een bepaald type interventies doet waarbij je moet accepteren dat je met je rug tegen de muur staat, dat die interventie bij die patiënt levensreddend kan zijn, maar dat er ook de kans op een complicatie is en dat een deel van die complicaties kan leiden tot sterfte. Daarmee omgaan is gewoon heel moeilijk. Nou, als je dat soort dingen hebt geleerd, kun je prima omgaan met kritiek in een krant.’ ‘Voor mij is het ministerschap ook niet een ultieme invulling aan het eind van een carrière. Ik heb een fantastische carrière gehad als arts, als wetenschapper, ook internationaal. Ik heb een fantastische carrière gehad als zorgbestuurder, in Nederland en internationaal. Weet je, stel dat morgen deze baan afgelopen is, verandert er dan aan die andere dingen iets? Helemaal niks.’ ‘Ik wel ja. Hoe ouder je wordt, hoe meer mensen je ziet die veel jonger zijn dan jij met ernstige diagnoses. Dus is het ook op deze leeftijd goed om plannen te hebben voor wat je gaat doen tot je 95ste. Voor mij is dat een zeilboot inderdaad, dat is een droom. Word ik er thuis om uitgelachen? O, absoluut. Tegelijk stuurde een van mijn zoons een filmpje van een vent die naar Spitsbergen aan het zeilen was: pap, deze moet je zien, die vind je vast wel leuk.’ ‘Ja, ik kan heel goed zonder applaus. Als ik mijn rapport meenam, keek mijn vader altijd even naar het laagste cijfer. Hoe komt dat?, zei hij dan.’ ‘Nee, joh, daar moest je, dat klinkt gek, een beetje om lachen. Dan zei je: ja pap, even niet opgelet. ‘Maar daar moet je het ook niet voor doen. Je applaus moet je krijgen van een patiënt bij wie een ingreep is gelukt, van collega’s onderling, uit het bevolkingsonderzoek darmkanker dat ik mede heb geïnitieerd en dat nu wereldwijd op nummer 1 staat, en waarbij je ziet dat het aantal nieuwe gevallen van darmkanker sterk naar beneden gaat. Ken ik die individuele mensen, die anders darmkanker hadden gehad? Nee. Weten ze het zelf? Nee. Staan ze te applaudisseren? Nee. Maar ik ken de resultaten en daar haal ik mijn plezier uit.’ ‘Toen Sigrid Kaag mij in oktober vorig jaar benaderde, heb ik gezegd: als je mij vraagt, moeten we het even over een aantal dingen hebben. De boodschap vanuit VWS is de afgelopen vijftien à twintig jaar steeds geweest: ons zorgstelsel staat op Europees topniveau. Maar de waarheid is dat dat op veel vlakken helaas niet zo is. Dus ik heb gezegd: als je mij vraagt, betekent dat ook dat we afstappen van die boodschap en dat ik het ga problematiseren. We zijn in de afgelopen tien jaar door veel landen rechts over de vluchtstrook ingehaald. ‘Wij hebben te lang vastgehouden aan een systeem van marktwerking, met de gedachte dat als er competitie is, je de beste kwaliteit krijgt tegen de laagste prijs. Die gedachte is inmiddels achterhaald, juist door samenwerken gaat de kwaliteit van de zorg omhoog. Begrijp dat niet als kritiek, mensen zitten in een onmogelijke positie, en onze Nederlandse zorgprofessionals zijn echt van wereldniveau, maar soms moet je elkaar helpen om te zorgen dat een patiënt gegarandeerd de beste zorg krijgt. Die mentaliteit veranderen is als het veranderen van de koers van een olietanker.’ ‘Haha. Absoluut niet. Nee, ik kom uit de zorg, dat ken ik. Chapeau voor de manier waarop Mark Rutte het doet, maar dat is echt een andere tak van sport. Kun je mij een minister van Wonen maken? Misschien wel, maar hier ligt mijn hart. Dus nee. Absoluut niet, en dit is de sterkste ‘niet’ die ik ooit in mijn leven heb gezegd.’||https://www.volkskrant.nl/mensen/minister-ernst-kuipers-als-je-vindt-dat-ik-af-en-toe-wat-kort-door-de-bocht-ben-dat-zit-in-het-dna~b6bd98b7/
2022-09-22||De nineties zijn en blijven knots hip, dus ook de kleur bruin mag weer uit de mottenballen||De nineties zijn en blijven knots hip, dus mag ook de kleur bruin weer uit de mottenballen. Elke modegekke celebrity (Hailey, Kendall, Kim, Bella) werd er al in gespot, maar niemand droeg het chocoladebruin met zo veel aplomb als Jennifer Lopez, die 53 is maar oogt als 35. Een sterk staaltje ausdauer gecombineerd met een sterk staaltje styling. De croptop en rok van Hervé Léger werden gecompleteerd met glinsterend bruine oogmake-up, oorbellen en een bijpassende clutch van Tom Ford. De buikspieren zijn van Lopez zelf. Zelden is de bosscheboltheorie van uw Stijlpastoor zo voor de bus gegooid als door Imanuelle Grives, de actrice die wel eer doet aan de titel van de film die ze bezoekt (Bodies Bodies Bodies). Die theorie luidt (schrijft u voor de zekerheid mee?): de binnenste laag kleding is altijd het lichtst van kleur, naar buiten toe wordt het steeds donkerder. La Grives doet precies het tegenovergestelde. Het witte negligé, dat wellicht iets te Wendy van Wanterig voelt, had een mantel mogen zijn in de kleur van de Gucci-riem. Om de sandwichtheorie te accommoderen (ja, die is er ook nog), hadden de hakken in de kleur van het haar gemogen. Never wear brown to town zeggen de Engelsen. Onzin natuurlijk, de hotpants en het hemd (ogenschijnlijk een body) spelen zelfs een spannend ton-sur-ton-duet met de kleur van mevrouw zelf. Onthou: laagjes zijn goed, maar stapel ze in de juiste volgorde. Hoe vaker je het ziet, hoe fraaier het wordt: bruin is vriendelijker en warmer dan zwart, maar is minstens zo sophisticated en veelzijdig. De kleur is knap in wol, leer en satijn en blijft overeind in breisels, weefsels en plissés. Waarvan akte: sensueel werd het bij Ludovic de Saint Sernin en Eckhaus Latta, frivool bij Rejina Pyo en Altuzarra, creatief bij Feben en stoer-zakelijk bij Bottega Veneta en Paul & Joe. Wie haar innerlijke J.Lo koestert kiest voor een diepe blote hals of blote taille, omzoomd door basterdsuikerbruin. - Draag bruin op een blote huid of een wit ondertruitje.- Kies gerust voor verschillende materialen, maar hou alles in één kleur bruin. Meerdere bruintinten bij elkaar kan zompig ogen.- Accessoires in geel, bordeaux en rood geven extra warmte, roze en fuchsia maken het fris.||https://www.volkskrant.nl/cultuur-media/de-nineties-zijn-en-blijven-knots-hip-dus-ook-de-kleur-bruin-mag-weer-uit-de-mottenballen~b3114a7a/
2022-09-22||Koningin Elizabeth II krijgt een glansrol in haar eigen misdaadreeks||Op tv zien we een zwarte limousine richting Windsor Castle kruipen. Aan boord, zo weet de deskundige van dienst te melden, zijn de rijksappel, de scepter en de staatskroon, maar bovenal het stoffelijk overschot van de 96-jarige koningin Elizabeth II. Na 70 jaar en 214 dagen is een einde gekomen aan haar gouvernement. Het is 19 september 2022, en het gehele Britse koninkrijk verkeert in rouw. Ondertussen bezoekt – het lijkt wel een parallelmontage uit een film – een nog springlevende koningin Elizabeth II op pagina 118 van het boek dat op mijn schoot ligt gewoon een plaats delict. En wel op haar lievelingskasteel Windsor – dat nu dus zo fraai uit de lucht wordt gefilmd. Verwarrend, hoor. Dat zit zo. Na talloze tv-series als The Crown (gestart in 2016) en speelfilms als The Queen (2006; Stephen Frears) heeft de koningin zich in 2020 andermaal ontpopt tot een geheel nieuw personage. En wel als schrandere speurneus – noem haar gerust Queen Marple. Auteur is de Britse S.J. (Sophia) Bennett (1966) en haar reeks heet Hare Majesteit de Queen onderzoekt… Deeltje drie, Murder Most Royal, staat in Engeland voor november op de rol. Een typische uiting van het genre dat de Britten cosy crime noemen: ‘knusse misdaad’, zeg maar niet te bloederig. We leren de koningin kennen als een puzzelaar die met een mengeling van psychologisch inzicht, diplomatie en bijna twee mensenlevens aan ervaring in haar handtas de stukjes achteloos bij elkaar past. Zij ziet dwarsverbanden die niemand herkent. Als haar geheime dienst MI5 weer eens faalt, stuurt ze haar onverschrokken vertrouweling Rozie Oshodi op pad. Alles hush-hush natuurlijk, al is dat geen probleem – als er iemand haar gezicht in de plooi kan houden was/is het koningin Elizabeth II wel. Zelfs haar echtgenoot prins Philip – in de boekjes nogal een vrolijke Frans – weet niet wat ze tussen alle plichtplegingen door uitspookt. Het leidt tot koddige dialogen. Philip: ‘Iedereen probeert jou natuurlijk te sparen.’ Queen: ‘Ze zijn vergeten dat ik inmiddels heel wat heb meegemaakt in mijn leven: een wereldoorlog, dat meisje Ferguson en die tijd waarin jij bij de marine zat.’ Philip: ‘Toch denken ze dat jij bij alles wat ook maar enigszins risqué is al reukzout nodig hebt.’ Een schromelijke onderschatting. In deel 1, De moord op Windsor Castle (2021; vertaling Susan Ridder; Nieuw-Amsterdam; € 21,99), weet de koningin heus wel wat er bedoeld wordt met auto-erotische asfyxie. Ze had het allang gegoogled op haar iPad. Het was blijkbaar nogal uit de hand gelopen, want het betreurde slachtoffer, Maksim Brodsky, die de avond tevoren nog zo prachtig piano had gespeeld op een koninklijk partijtje, werd naakt bungelend in een kast en vooral heel erg dood aangetroffen op de zolderverdieping van het kasteel. Dat is geen zuivere koffie, dit is in scène gezet, denkt de koningin en de patholoog-anatoom is het met haar eens. Poetin zit erachter, roept de een. Nee, nee, het zijn de Chinezen! weet de ander. De koningin zwijgt, maar geeft Rozie instructies om de ware toedracht te ontcijferen. Ook in het tweede deel, De moord op Buckingham Palace (2022; vertaling Susan Ridder; Nieuw Amsterdam; € 21,99) is de koningin uiteindelijk iedereen te slim af. Niet alleen wordt een weinig geliefd lid van de hofhouding dood bij het koninklijk zwembad gevonden, bovendien blijkt een van haar schilderijen ontvreemd. Dat kan de koningin er zo vlak na het Brexit-referendum allemaal niet bij hebben, en dan staat het slecht onderhouden Buckingham Palace ook nog eens op instorten. Licht amusement, maar wel leuk licht amusement. De koningin is overleden, maar als speurneus kan ze nog jaren mee.||https://www.volkskrant.nl/cultuur-media/koningin-elizabeth-ii-krijgt-een-glansrol-in-haar-eigen-misdaadreeks~bfa0a312/
2022-09-22||Waarom geheimzinnig doen over de culturele gijzeling door het wokisme?||Bijna twee weken geleden, het zal u vermoedelijk niet zijn ontgaan, hield VVD- minister van Justitie en Veiligheid Dilan Yesilgöz-Zegerius de jaarlijkse HJ Schoolezing in de Amsterdamse Rode Hoed. In haar speech, die bij elkaar 58 minuten duurde, sneed ze tal van behartigenswaardige thema’s aan. Zo hekelde ze extremisten die ‘met intimidatie en geweld hun doelen proberen te bereiken’, politici die ‘zonder met hun ogen te knipperen’ de onafhankelijkheid van onze rechtspraak in twijfel trekken, het groeiende leger complotdenkers én de machtige socialemediabedrijven die een en ander faciliteren. Tevens sprak ze over wat ze met een lelijke term het wokisme noemde. Daarmee doelde ze op de in de Verenigde Staten ontstane beweging die gegevenheden als afkomst, huidskleur en geaardheid allesbepalend acht voor de kansen die het leven je biedt. (Andere, even ongelukkige term: identiteitspolitiek.) Ze zei er verstandige dingen over. Bijvoorbeeld dat ze zich zorgen maakt om mensen die ‘onder het mom van inclusie alleen maar bezig zijn met uitsluiten. Met het cancelen van alles wat hun niet aanstaat.’ Ook zei ze van mening te zijn dat wokisme de onverdraagzaamheid bevordert ‘terwijl verdraagzaamheid nu juist de kern van de democratische rechtsstaat is’. Haar opmerkingen daaromtrent namen krap vier van de 58 minuten spreektijd in beslag. Toch ging de aandacht vrijwel uitsluitend daarnaar uit – tot diep in deze week. Zo liet een talkshowhost een filmpje zien met meisjes van kleur teneinde het ongelijk van de minister te bewijzen. (Ik verzin dit niet.) Noemde een jonge politicus in dagblad Trouw Yesilgöz’ ideeën over cancelen ‘uit de lucht gegrepen’. Schaarde De Groene Amsterdammer haar losjes onder de lieden die het begrip woke opblazen tot ‘karikaturale proporties’. En las ik in mijn eigen krant dat de minister ‘de bevolking ophitst tegen mensen die gebruikmaken van hun burgerrechten’, daardoor haar recht heeft verspeeld ‘anderen de les te lezen over de noodzakelijke verdediging van de rechtsstaat’ en bovendien zelf ‘een heel wat groter risico’ vormt voor die rechtsstaat. Toe maar. Ventileert de justitieminister een mening die niet iedereen welgevallig is, moet ze meteen in de hoek als ophitser en een risico voor de rechtsstaat. De verontwaardiging over Yesilgöz’ speech laat bovenal zien hoe ingewikkeld het is iets te zeggen over woke. In alle rust van gedachten wisselen over identiteitspolitiek – het blijkt anno 2022 zo goed als onmogelijk, ingaan op argumenten te veel gevraagd. Hooguit krijg je bijvoorbeeld terug dat de zorgen erom rechtse hersenspinsels zijn (‘Woke is niets meer dan een term bedacht door rechts om progressief links verdacht te maken’). Of dat wie er vraagtekens bij plaatst zich slechts in zijn witte privileges aangetast voelt. Bij uitzondering wil iemand best toegeven dat woke soms doorschiet, om daar meteen aan toe te voegen dat zulks niet anders kan; ingezonden brieven brengen nu eenmaal zelden de gewenste maatschappelijke verandering dichterbij. Ook populair: wijzen op de opmars van extreemrechts in dit land en erbij zeggen dat die een veel ernstiger bedreiging vormt. Dat laatste klopt, zonder meer. Boze boeren die bestuurders intimideren om hun gelijk te halen zijn vele malen ondermijnender dan activisten die knus op de Dam demonstreren. Forumleider Thierry Baudet die openlijk de parlementaire democratie delegitimeert is vele malen gevaarlijker dan Bij1-leider Sylvana Simons die wat mompelt over het neoliberalisme en ‘bestaande machtsstructuren’. Maar dat anderen niet deugen betekent niet dat jij automatisch boven alle kritiek verheven bent. (Was het maar waar.) Intussen moet je wel heel erg je best doen om níét te zien dat de geesteswetenschappen, de klassieke media én de complete culturele sector – inclusief de musea, de letteren en de podiumkunsten – volkomen in de ban zijn van het gedachtengoed dat de minister in haar lezing aanstipte. Om niet te zeggen dat ze zich erdoor laten gijzelen. Daar kunnen we natuurlijk geheimzinnig over blijven doen. Maar ik zou niet weten waarom. Elma Drayer is neerlandicus en journalist. Zij schrijft om de week een wisselcolumn met Asha ten Broeke.||https://www.volkskrant.nl/columns-opinie/waarom-geheimzinnig-doen-over-de-culturele-gijzeling-door-het-wokisme~b047aae6/
2022-09-22||Opinie: Vrije keuze in de zorgverzekering dupeert mensen en ondermijnt solidariteit: stop met die budgetpolis||In Nederland hebben we een solidair en toegankelijk zorgstelsel. Althans, dat zou het moeten zijn. Dat is een groot goed: wij verwachten kwaliteit en tijdige behandeling in de zorg, en dat kost geld. Dankzij de verplichte ziektekostenverzekering kunnen zieken de benodigde zorg krijgen zonder zich ook nog zorgen te hoeven maken over de kosten. Er wordt helaas aan deze principes gerommeld. Zorgverzekeraars bieden tegenwoordig onder het mom van marktwerking verschillende zogenaamde naturapolissen aan, waaronder de budgetpolis. Voor minder premie, verzeker je je dan voor zorg die niet in alle zorginstellingen is gecontracteerd. Als je toch niet-gecontracteerde zorg krijgt moet je 20-25 procent zelf meebetalen. Dit wordt natuurlijk duidelijk gecommuniceerd door deze verzekeraar bij het afsluiten van de verzekering. De vrije-artsenkeuze is daarmee echter voorbij. De budgetpolis wordt aangeprezen voor mensen die weinig zorgkosten verwachten of genoegen nemen met een beperkte keuze aan zorgaanbieders. Toch denk ik dat juist financieel kwetsbaren of naïeve optimisten deze verzekering nemen. Maar hoe maak je als gezond persoon een goede inschatting van de zorgkosten die je kan verwachten? Spoedeisende zorg wordt weliswaar overal gedekt, maar de scheidslijn tussen spoed en geen spoed is vaak niet scherp. Een tumor of hartinfarct laat zich niet ruim tevoren aankondigen, maar manifesteert zich regelmatig met onduidelijke klachten en lang niet altijd op de spoedeisende hulp. Een gemiddelde verzekerde heeft geen idee hoe groot het financiële risico kan zijn met een eigen bijdrage van 20-25 procent van de totale kosten. Tenslotte maak ik me zorgen om zorgmijdend gedrag indien de verzekerde het risico ervaart, met potentieel veel hogere kosten voor de maatschappij. Als je bijvoorbeeld als gezonde 60-jarige patiënt bloed plast, word je door de huisarts voor onderzoek doorverwezen naar het ziekenhuis en dan kan de diagnose variëren van een onschuldige niersteen of blaaspoliep tot levensbedreigende kanker. Als je als patiënt niet oplet hoe je precies bent verzekerd (dat kan natuurlijk als je bezorgd bent over levensbedreigende diagnoses), en als de huisarts daar ook niet op let (omdat die het niet weet), en het ziekenhuis evenmin (hoever reikt onze verantwoordelijkheid daarin?), dan loop je binnen bij een kundige behandelaar en word je snel geholpen. Gelukkig, de tumor is eruit, er is kans dat je genezen bent. En dan valt er een rekening in de brievenbus: een eigen bijdrage van bijna 3.000 euro en de behandeling, pas net begonnen, gaat nog een jaar duren. Ik werk als oncoloog in het enige ziekenhuis in mijn regio. Ik ken helaas meerdere voorbeelden. Als je ziek wordt, is de goedkope budgetzorgverzekering duurkoop. Het levert een extra logistieke horde op om toegang te krijgen tot zorg die wordt vergoed (met de bus naar het ziekenhuis verderop) en een nieuwe administratieve horde voor het ziekenhuis (‘Bent u op de hoogte van onze gecontracteerde zorg?’). Het is bovendien een bedreiging voor de solidariteit. Er zijn patiënten die de schuldhulpverlening in gaan of een afbetalingsregeling met het ziekenhuis treffen. Als medisch specialist vraag ik mij dan af: heb ik goede zorg verleend als de patiënt daardoor eindigt in de schuldhulpverlening? Als maatschappij zijn we slechter af met deze vrije keuze in ziektekostenverzekeringen. Ook jij kan morgen in een angstige situatie komen en hulp nodig hebben. Als je een budgetpolis hebt, kan de rekening onverwacht hoog zijn. Wat zou jij doen? Sportief betalen of ga je zonder morren op zoek naar een ander ziekenhuis? Reken je in tweede instantie alsnog op solidariteit van je naasten en de maatschappij? Solidariteit en toegankelijke zorg zijn onderdeel van het fundament van onze beschaving. Daar moeten we niet aankomen. Beheersing van de zorgkosten mag niet via advertentiecampagnes voor budgetpolissen gaan. Budgetpolissen moeten per direct afgeschaft worden.||https://www.volkskrant.nl/columns-opinie/opinie-vrije-keuze-in-de-zorgverzekering-dupeert-mensen-en-ondermijnt-solidariteit-stop-met-die-budgetpolis~b1d33d3a/
2022-09-22||Opinie: Wilsbekwame mensen weten ook zonder psycholoog wel wat hun identiteit is  ||Stel je voor, je bent 18 jaar en gaat op wereldreis. Een paar weken voor vertrek vraag je op het gemeentehuis een paspoort aan. ‘Dan moet u wel eerst even naar de psycholoog’, zegt de dienstdoend ambtenaar. ‘Die bepaalt of er ‘man’ of ‘vrouw’ in uw paspoort komt te staan.’Je bent verbijsterd: je weet toch zeker zelf wel dat je een man bent? De meeste Nederlanders blijft deze situatie gelukkig bespaard. Dat geldt niet voor transgender en intersekse personen. Ook die weten heel goed wat hun genderidentiteit is, het is vaak hun oudste herinnering. Toch moeten ze naar de psycholoog voor een ‘deskundigenverklaring’. Alleen daarmee kunnen ze de gewenste geslachtsaanduiding krijgen in hun paspoort, geboorteakte en andere officiële papieren. Een vernederende en betuttelende procedure. Wij willen dat de Tweede Kamer een einde maakt aan die procedure en dat trans- en intersekse mensen zelf hun geslachtsaanduiding kunnen kiezen. Transgender en intersekse personen zijn namelijk prima in staat om te bepalen wie ze zijn. Er is geen reden om wilsbekwame mensen te laten beoordelen door artsen of psychologen, omdat ze de letter ‘v’ in hun paspoort willen laten veranderen in een ‘m’ of andersom. De tijd dat men dacht dat trans personen aan een stoornis lijden, ligt achter ons. Zo denken ook de Verenigde Naties, de Raad van Europa, het College voor de Rechten van de Mens en tal van andere instanties er over. En zo is het vastgelegd in de door Nederland onderschreven Yogyakarta Principles. Het is een mensenrecht: een eenvoudige procedure voor wijziging van de geslachtsvermelding, gebaseerd op zelfbeschikking en zónder deskundigenverklaring. In België, Denemarken, IJsland, Ierland, Luxemburg, Malta, Noorwegen, Portugal en Zwitserland is het al zo geregeld. Daar vullen mensen een formulier in en een paar weken later wordt de officiële geslachtsvermelding gewijzigd. Dat werkt prima, zo blijkt uit een evaluatie die de Nederlandse regering liet uitvoeren. Uit die evaluatie, en uit recent onderzoek van NRC Handelsblad, blijkt verder dat de betrokken deskundigen zelf óók vinden dat hun verklaring kan worden afgeschaft. Eenvoudig wijzigen van je geslachtsvermelding is belangrijk omdat je met een verkeerde letter op je papieren bijna dagelijks te maken krijgt met ‘bureaucratisch geweld’, zoals Human Rights Watch het noemt. In het ziekenhuis, als je een pakketje ophaalt en je ID moet tonen, op school of aan de grens: steeds is er die angst voor vernedering, discriminatie en uit de kast getrokken worden. Schrap dan die hele geslachtsvermelding, zeiden Heleen Vellekoop en Liesbeth Woertman onlangs in deze krant. Prima en tot je dienst, maar zolang dat nog niet zover is, willen trans en intersekse personen wel graag een letter in hun documenten die klopt met wie ze zijn. De Tweede Kamer behandelt komende week een wetsvoorstel om een einde te maken aan de deskundigenverklaring als vereiste voor het wijzigen van de geslachtsvermelding. Een regel die wat ons betreft ook gaat gelden voor trans en intersekse mensen onder de 16 jaar en voor mensen die hun registratie willen laten wijzigen in een X omdat ze zich niet identificeren als man of vrouw. Onze oproep aan de Kamer is luid en duidelijk: stop de deskundigenverklaring, versterk de mensenrechten van transgender en intersekse mensen in Nederland en stem straks vóór die wet.||https://www.volkskrant.nl/columns-opinie/opinie-wilsbekwame-mensen-weten-ook-zonder-psycholoog-wel-wat-hun-identiteit-is~b08ad4be/
2022-09-22||Waarom Marx relevant is om de klimaatcrisis te begrijpen ★★★☆☆||De naam Karl Marx roept niet direct associaties op met de strijd voor een beter milieu, eerder met zaken als klassenstrijd. Toch is de filosofie van Marx relevant voor een goed begrip van de klimaatcrisis, laat Paul Cobben zien in Marx bevrijd – Over natuur en vervreemding in de 21ste eeuw. Een andere lezing van Marx kan volgens hem helpen om anders te gaan leven. Marx is terug van nooit helemaal weggeweest. Nog altijd lezen economen Het kapitaal, waarvan het eerste deel verscheen in 1867. Omdat het inzicht kan bieden in de werking van onze kapitalistische economie. Paul Cobben, emeritus hoogleraar filosofie van de Universiteit van Tilburg, las de teksten van Marx voor het eerst in de jaren zestig, als tiener. Veel begreep hij hier naar eigen zeggen niet van, maar één begrip maakte indruk en is hem altijd bijgebleven: vervreemding. In dit boek staat het opnieuw centraal. Mensen bewerken de natuurlijke omgeving en proberen die naar hun hand te zetten. In onze kapitalistische economie doen we dat onder meer door arbeidsdeling en het gebruik van geld. Daarmee maken we niet alleen van de natuur een productiemiddel, maar worden we ook zelf tot ‘middelen’, om te kunnen produceren en geld te verdienen. De mens is ‘een natuurwezen dat tegelijkertijd van zijn wezen vervreemd is’, schrijft Cobben. Dat was zo in de industriële samenlevingen van de 19de eeuw, maar het is in deze digitale tijd niet minder. Veel aandacht besteedt Cobben aan wat hij ‘dataïsme’ noemt, of de vervreemding in onze digitale samenleving. Waarin het mens-zijn dreigt te worden bepaald door de data die over ons worden verzameld – en door algoritmen die onze gedragingen voorspellen en beheersen. Mensen kunnen keuzes maken, maar op markten die vooral de belangen dienen van het kapitaal. Industriële ontwikkeling heeft geleid tot een vervreemding van de mens met de natuur. Dataïsme gaat volgens Cobben een stap verder en vervreemdt ons van onze ‘innerlijke’ natuur. In de filosofie van Marx draait het vooral om de verhouding tussen arbeid en kapitaal. Al in de 19de eeuw werden de eerste pogingen ondernomen om het marxisme om te vormen tot een filosofie van de natuur, in een ecologisch marxisme. Marx bevrijd staat niet in deze traditie. Andere omvormingen kunnen evenmin rekenen op het enthousiasme van Cobben. Zoals het cultuurmarxisme, of wat hij de ‘modieuze identiteitspolitiek’ noemt: door sekse, kleur of religie zo voorop te stellen reduceren wij mensen tot ‘een abstract zelf’. Voor een beter begrip van de milieuproblematiek hoeven we Marx helemaal niet te herschrijven, aldus Cobben, maar moeten we hem beter begrijpen of anders lezen. Om het marxisme te actualiseren grijpt hij terug naar het verleden: naar de wortels van Marx – en die liggen bij Hegel. Een filosoof tegen wie de jonge Marx zich afzette, maar die voor Cobben toch zijn denken vormde. Gewapend met Hegel geeft hij een andere lezing van Marx’ ideeën over vrijheid, die ook kan leiden tot een betere omgang met de natuur. Cobben is een kenner van Hegel, die in Marx bevrijd veel aandacht krijgt. Dat maakt dit boek soms wat taai en onevenwichtig. Toch is het resultaat de moeite waard. Marx laat zien hoe vervreemd wij zijn geraakt van de natuur – en daarmee van onszelf. Voor Cobben is dit falen ook de manier om ons te bevrijden. De natuur laat zich immers niet beheersen en komt in opstand, zoals in de klimaatcrisis. Dat geldt ook voor onze ‘innerlijke natuur’, als we vervallen in gevoelens van depressie of zinloosheid. Paul Cobben brengt de vrije mens terug in het marxisme. Ons denken wordt grotendeels bepaald door de omstandigheden waarin we leven; in het kapitalisme leidt dat tot een bedreiging van de natuur – en van onze eigen natuur. Maar ook tot vervreemding en tot onbehagen en precies in dat bewustzijn kan volgens hem de oplossing liggen: ‘Juist die confrontatie biedt de mogelijkheid tot een dieper zelfinzicht.’ De opstand van de natuur dwingt ons tot meer openheid en een besef dat het anders moet. De omslag van dit boek verbeeldt dit idee mooi: een rode Marx met een groene baard en een witte vogel, het symbool van de vrijheid – de keuzes die we volgens Cobben toch altijd hebben.||https://www.volkskrant.nl/cultuur-media/waarom-marx-relevant-is-om-de-klimaatcrisis-te-begrijpen~b1f5ac08/
2022-09-22||Mona Høvring beschikt over de gave om met weinig woorden een sfeer van nostalgie op te roepen ★★★★☆||Laura, de hoofdpersoon uit Iets wat helpt van de Noorse auteur Mona Høvring, is nog maar een klein meisje wanneer haar moeder zelfmoord pleegt. Haar vader stelt haar op de hoogte en daarna wordt er met geen woord meer over gesproken. Laura denkt vaak na over de manier waarop haar moeder is doodgegaan. Het lijkt haar een prettige manier van sterven om ‘de zee in te lopen met een grote steen in je handen, die met overgave vastgrijpen en je in een natuurlijk graf te laten zinken’. Maar soms vliegt het haar aan en vindt ze het jammer dat ze haar moeder niet beter heeft leren kennen. Hoewel het om een zeer ingrijpende gebeurtenis gaat, levert dat geen zwaarmoedig proza op. Integendeel, Høvring schreef een mooie, pakkende en sensuele coming-of-age-roman. We kijken door Laura’s ogen naar de wereld. De stijl is eenvoudig en doeltreffend: haar denk- en fantasiewereld komen authentiek en geloofwaardig over. Het ontluiken van Laura’s seksualiteit loopt als een rode draad door het verhaal. Laura groeit op bij haar vader en broer Magnus en vindt een tweede thuis bij de tuinman Andreas en zijn vrouw Johanna van de bloemenwinkel. Tijdens haar middelbareschooltijd laat ze zich meeslepen door erotische fantasieën. Ze trekt stiekem pornoplaatjes over uit een tijdschrift en met haar hartsvriendin Marie bespiedt ze de slager uit het dorp. Ze dichten hem een onstuimig liefdesleven toe, maar de fantasie blijkt spannender dan de werkelijkheid: afgezien van een klopje op de kont van zijn vrouw gebeurt er nooit iets. Haar eerste echte erotische ervaringen beleeft ze met oudere vrouwen. Ze ervaart een sterke lichamelijke sensatie wanneer de moeder van Marie haar een keer na het zwemmen afdroogt en ze gaat voor het eerst naar bed met de elegante, beeldschone kapster Vivian Koller. Er zijn ook zwoele zomeravonden op het strand, waar ze experimenteert met haar eerste vriendje, Peter. Hun onstuimige en intense ervaringen zijn krachtig en filmisch beschreven. Het feit dat hij de zoon is van Vivian Koller levert wel veel ongemak op. Als ze met hem het bed deelt, voelt ze Vivians nabijheid overal. De relatie is dan ook gedoemd te mislukken. Iets wat helpt is de debuutroman van Høvring, die tot dusver vijf poëziebundels en vijf romans publiceerde. Het is het tweede werk dat in het Nederlands uitkomt; eerder verscheen al Omdat Venus op de dag dat ik werd geboren een alpenviooltje passeerde. Høvrings oeuvre is relatief klein en haar romans hebben de lengte van een lang uitgevallen novelle. Maar juist in de beknoptheid schuilt haar kracht. Ze beschikt over de gave om met weinig woorden een sfeer van nostalgie en geheimzinnigheid op te roepen. De scènes zijn suggestief en realistisch, de gebeurtenissen alledaags en toch ongewoon, de woorden kraakhelder en poëtisch tegelijkertijd. Illustratief is de passage waarin Laura haar vriend Peter betrapt met een ander meisje, Beathe. Laura blijft gebiologeerd staan kijken en voelt een mengeling van afschuw en fascinatie. Even later voert diezelfde Beathe haar weg van het feest en bedrijven ze de liefde. In één moeite door vertelt Laura hoe ze zich in de trein vervolgens ‘onbevreesd en vastbesloten’ snijdt met oranje wegwerpscheermesjes. Als ze neerzinkt, ziet ze in een flits haar moeder, die met de zon in haar rug naar haar toe komt gelopen. De beschrijving is zakelijk en afstandelijk, maar het is een beeld dat beklijft: deze onzekere puber snakt naar de geborgenheid die ze sinds het overlijden van haar moeder heeft moeten missen. Het water fungeert als een subtiel, maar krachtig poëtisch motief: Laura gaat zwemmen in zee, zoekt rust in bad, bezoekt geregeld het zwembad en bedrijft de liefde met Peter aan het strand. Deze door water omringde gebeurtenissen symboliseren de zoektocht naar haar moeder, met wie ze als klein meisje van 5 of 6 de fijnste momenten aan het strand beleefde. Hoe ingrijpend het verlies van haar moeder ook mag zijn – zie de scène met de scheermesjes ‒ de zomerse zindelijkheid en jeugdige sensualiteit spatten van deze roman af.||https://www.volkskrant.nl/cultuur-media/mona-h-vring-beschikt-over-de-gave-om-met-weinig-woorden-een-sfeer-van-nostalgie-op-te-roepen~b39e67f1/
2022-09-22||Kwetsende kunst weren is onbegonnen werk||ChristenUnie en SGP zijn boos op een Rotterdamse punkband. Punkband Vulva heeft namelijk een lied gemaakt dat Kill the Baby heet en volgens de partijen ‘ronduit schokkend’ is. Het gaat namelijk over abortus. Dat lied moet dus weg van de christelijke partijen. Het is een heel ruig liedje met dito videoclip, waarin een babypop wordt mishandeld. Het zou qua wreedheid ook een geschikte anti-abortusreclame kunnen zijn, lijkt me. Maar daar gaat het me nu niet om. Ik las over de kwestie Vulva met verbazing, verontwaardiging en ook met een vaag gevoel van nostalgie. Soms kan ik terugverlangen naar de tijd dat de mensen die zich over een kunstwerk opwonden dat vrijwel altijd vanuit godsdienstige overtuiging deden. Als kerk en kunst met elkaar in de clinch lagen, vond ik dat namelijk overzichtelijk. Want bij kerk versus kunst wist ik altijd voor wie ik was: de kunst natuurlijk. Inmiddels staan steeds vaker groepen op die zich boos maken over een kunstwerk om andere redenen. Soms komen die groepen uit onverwachte hoeken. Dierenrechtenactivisten maakten zich bijvoorbeeld boos om een installatie van Damien Hirst waarin vliegen doodgaan, antiracistische activisten keurden een schilderij van Dana Schutz af, vrouwelijke skaters hekelden een foto-installatie van Erik Kessels. Zulke kwesties vind ik minder overzichtelijk. Een voorbeeld ter illustratie. Eens in de zoveel tijd maken mensen zich boos om Piss Christ van Andres Serrano, een foto van een kruisbeeld in een glas urine. Dan kon ik gemakkelijk denken: wat een gezeik (pun intended). Dat ging me makkelijk af, want ik geloof niet in een god. Maar ik geloof bijvoorbeeld wel in dieren. En ook in antiracisme en in vrouwelijke skateboarders. Dat soort ophef biedt dus stof tot nadenken. Bent u bijvoorbeeld voor de vliegen of voor de kunst? Kiest u maar. Ik schrijf graag over zulke kwesties, juist omdat ze niet eenvoudig of overzichtelijk zijn, ook niet voor mij. Maar als het aan ChristenUnie en SGP ligt zou ik hier beter niet over schrijven. Of tenminste, ze vroegen de minister van Volksgezondheid, Welzijn en Sport welke grenzen er zijn voor ‘publieke media’ (daar valt de Volkskrant natuurlijk niet onder) om te berichten ‘over gewelddadige en kwetsende kunstuitingen’. Die grenzen zijn er natuurlijk niet. Het is ook allang niet meer aan de ChristenUnie en de SGP om te bepalen wat gewelddadig en kwetsend is. Bovendien blijkt uit de voorbeelden hierboven dat vrijwel elk kunstwerk potentieel kwetsend is. Als we daar rekening mee hielden, konden we nergens meer over schrijven.||https://www.volkskrant.nl/columns-opinie/kwetsende-kunst-weren-is-onbegonnen-werk~b1d2acb2/
2022-09-22||Book Lovers is één groot pleidooi voor het omarmen van clichés ||Stel je de knappe hoofdpersoon van een liefdesromannetje voor. Hij zit vast in een gejaagd stadsbestaan en een onbevredigende relatie met een kille trut. Hij gaat op reis naar een afgelegen dorp en vindt niet alleen zichzelf maar ook de liefde van zijn leven. Daarna maakt hij het telefonisch uit met de kille trut in de stad, die toch alleen maar van haar carrière houdt en niet van de kleine, mooie dingen des levens. En hij leeft nog lang en gelukkig. Ken je het verhaal? De hoofdpersoon van Emily Henry’s Book Lovers, Nora Stephens (vernoemd naar romcomkoningin Nora Ephron), kent het cliché maar al te goed. Ze verkoopt het beroepsmatig en ze belichaamt het in haar privéleven, want ze is een 32-jarige ijsblonde literair agent met een skin care routine van tien stappen en ze heeft gezworen om nooit meer verliefd te worden. Tot ze door een speling van het lot in een afgelegen dorp belandt en nauw moet samenwerken met haar rivaal, de onvermurwbare (gespierde, goedbewenkbrauwde) redacteur Charlie Lastra. Hij blijkt al bij de eerste ontmoeting door haar voorheen ondoordringbare schild te kunnen prikken. En na tergende weken van will-they-won’t-they, vol gevatte beledigingen en dronken bepotelingen, worden deze twee beschadigde mensen, tegen alle verwachtingen in, hopeloos verliefd. Die zag iedereen natuurlijk van een kilometer aankomen. Achter de bijna identieke omslagen waar de young-adult-planken mee vol staan (starre, gezichtsloze poppetjes in een snoepkleurig landschap) verwachten we ook niets anders aan te treffen. Het is zelfs een beetje koket van bestsellerauteur Henry dat ze nog pretendeert kritisch te zijn op clichés, vooral omdat ze ze zo goed beheerst. Tot aan de ontknoping nog laat ze de lezer denken dat het misschien niet goed zal aflopen. Misschien zijn er in de liefde altijd de nodige compromissen, beseft Nora gelaten, en als ze daarmee niet kan leren leven zal ze weer eindigen waar ze begon, alleen, getrouwd met haar werk… waarna natuurlijk blijkt dat ze tóch niets hoeft in te leveren en dat het universum haar wél alles geeft waarvan ze heeft gedroomd, de familietrauma’s eindelijk verwerkt, de droombaan, de vent, het huis. En waarom ook eigenlijk niet? Book Lovers is bovenal een pleidooi voor het omarmen van het cliché, en alle voorspelbaarheid ten spijt gunde ik Nora haar happy end van harte.||https://www.volkskrant.nl/cultuur-media/book-lovers-is-een-groot-pleidooi-voor-het-omarmen-van-cliches~bc74d40c/
2022-09-22||Een eigen Mona Lisa, een dromedaris om op te zitten en het kleurenspel van Ensor||Bijna elf jaar is het Koninklijk Museum voor Schone Kunsten Antwerpen (KMSKA) dicht geweest. Het museumgebouw uit de 19de eeuw was ‘tot op de draad versleten’, zegt algemeen directeur Carmen Willems. ‘De laatste weken dat het museum open was, in 2011, moesten er dekentjes worden uitgedeeld aan het publiek, zo koud was het in de zalen.’ Om de luchtvochtigheid laag te houden werd er amper gestookt in het gebouw. De schilderijen van Rubens, waar het museum als het ware omheen is gebouwd, waren er niet meer veilig en bruikleengevers haakten af. Hoe wij als Nederlanders het KMSKA moeten zien? ‘Ik zeg vaak dat wij het kleine zusje van het Rijks zijn’, zegt Willems. Het museumgebouw in Antwerpen is ongeveer half zo groot als het Amsterdamse Rijksmuseum. In collectieomvang is het verschil veel groter: het KMSKA telt 8.400 stukken, het Rijksmuseum heeft er een miljoen. In augustus leidde Willems alvast een groep medewerkers van die Amsterdamse ‘grote zus’ rond: ‘Zij hebben natuurlijk ook zo’n grote, lange verbouwing meegemaakt en ze zeiden: het komt allemaal goed. Dat was geruststellend.’ De route naar heropening was hobbelig. Toen Willems in 2017 als zakelijk directeur aantrad, was het plan om in 2019 te heropenen. Zaterdag 24 september is het eindelijk zover, na een bijna elf jaar durende verbouwing die 100 miljoen euro heeft gekost. Waar Willems nu het trotst op is? ‘Ik kan niet kiezen. Je moet het museum als geheel ervaren...’ En dan zegt ze: ‘Ik ben het meest trots op onze transitie van een stoffig museum dat was gericht op de kunstkenner naar een fris museum dat toegankelijk is voor iedereen.’ De Volkskrant ging alvast kijken in Antwerpen. Hier volgen vijf absolute aanraders in het vernieuwde museum. Het KMSKA heeft geen kunstwerk waar de bezoekers onmiddellijk op af gaan. Geen Nachtwacht, geen Mona Lisa. Maar als het aan directeur Carmen Willems ligt, wordt dit opvallende schilderij van Maria en Christus omringd door rode en blauwe engeltjes de Mona Lisa van het museum. Vraag Koen Bulckens, conservator oude meesters, of het schilderij die potentie heeft en hij zegt: ‘Het ís al een Mona Lisa. Dit is een iconisch stuk, het schilderij heeft iets bevreemdends en daardoor blijft het fascineren.’ Waarschijnlijk baseerde Jean Fouquet zijn Maria op Agnès Sorel (1422-1450). Deze minnares van de Franse koning Karel VII stond bekend als Dame de beauté; er wordt gezegd dat zij aan het hof jurken met diep decolleté introduceerde, zoals Maria hier draagt. Eigenlijk is dit een half kunstwerk: het is het rechterdeel van een tweeluik. Op het linkerdeel (in bezit van de Gemäldegalerie van Berlijn) is Étienne Chevalier (ca. 1410-1474) te zien met zijn beschermheilige Sint-Stefanus. Chevalier, penningmeester van Karel VII, gaf de opdracht voor deze schilderijen. Als de panelen naast elkaar hangen, wat voor het laatst in 2017 in Berlijn het geval was, is zelfs te zien dat Christus naar Chevalier wijst. De Rubenszaal is de beroemdste en belangrijkste zaal van het museum. Wie hier nu binnenkomt, ziet in het midden een ronde bank waar twee dromedariskoppen uit steken. De bank is deel van de kinderspeurtocht ‘De Tien’ die is gemaakt door operamaker en beeldend kunstenaar Christophe Coppens (52). Coppens ging als kind al graag met zijn opa naar het KMSKA. In overleg met het museum koos hij tien details uit kunstwerken, die hij verbeeldde in vreemde sculpturen. Sommige van deze werken bewegen, maken geluiden of hebben lichteffecten. De Rubenszaal vond Coppens de grootste uitdaging. ‘Ik dacht: wat kan ik hier nou aan toevoegen?’ Uiteindelijk haalde hij een bank weg en paste die aan, zodat het lijkt ‘alsof de twee dromedarissen uit het schilderij van Rubens [Aanbidding door de koningen, dat in dezelfde zaal hangt, red.] door de blender zijn gegaan’. Coppens werkte voor het maken van De Tien samen met de ateliers van operahuis de Munt in Brussel. De borduursels op deze dromedarissen werden speciaal voor Coppens gemaakt in een atelier in Mumbai. En ja, je mag eraan zitten en er zelfs óp zitten. Dit overweldigend grote schilderij (447 bij 336 centimeter) is op en top Rubens, vertelt conservator Koen Bulckens: ‘Rubens maakte als het ware opera’s in verf. Dat zie je hier duidelijk: de dynamiek, de interactie.’ Rubens had een eigen schilderzaal van zes meter hoog, waarin hij efficiënt en snel zulke grote altaarstukken kon schilderen. ‘Omdat Rubens zo productief was en meerdere assistenten had, werd zijn atelier weleens oneerbiedig een ‘schilderfabriek’ genoemd’, zegt Bulckens. ‘Over dit paneel ging echter al heel lang het verhaal dat het geheel van de hand van Rubens is.’ In 2007 is het kunstwerk tot op de vierkante centimeter nauwkeurig onderzocht. Uit dat onderzoek bleek dat die overlevering klopt. In zijn efficiënte schildersatelier had de kunstenaar een heuse ‘beeldbank’ aangelegd, waar hij schetsen bewaarde die hij kon hergebruiken. Koning Balthazar, in het midden, lijkt daardoor qua postuur, pose en kledij op een schilderij van Rubens van een aantal jaar eerder, waarvoor een Antwerpse koopman poseerde. Het KMSKA heeft veertig schilderijen van James Ensor (1860-1949) en beschikt daarmee over de grootste Ensor-collectie ter wereld. Ook zijn beroemde werk De intrige is hier te vinden. Adriaan Gonnissen, conservator moderne kunst, somt de kwaliteiten op: ‘Het is een van zijn beste composities, met die figuren die er maar half op staan. Kijk ook naar de volle kleuren en het spel van die handen tussen de figuren.’ Ensor groeide op in Oostende, boven de winkel van zijn moeder; zij verkocht schelpen, souvenirs, rariteiten – en ook carnavalsmaskers. Wat we hier zien, is een carnavalsscène: ‘De intrige is het moment tijdens de carnavalsviering waarbij met iedereen de spot kan worden gedreven. Hier is de figuur met de hoge hoed aan de beurt.’ Die maskers in het oeuvre van Ensor hebben een bijzondere betekenis, zegt Gonnissen: ‘Ensor gebruikte ze om mensen te ontmaskeren, hij vond dat mensen tijdens carnaval hun ware, groteske zelf laten zien.’ De kunstenaar had soms moeite om zijn werk te verkopen. ‘Het werd als te avant-gardistisch gezien. Aan het begin van de 20ste eeuw kwam zijn internationale doorbraak pas, door interesse van de Duitse expressionisten.’ Vóór de verbouwing was moderne kunst in het KMSKA te zien in zalen die regelmatig moesten worden leeggeruimd voor tijdelijke tentoonstellingen. Nu is het volledige nieuwe, witte gedeelte gewijd aan moderne kunst. Sta vooral even stil bij deze onverwachte combinatie. Links een compositie van de Belgische abstracte kunstenaar Georges Vantongerloo (1886-1965), rechts het zittend naakt van de wereldberoemde Italiaan Amedeo Modigliani (1884-1920). De Belgische overheid kocht deze Modigliani in 1926. Conservator Gonnissen: ‘Daar hebben ze toen een goede slag mee geslagen, dit is al lange tijd een mascotte van het museum.’ In 2015 werd een doek van Modigliani bij Christie’s in New York verkocht voor bijna 160 miljoen euro, waarmee het een van de duurst geveilde schilderijen ooit werd. Wie verzint het nou om daar een abstract kunstwerk naast te hangen? Het was een toevalstreffer, zegt Gonnissen. In het depot zagen hij en zijn collega-curator Herwig Todts beide schilderijen: ‘Toen zagen we dat er iets gebeurt als je ze bij elkaar ziet.’ Daarvoor hoef je geen kennis van de kunstgeschiedenis te hebben, vindt Gonnissen: ‘Als je hier onbevangen naar kijkt, kom je vanzelf dichter bij het creatieve proces van de kunstenaar. Je kunt zien hoe ze over hun composities hebben nagedacht, al ontwikkelden ze zich heel anders.’||https://www.volkskrant.nl/cultuur-media/een-eigen-mona-lisa-een-dromedaris-om-op-te-zitten-en-het-kleurenspel-van-ensor~bf7cd024/
2022-09-22||In het gerenoveerde KMSKA heeft de integratie van oud en nieuw tot een voorbeeldig resultaat geleid ★★★★☆||Keuzestress: loop ik rechtdoor of betreed ik de brede marmeren trap naar boven? Wellicht is dat de belangrijkste vraag bij binnenkomst in de monumentale hal van het Koninklijk Museum voor Schone Kunsten Antwerpen (KMSKA). Rechtdoor betekent de ultrawitte museumzalen van de moderne kunst tegemoet. Boven wachten de immense, olijfgroene en Pompejaans rode zalen der oude kunst. De keuze is aan u. Maar even belangrijk als de vraag is de constatering dát er een keuze is. Oude en moderne kunst in ongeveer gelijke mate in een museum, je kunt het een unicum noemen. Zeker gezien de geschiedenis van het KMSKA dat vanaf zijn ontstaan, in 1890, voornamelijk bekendstond vanwege de collectie schilderijen uit de periode van 15de tot de 17de eeuw. Een collectie die decennialang een uiterst verstofte en uitgeputte indruk maakte. Nu het museum na een verbouwing en oppimpbeurt van elf jaar weer opengaat, blijkt hoe goed dat suffe imago te revitaliseren was. Belangrijkste aanpassing, als het om de verzameling gaat, was niet de bouw van enkele nieuwe, fonkelwitte museumzalen, maar de beslissing om meer aandacht te besteden aan kunst van, pakweg, de afgelopen anderhalve eeuw. Een integratie van oud en nieuw die tot een voorbeeldig resultaat heeft geleid. Natuurlijk, het oude zalencircuit met zijn schilderijen uit Middeleeuwen, Renaissance en barok is gebleven. En het kloppend middelpunt daarvan is de nog steeds de majestueuze Rubenszaal met zijn groter dan grote religieuze voorstellingen van testosteronheiligen en opblaasputti, aangevuld met werk van Rubens’ leerlingen Jordaens en Van Dyck. Daaromheen ligt een circuit van zalen, ingedeeld naar thema’s als Het Kwaad, Roem, Macht, Imago, Lijden en Verlossing. Met veel landschappen, religieuze en historische voorstellingen, genreschilderijen, beelden en busten die ons in Nederland bekend voorkomen, maar toch net een slagje uitgesprokener, boerser en verhevener zijn. Denk alleen al aan Hans Memlings drieluik van musicerende engeltjes met fluorescerend gevlamde vleugels die na jaren schrapen met een scalpel onder het vergeelde vernis tevoorschijn kwamen – op zichzelf al de moeite van het afreizen waard. De verrassing van het hernieuwde museum zit ’m vooral in de grote hoeveelheid moderne kunst, met als zwaartepunt het werk van James Ensor, van wie het museum de grootste collectie ter wereld heeft. De stralende mallotigheid en bedroefde religiositeit in Ensors werk wordt in Antwerpen gezien als de verbinding tussen de oude en moderne kunst in de museumcollectie; het werkt als een introductie op de vier grote zalen waarin het Vlaamse modernisme wordt belicht, aangevuld met enkele internationale namen als Kiefer, Modigliani, Grosz en het minimalisme van de Zero-groep. De indeling in – gaap – de thema’s ‘Vorm’, ‘Kleur’ en ‘Licht’ doet wat achterhaald aan in deze veranderende tijd van ‘narratief’, ‘inclusie’ en ‘maatschappelijk engagement’. Neemt niet weg dat de combinaties van schilderijen, beelden en grafiek (geheimtip: Michel Seuphors geometrisch gepriegel in de half verduisterde kabinetten) een sprankelende is. En dat het geheel een rijk overzicht geeft van wat onze zuiderburen aan modernisme in huis hebben. Volgens algemeen directeur Carmen Willems mag het Koninklijk Museum het ‘kleine zusje’ van het Rijksmuseum zijn, in de aandacht die het aan moderne kunst schenkt overvleugelt het Antwerpse museum haar zus in Amsterdam. In Antwerpen geen stiefkinderlijk onderkomen onder de hanenbalken voor toonaangevende kunstenaars als Ensor, Permeke, Wouters of Tuymans; geen onnavolgbare keuze van schilderijen en beelden gecombineerd met een propellervliegtuig en kampkleding uit de Tweede Wereldoorlog, zoals in het Rijks. Daar komt bij dat er veelal gelukkige combinaties zijn gemaakt van oude en nieuwe kunst. Carnavalesk zijn de vrolijke en voor kinderen aantrekkelijke toevoegingen van Christophe Coppens: een groot formaat dinokop, dromedarissen van pluche, een druipende neus van een meter of vier. Vlaams surrealisme op zijn best. Iets minder dijenkletserig, maar net zo verrassend zijn andere ‘transhistorische dialogen’, zoals iedereen in het museum niet nalaat ze te noemen. Een duister spijkertapijt van Zero-artiest Günther Uecker naast de briljantie van een anoniem Christus-paneel en een oplichtend landschap van Jakob Smits. De bronzen sofa met doodskist van René Magritte voor een 17de-eeuws regentesk dubbelportret. Ensors gerimpelde aardappelgezicht van Christus samen in een vitrine met een bloedovergoten variant van de 16de-eeuwer Aelbert Bouts. Uitzonderlijk is de zaal met het hoogtepunt van de collectie, de 15de-eeuwse Madonna van Jean Fouquet. De raadselachtige beeltenis van Maria met kind wordt dankzij het pr-enthousiasme rond de heropening als ‘de Mona Lisa van het museum’ de hemel in gelanceerd. Maar ertegenover hangt Tuymans’ schilderij Der diagnostische blick IV, naar een foto uit een medisch handboek over hoe je ziekten kunt herkennen. Blijkt het een portret te zijn van een patiënt met borstkanker. Oef. Gedurfd. Subliem.||https://www.volkskrant.nl/cultuur-media/in-het-gerenoveerde-kmska-heeft-de-integratie-van-oud-en-nieuw-tot-een-voorbeeldig-resultaat-geleid~b00e160a/
2022-09-22||Jostein Gaarder fladdert alle kanten op in een persoonlijk boek over de toekomst van de mens ★★★☆☆||Dilemma: je sterft nu meteen, maar de natuur herstelt zich volledig en alle planten, dieren en de rest van de mensen leven nog lang en gelukkig. Of: je wordt samen met je vrienden en geliefden gezond 100, maar in een wereld van achteruitgang en verval. De Noorse wijsgeer en kinderboekenschrijver Jostein Gaarder, bekend van de wereldwijde bestseller De wereld van Sofie (1991), zou geen seconde twijfelen en zichzelf opofferen voor de mensheid. Zijn nieuwste boek, Wij zijn de wereld, is een bevlogen brief aan zijn kleinkinderen, waarin hij zijn zorgen deelt over ons voortbestaan op aarde. Hij doet dat, zoals zijn vele fans van hem gewend zijn, aan de hand van goed vertelde anekdotes over het ontstaan van het leven en af en toe een lastige vraag of een smakelijk dilemma. Helder nadenken over onze toekomst is nodig, want volgens Gaarder zijn we aanbeland in de meest beslissende anderhalve eeuw van onze planeet: een periode van razendsnelle en mogelijk desastreuze ontwikkeling, die ongeveer met zijn eigen geboorte in 1952 begint en hopelijk goed afloopt tegen de tijd dat zijn kleinkinderen net zo oud zijn als hij nu. Volgens Gaarder is het menselijk bewustzijn het mooiste en fascinerendste dat het universum heeft opgeleverd, en zijn wij er om dat universum te bewonderen en te doorgronden. Hij verheugt zich dan ook niet, zoals sommige milieufanatici, op een wraakactie van de natuur waardoor de mens zou uitsterven. Gaarder heeft bepaald geen hekel aan mensen en zal andersdenkenden ook niet snel in een bepaalde hoek zetten. Over astronaut en ingenieur Edgar Mitchell bijvoorbeeld, de zesde man die op de maan liep en die geloofde dat er buitenaardse wezens op aarde zijn geweest, spreekt hij geamuseerd en nieuwsgierig. Hij ziet geen bewijs voor zulke theorieën, maar wie weet? Gaarder vindt bovenal dat het universum zonder de mens iets essentieels zou missen, en wil ons daarom allemaal redden. Het enige echte wonder is, aldus Gaarder, dat de wereld bestaat. En dat wij dat weten. Hoe knap dat is, illustreert hij met een fascinerende omweg via de chronometer van Harrison. Die maakte het in de 17de eeuw mogelijk om op basis van het tijdverschil met Greenwich iemands exacte plek op aarde vast te stellen. Met dit apparaat werd vervolgens, onder meer door in de Stille Zuidzee de bewegingen van de planeet Venus langs de zon te meten, accuraat geschat hoe groot ons zonnestelsel is. Op zulke momenten geeft Gaarder zijn lezer adembenemende inzichten. Jammer dat precies die ongeremde nieuwsgierigheid er ook voor zorgt dat Gaarders liefdesbrief aan de mensheid alle kanten op fladdert. Hij beredeneert dat telepathie theoretisch best zou kunnen. Hij doet omstandig uit de doeken hoe de thema’s in zijn oeuvre, waarvan een groot deel niet in het Nederlands is vertaald, terug zijn te brengen tot een schilderij in de klokkenmakerswerkplaats van zijn opa. Hij wijdt uit over het vakantiehuisje van zijn familie. Los van elkaar zijn het interessante mini-essays, maar al die wijdlopigheid leidt onnodig af van het punt dat hij probeert te maken. Op zijn mindere momenten – en daar zijn er net iets te veel van in dit boek – laat Gaarder zich kennen als een niet in te tomen kletsmajoor die wel doet alsof hij in kinderen geïnteresseerd is, maar vooral graag zichzelf hoort praten. Zonder ironie schrijft hij dat als zijn kleinkinderen hem niet kunnen volgen, ze maar een woordenboek moeten pakken. Net als De wereld van Sofie leest Wij zijn de wereld hier en daar als knip- en plakwerk uit een syllabus voor eerstejaarsstudenten. Soms is het echt een raadsel waar hij heen wil. Bijvoorbeeld: ‘Perceptie is in dit verband ook een wat ingewikkeld woord, beter is het te spreken van buitenzintuiglijke waarneming, dus waarnemingen zonder dat onze zintuigen erbij betrokken zijn.’ Of deze: ‘Die manier van uitdrukken kun je een vicieuze cirkel noemen en verdient bovendien de benaming cirkelredenering.’ De wat stugge vertaling helpt daarbij niet. Wij zijn de wereld is een veel persoonlijker boek dan de bestseller die hem in de jaren negentig van de vorige eeuw wereldberoemd maakte. Bij vlagen toont Gaarder zich geniaal en zeer onderhoudend en voor liefhebbers biedt hij een blik in de gedachtenwereld achter zijn oeuvre. Maar hetzelfde verhaal had in de helft van het aantal pagina’s veel meer indruk kunnen maken. Deze nasmaak overheerst: alle goede bedoelingen ten spijt, die kleinkinderen zijn op een enkeling na allang verstoppertje gaan spelen, maar praatgrage Gaarder heeft het nauwelijks in de gaten.||https://www.volkskrant.nl/cultuur-media/jostein-gaarder-fladdert-alle-kanten-op-in-een-persoonlijk-boek-over-de-toekomst-van-de-mens~b5bf19ab/
2022-09-22||Engelen uit Europa schetst een genuanceerd portret van een minister van Koloniën ★★★★☆||Na alle boeken uit de afgelopen jaren met inktzwarte pagina’s over de gewelddadige dekolonisatie van Indonesië, verscheen deze zomer een zeer leesbare studie over de periode die aan de Onafhankelijkheidsoorlog voorafging. Aan de hand van het leven van ARP-politicus en bestuurder A.W.F. Idenburg (1861-1935) beschrijft historicus Hans van der Jagt het tijdvak van de ‘ethische politiek’, in de geschiedenis doorgaans gedateerd tussen 1900 en het uitbreken van de Tweede Wereldoorlog. Ethische politiek was kort gezegd de gedachte van een intellectuele voorhoede dat de bevolking van de koloniën (Indië, Suriname, de Caribische eilanden) niet louter geknecht diende te worden, maar ook moest worden meegenomen in een zekere verheffing. De ruimte voor dit idee ontstond nadat in 1870 het gehate Cultuurstelsel – waartegen Multatuli zo ageerde – was afgeschaft. Niet langer hoefden Javaanse boeren 20 procent van hun opbrengst af te staan aan de overheid. De kolonisator kreeg een vriendelijker gezicht, al bleef de knoet nadrukkelijk binnen handbereik. De orthodox-protestantse Alexander Idenburg was dertig jaar lang de personificatie van wat volgens Van der Jagt ontwikkelingshulp avant la lettre mag heten. Hij was gedurende drie perioden minister van Koloniën (toen belangrijker dan Buitenlandse Zaken), gouverneur van Suriname (1905-1908) en gouverneur-generaal van Nederlands-Indië (1909-1916). De laatste tien jaar van zijn leven was hij lid van de Raad van State. In de eerder dit jaar verschenen studie van drie onderzoeksinstituten (NIOD, KITLV en NIM) naar extreem geweld tijdens de dekolonisatie wordt Idenburg in het samenvattende deel wat zuinig ‘enigszins hervormingsgezind’ genoemd. Van der Jagt denkt daar duidelijk positiever over, zonder uit het oog te verliezen dat ook voor Idenburg volledige onafhankelijkheid van Indonesië en Suriname geen reële optie was. Hij zag de landen in ‘associatie’ (niet door assimilatie of integratie) en op voet van gelijkwaardigheid tot in lengte der tijden binnen koninkrijksverband aan Nederland verbonden blijven. Idenburg verwelkomde emancipatiebewegingen en stimuleerde culturele, economische en sociale verheffing. Hij deed dit in de verwachting dat het tot een duurzaam verbond zou leiden, in een tijd waarin alle Europese landen hun imperiale belangen probeerden veilig te stellen. Maar deze door veel tijdgenoten als ‘softe politiek’ ervaren attitude verkeerde in haar tegendeel, mede doordat verloop en afloop van de Eerste Wereldoorlog de mondiale relaties op scherp zetten. Het woord ‘paradox’ wordt vaak verkeerd gebruikt, maar is in het geval van Idenburg volstrekt van toepassing. In zijn – in huidige ogen – dubbelzinnige houding school inderdaad ‘een schijnbare tegenstrijdigheid’: de aan de Koninklijke Militaire Academie opgeleide Idenburg was imperator én emancipator ineen, maar zoals journalist (en Multatuli-biograaf) Paul van ’t Veer ooit schreef, waren dat ‘twee armen aan hetzelfde lichaam’. Van der Jagt heeft zijn boek Engelen uit Europa genoemd, naar een wrang citaat van de Indonesische schrijver Pramoedya Ananta Toer. De beoogde zachtmoedigheid van goedbedoelende bestuurders uit Europa moest, gelet op hun weigering om ware onafhankelijkheid toe te staan, wel leiden tot een bloedig eindspel toen de verhoudingen in de jaren dertig verhardden. Het ethisch imperialisme had uiteindelijk een ontwrichtende werking. Idenburg heeft het niet meer meegemaakt. De verdienste van Van der Jagt is dat hij deze bestuurder uit de schaduw van zijn vriend en partijleider Abraham Kuyper haalt. Kuyper was de partijpoliticus, Idenburg de ‘dienaar’ die in 1918 geen minister-president wilde worden. Hij had het oor van koningin Wilhelmina en gaf les aan de jonge Juliana. En passant breekt Van der Jagt een lans voor voortgaande studie naar de bestuurders van destijds. Juist nu zo veel terechte aandacht uitgaat naar de leidende figuren in de emancipatie van toen, blijft het begrijpen van de Europese houding bittere noodzaak.||https://www.volkskrant.nl/cultuur-media/engelen-uit-europa-schetst-een-genuanceerd-portret-van-een-minister-van-kolonien~b025c892/
2022-09-22||Erudiet chauffeurt Oek de Jong de lezer door zijn leven ★★★★☆||Je leeftijd plus 20. Zo veel rijlesuren schijn je ongeveer nodig te hebben voordat je klaar bent voor je autorijbewijs. Wie op z’n 18de begint heeft dus aan een krappe 40 uur genoeg. Schrijver Oek de Jong (1952) beseft met een schok dat hij, na een leven lang in de passagiersstoel, maar liefst 86 uur nodig heeft om toch nog dat papiertje te halen. 86 uur met instructeur Dave, 86 uur rondrijden in Amsterdam, 86 uur de angst om een fatale fout te maken. Dat doet wat met een mens. Man zonder rijbewijs is een memoir, een autobiografisch verhaal over een specifieke periode in het leven van de auteur. In dit geval dus de periode waarin Oek de Jong zijn rijbewijs probeert te halen. Je eigen rijlessen indachtig – met dat eindeloze ‘binnen, buiten, schouder’, of hoe de spiegels en de dode hoek er dan ook ingeramd werden – klinkt dat niet zo boeiend. Maar bij De Jong is iets nooit alleen maar wat het is. Autorijden wordt onder de pen van de schrijver een allegorie voor het leven, zíjn leven, waar hij ons in verschillende auto’s doorheen chauffeurt. Van zijn eerste ritje als baby in de koetsachtige Citroën Traction Avant van zijn opa, hobbelend over oude weggetjes vol gaten, tot en met zijn rijexamen in een kleine Volkswagen Polo over de drukke ring van Amsterdam. Een reis door de tijd, waarin hij afslagen neemt naar zijn jeugd en studententijd. Een opmerkzaam joch is de kleine Oek, hij kent alle automerken, bijna alle huizen van de Zeeuwse provinciestad waar hij woont, tot aan het hekwerk en het type bestrating toe, en de gezichten van de mensen die er wonen. Maar hij ziet meer. Hij ziet hoe zijn vader zich terugtrekt in zijn studeerkamer: ‘Zo zag concentratie eruit: een man aan een bureau, starend naar een stuk papier in een schrijfmachine, in de lichtkring van een bureaulamp waarin sigarettenrook dreef.’ Hij ziet hoe zijn moeder zich schuchter door het leven wringt: ‘Ik kan mijn ogen sluiten en haar voor me zien in een gezelschap, met een glas in haar hand, bevangen door een intense verlegenheid die haar het spreken vrijwel onmogelijk maakt.’ Hij ziet zijn grootvader voor een zeiltochtje voorzichtig in de boot stappen. ‘Hij was niet lenig meer. Hij leek te groot voor deze boot. Eindelijk zat hij in de kuip, het touw van de fokkenschoot in zijn handen. Het had iets onterends om hem zo te zien zitten, zijn benen in een ongemakkelijke knik over de zwaardkast heen, de fokkenschoot braaf in zijn handen, dienstbaar, ondergeschikt. Het tochtje duurde niet lang.’ Na de middelbare school brengen Oeks ouders hem (met een degelijke Renault 4) naar Amsterdam, waar hij gaat studeren. Ook daar doet hij niets liever dan rondkijken. In de achterbuurten, op de markt, in de tram. Amsterdammers in actie: vechtend, scheldend, klagend. Krottige woninkjes in de Pijp, rellen op de Nieuwmarkt. En de mensen in zijn buurt, die hij een half leven later nog voor zich kan zien. Een jonge vrouw die hij tweemaal in psychose ziet raken, de grote Joodse man die bij zijn moeder woonde, de Poolse kattenvrouw, een Belgische leeuwentemmer, de barman van een homocafé. De Jong is, zo blijkt, zijn leven lang al bezig met het verzamelen van beelden. Dat is terug te zien in vrijwel al zijn werk. Van de opwaaiende zomerjurk – het krachtige beeld uit De Jongs debuutroman uit 1979 – tot de zwart geteerde schuur in zijn laatste roman uit 2019 – je ziet het allemaal voor je, nog lang nadat je het boek uit hebt. In De magie van het beeld, een vorig jaar verschenen bundeling essays over kunst, betoogt De Jong dat een sterk beeld (zoals de beroemde foto van Marilyn Monroe op het luchtrooster) omgeven is met geheimzinnigheid: wat maakt een beeld nou zo sterk? Hetzelfde kunnen we ons afvragen over de beelden die De Jong oproept en die zo overtuigend zijn dat ze niet verzonnen lijken, maar rechtstreeks uit de realiteit op papier getransponeerd. Mogelijk zit het ’m in de lading die de auteur eraan meegeeft. Zijn beschrijvingen krijgen vaak emotionele betekenis en kunnen zo een blijvende indruk maken. Voorbeeldje. In Man zonder rijbewijs beschrijft De Jong hoe hij een straat oversteekt. Op zichzelf een simpele handeling, bijna het opmerken niet waard, maar De Jong heeft er zó goed naar gekeken dat hij er een levendig beeld van kan maken. Hij schiet ‘in een slalom tussen de rijdende auto’s door’, met ‘snelle blikken naar links en rechts’, ‘versnellend of juist inhoudend’. Vervolgens beschrijft hij dat hij een ‘vreemd plezier’ beleeft aan het oversteken, en er ‘heimelijk trots’ op is. ‘Ik besef dat ik een risico neem, ik vind het niet verstandig, ik schrik ervoor terug, maar ik doe het toch.’ Om af te sluiten met een zinnetje dat de hele passage doet inklinken: ‘Op een dag zal ik het niet meer kunnen.’ Zo verheft De Jong het oversteken van een straat tot het afwenden van naderende ouderdom. En dát blijft je dan bij. Je zou bijna dat hele rijbewijs vergeten, maar Oek blijft trouw zijn lessen volgen. Voor iedereen met een auto zullen de lessituaties herkenbaar zijn. De slappe praatjes met je instructeur, ‘bochten doorkijken’, de hiërarchie bij het CBR-gebouw, waar de examinators gemoedelijk in hun koffie staan te roeren terwijl de leerlingen stukgaan van de stress. De scène waarin Oek de Jong ‘de verschrikkingen van het theorie-examen’ moet doorstaan is behoorlijk komisch. Zenuwachtig staat hij in de rij met studenten en scholieren, hij raakt al bij de kluisjes in de problemen en moet dan nog een enge cabine in om via een scherm razendsnel allerlei verkeerssituaties te beoordelen – best lastig voor iemand die altijd bijrijder is geweest en op z’n gemakje uit het raam kon kijken. ‘De vrouw achter de balie is opvallend aardig tegen me. Ze denkt misschien: ach, die arme man, dat hij dit op zijn leeftijd nog moet ondergaan.’ Al met al een aangename rit met een erudiete De Jong die ons wijst op de poëzie van woorden als ‘examengebied’, ‘tussentijdse toets’, en ‘verdrijvingsvlak’ maar ondertussen wordt gedwongen nederig met de grote verkeersstroom mee te gaan. Autorijden is ook: doen wat iedereen doet. Het brengt de schrijver dichterbij dan ooit.||https://www.volkskrant.nl/cultuur-media/erudiet-chauffeurt-oek-de-jong-de-lezer-door-zijn-leven~b8a70d29/
2022-09-22||Het leven als schipbreuk biedt een schat aan kennis en inzichten over Ortega y Gasset||Terwijl de meesten ‘als slaapwandelaars door het leven dwalen’ belijden ze met grote mond ‘vogelverschrikkerideeën’. Als er één boek van lang geleden de laatste decennia is herontdekt, dan wel De opstand van de massamens van de Spaanse denker José Ortega y Gasset (1883-1955), van oorsprong een serie krantenartikelen uit 1929. In 1937 had de auteur al bedenkingen bij een Franse vertaling, omdat het boek te veel over een bepaalde plek en tijd zou gaan. Het kan verkeren: in de 21ste eeuw verschijnen overal in Europa nieuwe vertalingen. Toen Onno Zijlstra veertig jaar terug op het werk van Ortega y Gasset promoveerde, was diens naam in Nederland ten prooi aan de vergetelheid. De sterk opgeleefde populariteit noopte Zijlstra tot het schrijven Het leven als schipbreuk – De crisisfilosofie van Ortega y Gasset, met een schat aan kennis en inzichten van iemand die deze denker langer kent dan vandaag of gisteren. De liberale democratie is bij Ortega y Gasset een soort gelukkige uitzonderingstoestand (‘ongelooflijk dat het mensdom tot zoiets moois heeft kunnen komen’). Mensen bezitten bij hem geen aangeboren redelijkheid. Steeds weer worden ze onaangenaam verrast door omstandigheden en gaan dan van alles roepen. ‘Ik ben ik en mijn omstandigheden’, is een beroemd Ortega-inzicht. Idealiter nopen crises ons al onze redelijkheid te mobiliseren voor wat Ortega ‘het redden van de omstandigheden’ noemt.||https://www.volkskrant.nl/cultuur-media/het-leven-als-schipbreuk-biedt-een-schat-aan-kennis-en-inzichten-over-ortega-y-gasset~b6f5de4d/
2022-09-22||Brieven: Spionnen? Eerder goed geïnformeerde wereldburgers die hun kennis delen of in dienst stellen van samenleving||Net als Kaag was ik midden jaren ’80 ‘lid’ van St Antony’s College in Oxford. Ook toen werd er onder studenten gekscherend gerefereerd aan de James Bond-reputatie van St Antony’s. Het gebeurde weleens dat er een envelop zonder afzender in het postvakje van een medestudent lag en dan ‘wisten’ wij: die wordt gerekruteerd door een overheidsdienst. We zaten er niet ver naast, want de man maakte carrière en eindigde zijn loopbaan als ambassadeur. De meeste leden van het college kwamen uit het buitenland. Behalve bij mijn studierichting, waar marxistische geschiedschrijving bon ton was, kwam ik op St Antony’s geen marxisten tegen. Wel toekomstige topdiplomaten, ministers, bankiers, professoren, journalisten, taalkundigen, stoffige historici en sociale wetenschappers. Al deze mensen delen een uitgebreid internationaal netwerk, specialistische kennis en de ambitie om te excelleren in hun vakgebied. Daarom zijn ze interessant voor overheden, internationale organisaties, universiteiten en multinationals. En inderdaad, ze hebben de kennis en kunde om in hun netwerk informatie te vergaren die voor anderen verborgen blijft. Maar spionnen? Eerder goed geïnformeerde wereldburgers die hun kennis graag delen of in dienst stellen van de wetenschap en de samenleving.Aart Wildeboer, Bergen Als Baudet al een historisch feit wilde aanhalen in zijn toespraak tijdens de Algemene Beschouwingen, dan doelde hij waarschijnlijk op de ‘Cambridge Five’, een groep Britse spionnen uit de jaren ’50 die geheimen doorspeelde aan de Sovjet-Unie. Deze groep was in de jaren ’30 als student in Cambridge gerekruteerd. Het ronselen van studenten is ook geprobeerd aan de Universiteit van Oxford, zonder succes. Baudets aantijging is dus zowel irrelevant als fout, een tour de force van onbekwaamheid. Om George Orwells schrijfadvies tot beknoptheid te volgen, maak ik hier verder niet meer woorden aan vuil.Jeroen Frijters, Keble College Oxford, (Leiden) Zou het leuk zijn als Kaag de volgende keer de Kamer betreedt met een pruik op, een plakbaard aan en een krant met twee kijkgaatjes erin in de hand?Luc Lansink, Amsterdam Het door Poetin uitroepen van een gedeeltelijke mobilisatie en het dreigen met kernwapens voor Oekraïne en het solidaire Westen zou een uitgelezen kans kunnen zijn om een einde te maken aan dit bloedige en nutteloze conflict. Poetin zit immers in een verloren positie en verdraagt geen gezichtsverlies. Hij kan alleen nog maar escaleren. Enkel door zijn dreigingen serieus te nemen en hem uit te nodigen aan de onderhandelingstafel, kan hij naar zijn achterban ‘succes’ claimen. Dan voorkomt het Westen een escalatie naar een mogelijke kernoorlog. We hebben genoeg voorbeelden om ons ervan te overtuigen dat niets is uitgesloten met een crimineel als Poetin aan de knoppen.Jean Bronzwaer, Hagestein Het kabinet probeert minima te compenseren door middel van het prijsplafond voor energie, een huurverlaging en een verhoging van de huurtoeslag. Helaas valt de kamerbewoner tussen wal en schip. De huurtoeslag valt af indien je huis niet voor 1997 is aangewezen als toeslaggerechtigd pand. De huurverlaging geldt alleen als je huurt van een corporatie. En over de energietoeslag: voor kamerhuurders worden alle verschillende kamers in huis, de woonplekken voor individuen, los van elkaar verwarmd. Het energieverbruik van een oud huis met kamerverhuur ligt daardoor aanzienlijk hoger dan een gezinshuis, waarin bewoners gezamenlijk in de woonkamer zitten. Waar kamerbewoning een mogelijk alternatief voor de woningcrisis had kunnen zijn, is diezelfde crisis nu de reden waarom de kamerhuurder vast zit aan zijn lot en dankzij de energiecrisis dubbel de pineut is.Zoë Huisman, Nijmegen Echtpaar Tigchelaar (Voorpagina, 22/9) heeft het begrepen. Met warme kleding aan kan de kamertemperatuur best omlaag. Maar behaaglijkheid begint bij warme voeten. Met blote voeten in sandalen schiet dat niet op. Dus sokken aan, mevrouw Tigchelaar.Huub Geelen, Apeldoorn||https://www.volkskrant.nl/columns-opinie/brieven-spionnen-eerder-goed-geinformeerde-wereldburgers-die-hun-kennis-delen-of-in-dienst-stellen-van-samenleving~b6268a63/
2022-09-22||Penisnijd is het verhaal van een jongen die even een vrouw wil zijn||Een feestje, ergens in de jaren zeventig. Er wordt gedanst, gerookt, gezopen en openlijk gevreeën. Tussen de volwassen partygangers door beweegt zich een ranke figuur die aan alle hedonistische praktijken niet meedoet. Het is een jonge jongen en hij draagt een jurk van zijn moeder, hakjes, een waaier en een grote hoed met een corsage erop. Een elegante verschijning. Wanneer hij als volwassen man aan die nacht terugdenkt, schrijft hij: ‘Ik kon het natuurlijk niet zo onder woorden brengen, maar ik voelde me vrijer in haar jurk en achter haar zondagse waaier, alsof ik me de illusie van een avontuurlijk en bruisend leven toewuifde.’ In Penisnijd, een nieuw werk van tekenaar Victor Meijer dat als graphic novel wordt gepresenteerd maar meer een prentenboek is, komt deze crossdressende puber ten slotte in botsing met een lesbienne in tuinbroek die wil weten wat voor vlees ze in de kuip heeft: jongen of meisje? Of hij zijn jurk maar even wil optillen. Later die nacht zien we de geschrokken jongen in zijn bed liggen. Naast de tekening staat geschreven: ‘Sindsdien draag ik geen vrouwenkleren meer. Sindsdien denk ik soms dat ik heel diep van binnen een meisje ben.’ Penisnijd is gekleurd in appelgroene tinten, alsof Victor Meijer het onrijpe karakter wil benadrukken van het jongetje dat even vrouw wilde zijn, en het ten dele altijd is gebleven.||https://www.volkskrant.nl/cultuur-media/penisnijd-is-het-verhaal-van-een-jongen-die-even-een-vrouw-wil-zijn~bb0dfe20/
2022-09-22||Evoluon, de ‘Eiffeltoren van Eindhoven’, wordt na 33 jaar in ere hersteld als technologiemuseum||Precies op de dag af dat 56 jaar geleden Frits Philips en prins Bernhard de ‘vliegende schotel’ vol technische snufjes openden − en 33 jaar na de sluiting − opent zaterdag het Evoluon in Eindhoven weer zijn deuren als technologiemuseum. Cabaretier en Eindhovenaar Theo Maassen, die van hetzelfde ‘bouwjaar’ (1966) is als het Evoluon, zal de tentoonstelling RetroFuture openen. De expositie, georganiseerd door de stichting Next Nature en vanaf zondag toegankelijk voor publiek, verkent hoe de mensen in het verleden naar de toekomst keken en wat nú hun verwachtingen voor de toekomst zijn. Leonardo da Vinci droomde al in de 15de eeuw over vliegen, pas aan het begin van de vorige eeuw werd het werkelijkheid. En in vroegere sciencefictionfilms was communiceren via een beeldscherm nog fictie, maar tegenwoordig is het de gewoonste zaak van de wereld. ‘De toekomst herhaalt zich steeds’, zegt Next Nature-directeur Koert van Mensvoort in de ronde entreehal, waar daags voor het openingsweekend de voorbereidingen nog in volle gang zijn. ‘Je ziet in de geschiedenis steeds dezelfde toekomstdromen en doemscenario’s terugkeren. Sommige zijn uitgekomen, zoals vliegen en beeldbellen. Maar we dromen nog steeds over het eeuwig leven en het paradijs op aarde of hebben nachtmerries dat de wereld ten onder gaat. Een doemscenario dat de aarde overbevolkt raakt, daar waarschuwde Aristoteles al voor.’ Met de heropening van het museum gaat een lang gekoesterde wens van menige Eindhovenaar in vervulling. Want het iconische gebouw, een rijksmonument dat ook wel de Eiffeltoren van Eindhoven werd genoemd, stond daar maar te verpieteren aan de rand van het centrum, langs een drukke uitvalsweg. In 1989 sloot Philips de deuren van het museum, waarin schoolklassen uit heel Nederland hun eerste ervaring met de wondere wereld der techniek hadden en dat ook vermaard was als bestemming van een NS-dagtocht. Het concern, dat in zwaar weer verkeerde, paste ervoor om nog meer geld bij te leggen − echt rendabel is het Evoluon nooit geweest. Daarna werd jarenlang door de gemeente Eindhoven en eigenaar Philips gezocht naar een andere passende functie voor het gebouw. Maar diverse plannen liepen stuk op het geld of specifieker: het gebrek aan subsidie. Dat het vervolgens werd uitgebaat als congres- en evenementencentrum was voor veel Eindhovenaren onbevredigend. Want zij konden ‘hun’ Evoluon niet meer in. ‘Ik heb ook nooit begrepen dat het gebouw in zijn 56-jarig bestaan langer niet dan wel een publieke functie heeft gehad’, aldus Van Mensvoort, die zijn jeugd heeft doorgebracht in buurgemeente Veldhoven en wiens ouders allebei bij Philips hebben gewerkt. ‘Het Evoluon ziet er zo bijzonder uit, het is net een ruimteschip. Als je er langs loopt, dan wil je er toch meteen in om een kijkje te nemen?’ Wel zijn er nog een paar tijdelijke exposities geweest, zoals Brain Experience in de zomer van 2012. En in 2013 gaf de Duitse band Kraftwerk, pionier van elektropop en techno, enkele memorabele concerten vol lichtshows in het ufo-achtige gebouw. In 2018 verkocht Philips het gebouw aan de Eindhovense vastgoedondernemers Lee Foolen en Marc Reijs. Zij zijn nog in onderhandeling over de inrichting van het omliggende park, waar mogelijk een hotel en kantoren of werkplaatsen voor start-ups en studenten worden gebouwd. Het Evoluon zelf hebben ze voor tien jaar verhuurd aan Next Nature, een internationale stichting die zich bezighoudt met technologie en natuur van de toekomst. De eerste expositie, gesubsidieerd door meerdere overheden en instellingen, is een mix van technologie, kunst en natuurhistorie, deels tentoongesteld in Space Odyssee-achtige tunnels. Zo beelden kunstenaars hun versie van tien universele toekomstdromen uit, variërend van ‘vliegen als een vogel’ tot ‘nooit meer werken, alles uitbesteden aan robots’ en het ‘verlangen naar onsterfelijkheid'. Er is een VR-tijdmachine, een soort draaimolen waarin de bezoeker met een virtualrealitybril op het hoofd in een verhaal over de toekomst van de aarde terechtkomt. Een spookhuis waarin allerlei doemscenario’s zijn te zien, een snackautomaat waaruit schimmels en algen kunnen worden getrokken of een schiettent waar de bezoekers organen uit een varken kunnen ‘scoren’ (als toekomstbeeld van orgaandonatie via dieren). Ook zijn er interactieve spelletjes, zoals het zelf samenstellen van verschillende robotonderdelen op een wand. Dat is helemaal in de geest van het oude Evoluon, dat destijds vooral zo revolutionair was in museumland omdat bezoekers bijna alles zelf mochten aanraken. Bij de ingang staat een zilverkleurige Delorean DMC-12 geparkeerd, de rijdende tijdmachine uit de filmtrilogie Back to the Future. In de entreehal, waar de bezoekers vroeger werden begroet door Senster − een metershoge robot die reageerde op geluid − is nu ‘een eregalerij van toekomstdenkers’ aangebracht. Tientallen beroemdheden zijn te zien, van Jules Verne, George Orwell en Chriet Titulaer tot Plato, Karl Marx en Greta Thunberg. RetroFuture is voorlopig als tentoonstelling gepland tot eind maart. De organisatie mikt op 80- tot 100 duizend bezoekers. Daarna volgen andere exposities. Het plan is om het Evoluon uiteindelijk in te richten als een hedendaags technologiemuseum met zowel permanente als wisselende exposities. Ondanks alle onheilstijdingen over klimaat en milieu blijft kunstenaar en filosoof Van Mensvoort een positief toekomstbeeld uitdragen. ‘Met deze tentoonstelling willen we laten zien dat er niet maar één toekomst is. Er zijn veel scenario’s mogelijk’, zegt hij. ‘Het is ook onze plicht om optimistisch te zijn over de toekomst. Ik denk dat we al onze verbeeldingskracht moeten gebruiken om te kijken hoe we met elkaar op deze planeet een goed leven kunnen leiden.’||https://www.volkskrant.nl/nieuws-achtergrond/evoluon-de-eiffeltoren-van-eindhoven-wordt-na-33-jaar-in-ere-hersteld-als-technologiemuseum~baeec589/
2022-09-22||Klanten van Essent, Eneco en Vattenfall met een variabel contract gaan fors meer betalen voor energie||Klanten met een variabel contract gaan bij Essent bijna de helft meer betalen voor hun stroom. Het bedrijf verhoogt de kosten van 0,29 euro per kilowattuur naar 0,44 euro. Het tarief voor gas stijgt voor klanten van Essent met 30 procent. Per kubieke meter stijgt de prijs van gas van 1,51 euro naar 1,99 euro. Bij Vattenfall is dat 0,44 euro voor stroom en 2,02 euro voor gas. En bij Eneco rekent eenderde van de variabele klanten vanaf oktober 0,84 euro af voor stroom en 3,40 euro voor gas. De enorme verschillen in de tarieven zijn vooral te verklaren door de combinatie van de extreem fluctuerende energiebedrijven en de strategie die de drie bedrijven hanteren bij het inkopen van energie voor variabele klanten. In het geval van Vattenfall en Essent gaat het namelijk om een tussentijdse verhoging voor klanten die normaal gesproken twee keer per jaar hun tarief aangepast zien: per 1 januari en per 1 juli. De energie voor deze klanten was dus al grotendeels ingekocht voor de periode tot 1 januari. Het kleine beetje energie dat Vattenfall en Essent de afgelopen maanden nog voor deze klanten moesten bijkopen, was duurder dan verwacht. Die relatief bescheiden extra kosten worden nu tussentijds doorberekend. Bij Eneco is de situatie anders. Het bedrijf heeft vier groepen variabele klanten, die allemaal om de drie maanden een herziening van hun contract krijgen. Voor de groep die in oktober een prijsverhoging krijgt, is bijna alle stroom en gas dus ingekocht in de afgelopen drie maanden, toen de groothandelsprijs voor energie zeer hoog was. ‘Dat pakt dus nu dus heel slecht voor hen uit’, zegt een woordvoerder van het bedrijf. ‘Maar zij krijgen in januari wel weer een nieuw tarief waarvoor nu wordt ingekocht, en de groothandelsprijs is nu alweer bijna de helft van wat die tijdens de piek deze zomer was. Als dat doorzet, wordt het tarief per 1 januari weer lager.’ De variabele klanten van Vattenfall en Essent kunnen in het nieuwe jaar hoogstwaarschijnlijk juist een extra verhoging verwachten. Overigens is Eneco nog altijd goedkoper dan een grote groep klanten van Greenchoice die per 1 oktober de verhoging krijgt. Die betalen vanaf dat moment 0,89 euro per kilowattuur voor elektra en 3,44 per kubieke meter gas. In principe gelden die prijzen voor een kwartaal. Opvallend is dat BudgetEnergie – dat prijzen maandelijks aanpast en ruim een maand geleden landelijk de aandacht kreeg wegens enorme tariefverhogingen – weer ruim onder die bedragen zit. Op sociale media wekken de verhogingen grote woede. Daar wordt ook regelmatig de link gelegd met de invoering van het prijsplafond dat het kabinet dinsdag heeft afgekondigd. Vanaf 1 januari moet dat de energietarieven beteugelen. Minister van Klimaat en Energie Rob Jetten wil dat consumenten tot een gemiddeld gebruik ‘ongeveer’ 1,50 euro per kuub gas betalen en 70 cent per kilowattuur stroom. Nu energiebedrijven weten dat de staat alles boven dat bedrag bijpast, durven zij de prijzen extreem te verhogen, is de suggestie. ‘Dat begrijpen we, maar het is echt niet waar’, verzekert de woordvoerder van Eneco. ‘Wij hadden deze tarieven intern al vastgesteld voordat tot dat prijsplafond werd besloten.’ Bovendien is er op dit punt toezicht op de energiebedrijven door de Autoriteit Consument & Markt (ACM). Die monitort het verschil tussen de inkoop- en verkoopprijzen bij energiebedrijven. Volgens de toezichthouder worden er momenteel geen ‘onredelijke vergoedingen’ gevraagd. In een eerdere versie van dit bericht stond dat nieuwe tarieven van Greenchoice in principe voor een half jaar gelden. Dat moet een kwartaal zijn.||https://www.volkskrant.nl/economie/klanten-van-essent-eneco-en-vattenfall-met-een-variabel-contract-gaan-fors-meer-betalen-voor-energie~be03e494/
2022-09-22||Levendig en gedetailleerd beschrijft dit boek hoe God door de eeuwen heen is veranderd||In een van de bekendste verhalen uit het Oude Testament organiseert de profeet Elia een wedstrijd tussen de god Baäl en de god Jahweh. Beiden worden uitgedaagd om een kletsnatte brandstapel aan te steken. De Baälpriesters dansen en schreeuwen maar hun god doet niets. ‘Misschien zit hij te poepen!’, roept Elia. De profeet zelf hoeft nauwelijks iets te doen; zijn god verteert het offer met een gigantische bliksemschicht. Rond die tijd, schrijft Francesca Stavrakopoulou in God, ‘had Jahweh kennelijk besloten dat hij geen andere goden meer zou dulden’. Die andere waren, in de woorden van Zijn profeten, gillulim, ‘schijtgoden’ (meestal netjes vertaald als ‘afgoden’). Maar deze promotie kwam met een prijs. In de eeuwen daarna verloor God zijn indrukwekkende fysieke kenmerken. Hij was geen bovenmenselijke reus meer, zoals zijn ex-collega’s; hij werd een onbegrensde, niet te bevatten geestelijke macht. Beelden werden verboden, offers waren overbodig. Dat was de God die het christendom kreeg aangereikt. Levendig en toch gedetailleerd beschrijft Stavrakopoulou (hoogleraar in Exeter) hoe God door de eeuwen heen veranderde, en ons uiteindelijk ontglipte.||https://www.volkskrant.nl/cultuur-media/levendig-en-gedetailleerd-beschrijft-dit-boek-hoe-god-door-de-eeuwen-heen-is-veranderd~b70d5265/
2022-09-22||Muziekkenner Erik Voermans blijft in zijn romandebuut dicht bij huis||Erik Voermans heeft na 33 jaar afscheid genomen als recensent klassieke muziek voor Het Parool en debuteert nu als romanschrijver. Hij is dicht bij huis gebleven. Neubach gaat over een wereldberoemde componist die op jonge leeftijd uit de Sovjet-Unie is gevlucht en zich in 1953 in Amsterdam vestigt. Vladimir Ivanovitsj Neubach heet hij en Voermans heeft hem uit zijn duim gezogen. Dat geldt niet voor Neubachs leermeester, de grote Russische componist Sjostakovitsj, die ondanks de worggreep van het communistische regime in de Sovjet-Unie bleef. In een mooie zijlijn van het verhaal laat Voermans zien welke prijs Sjostakovitsj en zijn collega Prokofjev daarvoor moesten betalen. De wereldfaam die Neubach verwerft levert hem veel geld, status en seks op. Maar als hij begin zestig is speelt zijn onverwerkte verleden op en komt het in een nieuw licht te staan. De gevolgen zijn dramatisch. De plotwendingen en karaktertekeningen zijn niet sterk genoeg om Neubachs drama helemaal tot zijn recht te laten komen. Maar de kenners die van puzzelen houden komen niets tekort in Neubach, dat ook gelezen kan worden als een sleutelroman die de wereld van de klassieke muziek (en met name die van Nederland) op de korrel neemt.||https://www.volkskrant.nl/cultuur-media/muziekkenner-erik-voermans-blijft-in-zijn-romandebuut-dicht-bij-huis~b8e3f9a70/
2022-09-22||Oekraïne en Rusland ruilen honderden gevangenen uit, onder wie Poetins bondgenoot Medvedtsjoek||Rusland liet in totaal 215 gevangenen gaan, Oekraïne ‘slechts’ 56. De uitruil vond woensdag volgens de Oekraïense omroep Suspline plaats in de buurt van de Noord-Oekraïense stad Tsjernihiv. Het is de grootste uitruil van gevangenen sinds het begin van de oorlog. De Oekraïense stafchef Andri Jermak maakte de uitruil woensdagavond bekend op het communicatiekanaal Telegram. Volgens Jermak gaat het onder meer om soldaten, grenswachten, politieagenten, douanebeambten en burgers. De 215 gevangenen die Rusland vrijliet, zijn voornamelijk (188) mensen die meevochten bij de Azovstal-fabriek in de haven van Marioepol. Terwijl Rusland bijna de hele havenstad had veroverd, hielden zij vanuit de staalfabriek lang stand. Pas in mei veroverden de Russen ook de fabriek. 108 van hen zijn lid van het Azov-bataljon, dat in 2014 werd opgericht als vrijwilligersbataljon om Oekraïne te verdedigen na de Russische annexatie van de Krim. De deur stond er open voor mensen die afgewezen werden bij het leger, inclusief mensen met extremistische politieke overtuigingen. Dat feit gebruikt Rusland in zijn propaganda om de invasie in Oekraïne uit te leggen als ‘denazificatie’. Vijf van de vrijgelaten gevangenen zijn commandanten van het bataljon. Onderdeel van het akkoord is dat zij niet terugkeren naar Oekraïne en zo geen rol spelen in de oorlog tegen Rusland. In plaats daarvan zijn zij vervoerd naar Turkije, waar ze tot het einde van de oorlog blijven. Turkije speelde een belangrijke rol bij het tot stand komen van de uitruil: de Oekraïense president Zelensky bedankte zijn Turkse collega Erdogan in een videoboodschap voor zijn ‘leidende rol’ bij het akkoord. Turkije stelt zich gedurende de oorlog op als bemiddelaar en was ook al betrokken bij de graandeal tussen Oekraïne en Rusland. Tien van de 215 vrijgelaten gevangenen zijn buitenlanders die in Oekraïne meevochten met het Oekraïense leger. Het gaat om vijf Britten, twee Amerikanen, een Zweed, een Kroaat en een Marokkaan. Hun vrijlating volgt op inspanningen van de Saudische prins Mohammed bin Salman, die ook tijdens de oorlog goede banden met de Russische president Poetin onderhoudt. Zij zijn reeds in de Saudische hoofdstad Riyad en zullen de komende dagen terugkeren naar hun thuisland. Over 55 van de 56 gevangenen die Oekraïne vrijlaat is niets bekend, behalve dat stafchef Jermak hen ‘55 Russische gevangenen die ons niet interesseren’ noemt. Nummer 56, Viktor Medvedtsjoek, is bekender. De Oekraïner zat tussen 1997 en 2006 in het Oekraïense parlement als voorzitter van een pro-Russische partij. Na zijn tijd als parlementariër was Medvedtsjoek een van de belangrijkste bondgenoten van Poetin in Oekraïne. Poetin en Medvedtsjoek vierden samen vakantie en Poetin is de peetvader van een Medvedtsjoeks dochter. Oekraïne pakte Medvedtsjoek in april al op, met als doel hem uit te ruilen tegen Oekraïners die door Rusland gevangen waren genomen. Daar ging Rusland, tot de uitruil van woensdag, niet op in. Het is een raadsel waarom Rusland nu wel akkoord gaat met de ruil van Medvedtsjoek (en 55 Russen) voor 215 gevangenen.||https://www.volkskrant.nl/nieuws-achtergrond/oekraine-en-rusland-ruilen-honderden-gevangenen-uit-onder-wie-poetins-bondgenoot-medvedtsjoek~be57a623/
2022-09-22||Rasverteller en superieur stilist Maggie Shipstead houdt de lezer tot aan het slot in haar greep ★★★★★||Eigenlijk zou De grote cirkel van Maggie Shipstead een bijsluiter moeten bevatten: ‘Pas op! Als u aan dit boek begint, kunt u niet meer terug. Kan uw sociale omgeving dit aan? Bent u bereid nachtrust in te leveren?’ Jawel, De grote cirkel (Great Circle) is zo’n boek dat je helemaal opzuigt, een onstuitbare reeks gebeurtenissen aaneenrijgt en je na 672 pagina’s een beetje verweesd achterlaat. Je voelde het natuurlijk al de hele tijd aankomen, tussen je rechterduim en -wijsvinger, maar het afscheid van de personages die je al die tijd hebt gekoesterd valt toch een beetje zwaar. De grote cirkel vertelt het verhaal van twee vrouwen die elkaar nooit ontmoeten, maar wier zowel contrasterende als elkaar spiegelende levens niettemin nauw met elkaar verweven raken. De eerste is Marian Graves, geboren in 1914 en ooit een legendarische luchtvaartpionier. Zij is in 1950, tijdens een vlucht rond de aarde via de beide polen, vlak voor haar eindbestemming verdwenen. Vele jaren later is haar logboek gevonden. Op basis van dat logboek is ooit een levensverhaal-in-romanvorm verschenen. Die roman zal in 2014 worden verfilmd, waarbij de rol van Marian Graves zal worden gespeeld door de tweede hoofdpersoon van De grote cirkel: Hadley Baxter. Voor Hadley is dit een kans op rehabilitatie, nadat ze eerder wegens een schandaal is ontslagen als vrouwelijke hoofdrolspeler in een populaire romantische filmreeks. Shipstead wisselt in haar boek de verhaallijnen van Marian en Hadley af, maar besteedt veruit de meeste aandacht aan de interessantste van de twee: Marian. De grote cirkel begint in 1914, als de pas enkele maanden oude Marian samen met haar tweelingbroertje Jamie en hun ouders per oceaanstomer van de Verenigde Staten naar Groot-Brittannië varen. Belangrijke details: moeder lijdt aan een postnatale depressie en vader is de kapitein van het schip. Er breekt brand uit en het schip dreigt te zinken. Moeder is nergens te vinden, dus ziet vader zich genoodzaakt de beide baby’s te redden. Maar moet hij, zoals de erecode voorschrijft, aan boord blijven en zijn kinderen aan wildvreemden in een van de reddingsboten meegeven? Hij besluit van niet en neemt met hen plaats in een van de sloepen. Het zal hem op tien jaar Sing Sing komen te staan wegens plichtsverzuim. Dit is de eerste van een grote reeks verwikkelingen die de lezer alle uithoeken van de wereld laten zien. Marian en Jamie groeien op in Montana, bij een vriendelijke maar alcoholistische en goklustige oom. Na een optreden van een duo rondreizende luchtvaartpioniers te hebben gezien, raakt Marian geheel in de ban van het vliegen. Maar niemand wil een meisje vliegles geven en bovendien heeft ze het lesgeld niet. Pas als ze een paar jaar later een dranksmokkelaar leert kennen die verliefd op haar wordt – het zijn de tijden van de Drooglegging – krijgt ze haar kans. Ze maakt smokkelvluchten tussen Canada en de Verenigde Staten. Later zal ze bush pilot in Alaska worden en tijdens de Tweede Wereldoorlog vliegt ze in Engeland militaire vliegtuigen van A naar B, als lid van een speciaal vrouwelijk pilotenteam. Uiteindelijk zal ze haar beroemde ‘grote cirkel’ vliegen. De verhaallijn van Hadley – anders dan die van Marian in de eerste persoon verteld – geeft vooral een aanstekelijk, afwisselend hilarisch en vernietigend beeld van de wereld van Hollywood. Over haar gefacelifte collega’s: ‘Er zitten vrouwen tussen die zo ingrijpend zijn bewerkt dat alles wat ze zeggen zompig klinkt omdat ze hun lippen niet kunnen bewegen.’ Bespiegelingen over de wereld van glitter en schijn worden afgewisseld met terugblikken op Hadleys jeugd. Nadat haar ouders bij een vliegtuigongeluk om het leven waren gekomen, werd ook zij opgevoed door een incompetente oom. Een van de krachtigste rode draden in deze roman, en in de levens van beide hoofdpersonen, is de lange, zwaarbevochten weg richting vrouwenemancipatie. Telkens komt het weer terug: de systematische ondermijning van vrouwelijke ambitie, de ontkenning van vrouwelijk zelfbeschikkingsrecht, de onderdrukking van vrouwelijke lustgevoelens en natuurlijk, tegelijkertijd, seksueel misbruik van vrouwen, ook piepjong (‘Dit is ons geheim’). In het verlengde hiervan handelt dit boek in bredere zin over genderidentiteit en over seksualiteit die afwijkt van wat maatschappelijk geaccepteerd is. Bij wijze van spreken de gehele lhbti-regenboog passeert de revue, zonder dat dit geforceerd of prekerig aandoet. Door een combinatie van bewonderenswaardige research, knap inlevingsvermogen en scherp psychologisch inzicht is Shipstead erin geslaagd dit boek een buitengewoon overtuigend en authentiek karakter te geven. Ik ben niet de enige recensent die Marian Graves is gaan googlen om te zien of ze niet tóch een historische figuur is. Bovendien is Shipsteads stijl superieur. Over de naar volwassenheid snakkende Marian schrijft ze: ‘Ze was op een leeftijd waarop de toekomstige volwassene aan de kinderbotten rammelt als aan de tralies van een kooi.’ Kapotgetraumatiseerde Duitse burgers in platgebombardeerde steden anno 1945 omschrijft ze als ‘vogelverschrikkermensen’. Lustgevoelens zijn ‘vonken als paardenbloesempluis’. De glimlach van een vlieginstructeur ‘hangt als een haveloze hangmat tussen zijn oren’. Rasverteller en stilist Maggie Shipstead houdt de lezer tot aan het slot in haar greep. En aan dat slot… Maar dat mag u zelf ontdekken.||https://www.volkskrant.nl/cultuur-media/rasverteller-en-superieur-stilist-maggie-shipstead-houdt-de-lezer-tot-aan-het-slot-in-haar-greep~b0848552/
2022-09-22||De beste series deze week: verstikkende scènes uit een ziekenhuis, en nóg een seizoen van The Handmaid’s Tale||‘Ik zag Five Days at Memorial (drama, Apple TV Plus, acht afleveringen), gebaseerd op een gelijknamig non-fictieboek uit 2013. De serie gaat over de storm in New Orleans, orkaan Katrina, en het verstikkende effect dat die storm had op een ziekenhuis in de stad. De openingsscène komt binnen: wanneer na vijf dagen het ziekenhuis dan eindelijk geëvacueerd is, blijkt dat er 45 dode patiënten in het gebouw liggen. ‘De gebeurtenissen in dat ziekenhuis tonen in het klein wat er in de hele stad misging. Katrina kondigde zich al dagen vooraf aan als de grootste storm die ooit aan land zou komen in de VS. Iedereen zette zich daar dus schrap voor. Uiteindelijk werd New Orleans minder erg getroffen dan gedacht, en dus haalde iedereen in dat ziekenhuis aanvankelijk opgelucht adem: het valt mee, het gebouw staat nog. ‘Maar het ergste moest, weten we nu, nog komen. De gammele waterscheidingen bezweken onder hoog water en regenval, New Orleans raakte overstroomd. Dát was de echte ramp. De stroom in de stad viel uit, op dag drie stond het water in het ziekenhuis zo hoog dat ook de noodgeneratoren het begaven. Nou, dan gaat het dus echt om leven en dood, met zwakke mensen die aan de beademing liggen, en krijg je een onhoudbare situatie. ‘In deze sterke reconstructie, met allemaal geweldige acteurs, wordt duidelijk dat er geen draaiboek lag en niemand verantwoordelijkheid nam. Dat gold niet alleen binnen dat ziekenhuis, maar voor elke bestuurslaag. Er was een enorm gebrek aan kennis, passiviteit overheerste. Wanneer de evacuatie eindelijk op gang komt, blijkt dat het medisch personeel lang niet iedereen mee kan nemen. Er worden patiënten geëuthanaseerd, zonder hun toestemming. De gedachte is: straks is dit ziekenhuis leeg en sterven deze mensen een langzame dood, en dat is nóg erger. Zeer dramatisch. ‘Maar in Five Days at Memorial wordt ook ingegaan op de vraag: wiens schuld was dit? Bij wie lag de verantwoordelijkheid? En welke beslissing werd met welke reden genomen? Ik vond het erg indrukwekkend en boeiend om te zien.’ ‘Het eerste seizoen, gebaseerd op de klassieker van Margaret Atwood, was een waar meesterwerk. Daarin wordt duidelijk dat een groot deel van de mensheid onvruchtbaar is geworden. De weinig vruchtbare vrouwen die er nog wel zijn, worden in het land Gilead – voorheen Amerika – gedwongen om voor nageslacht te zorgen. Aangezien de serie zo populair was, dachten de makers: we moeten verder met dit verhaal. In het vierde seizoen, ik spoel even door, ontsnapt hoofdpersonage June naar Canada, het beloofde land dat nog een democratie is met gelijke rechten voor vrouwen. Nu, in het vijfde seizoen van The Handmaid’s Tale (Amazon, tien afleveringen), wil ze tóch weer terug, omdat haar kind nog vastzit in Gilead. ‘Hoewel dit nieuwste seizoen wederom goed gemaakt is en de acteurs goed in hun rollen zitten, denk ik ook: daar gaan we weer. De oorspronkelijke kracht van het ijzersterke eerste seizoen neemt wat af. De makers zijn te lang doorgegaan. Als kijker hoop je op catharsis, afronding. Maar goed, ik zal deze serie blijven volgen tot het bittere eind. Ik ben tóch weer benieuwd waar dit heengaat.’||https://www.volkskrant.nl/cultuur-media/de-beste-series-deze-week-verstikkende-scenes-uit-een-ziekenhuis-en-nog-een-seizoen-van-the-handmaid-s-tale~b3015a6b/
2022-09-22||De inflatiecrisis is erg, maar vlak ook de crisisinflatie niet uit||Dat we geplaagd worden door talloze crises valt bij mij thuis niet zo op, want wij noemen alles een crisis. Slecht geslapen? Nachtrustcrisis. Geen Douwe Egberts in de ochtend? Koffiecrisis. Op de vraag wie daarvoor verantwoordelijk is volgt dan een communicatiecrisis, waarna we met haastig crisisberaad een crisisdag proberen te voorkomen. Doe toch voorzichtig met dat woord, schreven twee verstandige bestuurders onlangs in NRC Handelsblad. De meeste crises zijn in feite ‘verwaarloosde problemen’. Als je ze tot crisis verheft, is er haast, zodat er te weinig oog is voor oorzaken, verantwoordelijken en duurzame oplossingen. ‘Crisisinflatie’ – niet te verwarren met de inflatiecrisis – leidt tot paniekbeleid en permanente oververhitting van het debat. Sinds dat artikel verscheen heb ik alweer een paar nieuwe crises voorbij zien komen, dus ik denk niet dat ons land erg ontvankelijk is voor deze boodschap. Maar mijn ochtenden zijn een stuk aangenamer geworden nu wij thuis in alle rust het verwaarloosde koffieprobleem bespreken.||https://www.volkskrant.nl/mensen/de-inflatiecrisis-is-erg-maar-vlak-ook-de-crisisinflatie-niet-uit~bfc48013/
2022-09-22||Vanaf welke leeftijd heeft het nog zin om te gaan beleggen?||Ben ik te oud om nog te beginnen met beleggen? Het is een vraag die mensen van alle leeftijden stellen. Zelf zat ik hier enkele jaren geleden ook mee. Ik was toen 37. Ik was aan het onderzoeken hoe ik als freelancer het beste vermogen kon opbouwen, en tijdens dat onderzoek las ik over de Amerikaanse topbelegger Warren Buffett (92). Inmiddels ben ik van mening dat het op zijn minst nutteloos is en op zijn ergst totaal demotiverend om over topbeleggers te lezen, als je zelf net op het punt staat om je eerste 100 euro in te leggen. Buffett heeft momenteel een vermogen dat fluctueert rond de 100 miljard dollar. Ruim 99 procent daarvan is rendement dat hij na zijn 55ste verdiende. Hij begon op zijn 14de met beleggen, met 5.000 dollar. Zijn grote geheim is niet een bovenmenselijk inzicht in de beurs en aandelenkoersen. Het is domweg: lang leven. Beleggen levert in principe het meeste rendement op als je het lang doet. Dat komt door het rente-op-rente-effect: het fenomeen dat elk rendement dat je herinvesteert zelf ook weer rendement genereert. Deze exponentiële groei gaat traag in het begin, maar levert duizelingwekkende bedragen op na meerdere decennia. Voorbeeld: periodiek elke maand 100 euro inleggen in een indexfonds met een in het verleden gemiddeld marktrendement van 7 procent, geeft je na vijftien jaar een eindkapitaal van 31 duizend euro, na dertig jaar ruim een ton en na zestig jaar ruim een miljoen. Toen ik dat las, dacht ik: waarom zou ik nu nog beginnen? Inmiddels weet ik dat daar genoeg goede redenen voor zijn. Ten eerste is Buffett een slecht voorbeeld. Wie heeft 100 miljard nodig? Dat is een obsceen en onrealistisch bedrag. Toen ik serieus ging nadenken over mijn doelen, bleek dat ik met een ton ook een comfortabele toekomst tegemoetga. Ik besloot ‘tonnair’ te worden. Waar het om gaat, is dat ik voor het eerst in lange tijd serieus ging nadenken over mijn geld. En dat is eigenlijk belangrijker dan welk rendement ook. Doordat ik ging beleggen en door alle risico’s die daaraan verbonden zijn, kon ik het me niet veroorloven om blind wat geld te storten. Ik had een doortimmerd geldplan nodig. Dat geldplan bestond niet alleen uit beleggen, maar ook uit sparen voor een geldbuffer, hypotheekafbetalingen en een gezond uitgavenpatroon. Vooral dat laatste werkt goed op de korte termijn. Beleggen levert misschien winst op in de toekomst, besparen levert direct winst op. Ten slotte is er nog een niet te onderschatten reden om ook op leeftijd (37, 55 of 81) tonnair te willen worden. Als (groot)ouder heb je een voorbeeldfunctie. Er is geen betere manier om je (klein)kinderen te leren omgaan met geld, dan het zelf voor te doen. Als je wilt dat je kinderen gaan sparen voor later, moet je het zelf natuurlijk ook doen.||https://www.volkskrant.nl/beter-leven/vanaf-welke-leeftijd-heeft-het-nog-zin-om-te-gaan-beleggen~bc507712/
2022-09-22||Helpt een radiatorventilator om de energierekening omlaag te krijgen?||Om hun gasverbruik omlaag te krijgen, schaffen mensen de gekste dingen aan, weet technisch adviseur Theodoor Koelewijn van het Regionaal Energieloket. Gemeenten, maar ook particulieren van alle rangen en standen kloppen er aan voor advies. ‘Dan kopen ze bijvoorbeeld een elektrische cv-ketel, waarvan de verkoper beweert dat die heel efficiënt zou zijn. Het is grote flauwekul, want zo’n ding is enorm duur in het gebruik.’ Wat in sommige gevallen wel kan helpen, is het plaatsen van radiatorventilatoren: kleine molentjes die gaan draaien wanneer de radiator rond de 30 graden warm wordt. De ventilatoren blazen de warme lucht uit de radiator de kamer in, zodat de warmte zich beter over de ruimte verspreidt. Aanbieders beloven gasbesparingen van ongeveer 10 tot wel 30 procent. Moeten we nu massaal naar de kluswinkel rennen om radiatorventilatoren te kopen? Niet zo snel. Duurzaamheidsexpert Lisanne Havinga van de Technische Universiteit Eindhoven vindt zulke getallen nogal dubieus. ‘Voor veel mensen met slecht geïsoleerde woningen kan het best een goed idee zijn, maar zulke besparingsgetallen worden niet fatsoenlijk onderbouwd met onafhankelijk onderzoek. De precieze besparing is erg afhankelijk van de context.’ De ventilatoren leveren de grootste besparing op als ze ertoe leiden dat de temperatuur van de cv-ketel omlaag kan. Hoe minder heet we de cv-ketel laten worden, des te minder energie we gebruiken. Daar komt nog bij dat de meeste woningen hoogrendementsketels (hr-ketels) hebben. Hoe lager de temperatuur van het water, des te hoger het rendement. Dat zit zo: een cv-ketel warmt het water voor het huishouden op met een gasvlam. Bij de verbranding van dat gas komt altijd waterdamp vrij, die een hr-ketel gebruikt om het afgekoelde water, dat terugkomt uit de radiatoren, alvast wat op te warmen. Zo gaat er minder energie verloren. Hoe kouder het water is dat langs die hete waterdamp stroomt, des te meer energie het water opneemt en hoe efficiënter de ketel wordt. Het is dus zaak om die cv-ketel op een zo laag mogelijke temperatuur te zetten. Draai je de temperatuur terug van 90 tot 70 graden, dan levert dat gemiddeld al een gasbesparing op van ongeveer 11 procent. In veel huizen is een watertemperatuur van ongeveer 60 graden voldoende om het comfortabel te houden. Vooral in oude, niet goed geïsoleerde woningen is dat vaak lastiger. Dat is onder andere afhankelijk van het type radiator. Vooral traditionele radiatoren hebben een te laag afgiftevermogen: de warmte die ze uitstralen, blijft dicht bij de verwarming hangen. De ventilator doet de lucht rondom de verwarming sneller stromen, waardoor de opgewarmde lucht dieper de kamer in komt. Bepaalde moderne radiatoren, convectoren genoemd, sturen hun warmte uit zichzelf al dieper de kamer in. Ventilatoren zullen weliswaar nog meer vermogen uit de convector halen, maar hoeveel zoden dit precies aan de dijk zet, is onbekend. Niet alleen voor een lagere cv-temperatuur zijn radiatorventilatoren soms een goed idee, zegt Koelewijn. Doordat ze de warme lucht sneller de kamer in stuwen, warmt de ruimte sneller op en slaat de thermostaat sneller af. Ook stuwt het gedraai van de wieken de warme lucht zo door de ruimte, dat het juist op lichaamshoogte vaak wat aangenamer wordt. En dat maakt het soms weer mogelijk om de thermostaat een graadje lager te zetten. Toch maar aanschaffen dus? Voor de kosten van het stroomverbruik, een paar dubbeltjes per jaar, hoef je het niet te laten. De ventilatoren zelf kosten ongeveer 50 euro per stuk. Maar of dat opweegt tegen de besparing, hangt toch met name af van de temperatuurdaling van de cv-ketel die ze mogelijk maken, denkt Havinga. ‘De afgiftetemperatuur van je cv-ketel lager zetten en je radiatoren goed inregelen, zijn goedkope maatregelen die veel energie kunnen besparen. ‘De ventilatorverkopers rekenen deze besparing volledig toe aan deze ventilatoren, terwijl je dit met een redelijk geïsoleerd, luchtdicht huis ook kunt bereiken zonder zo’n ventilator aan te schaffen. In slecht geïsoleerde woningen zullen mensen het bij de huidige energieprijzen wel snel terugverdienen, maar dat geldt voor veel energiebesparende maatregelen.’||https://www.volkskrant.nl/beter-leven/helpt-een-radiatorventilator-om-de-energierekening-omlaag-te-krijgen~bf251e7a/
2022-09-22||Energiecrisis en hoge hypotheekrente doen huizenmarkt sidderen ||De daling van de gemiddelde huizenprijs is minimaal en vond plaats in hartje zomer, van juli op augustus, maar toch spreekt CBS-hoofdeconoom Peter Hein van Mulligen al voorzichtig van een trendbreuk. Vergeleken met een jaar geleden is nog wel sprake van een stijging, van 11,9 procent. Dat is opnieuw een reuzensprong, maar het is wel de vierde maand op rij dat de prijsstijging op jaarbasis afvlakt. Van Mulligen vermoedt dat de trendbreuk te wijten is aan de oplopende hypotheekrente en afnemend consumentenvertrouwen. Een jaar geleden bedroeg de gemiddelde rente nog zo’n 1,5 procent. Deze maand werd de grens van 4 procent doorbroken. Makelaars signaleren al enige tijd dat woningen wat langer te koop staan, het aanbod groeit en het aantal overbiedingen afneemt. Als die ontwikkeling doorzet, lijkt een prijsdaling waarschijnlijk. Maar, waarschuwt Peter Boelhouwer, hoogleraar woningmarkt aan de TU Delft, de woningmarkt blijft onvoorspelbaar. ‘Het is misschien wel moeilijker dan ooit om in te schatten wat de prijzen gaan doen.’ Hoe hoger de rente, hoe minder mensen kunnen lenen voor een woning. Dat kan gaan om tienduizenden euro’s, zegt Boelhouwer. ‘Als we naar onze modellen kijken, zien we dat een rentestijging vanaf 4 à 5 procent zich kan vertalen in een daling van de huizenprijzen.’ Na de jaarwisseling krijgen huizenkopers hoogstwaarschijnlijk ook te maken met strengere leennormen, waarschuwt Martin Hagedoorn, productmanager van De Hypotheekshop. Budgetinstituut Nibud zal het kabinet hoogstwaarschijnlijk adviseren de leennormen aan te scherpen, omdat veel andere kosten van levensonderhoud door de inflatie flink zijn gestegen. ‘Het zal geen enorme ingreep zijn, om een grote schok te voorkomen. Maar het kan niet anders dan dat de leenruimte van kopers wordt beperkt.’ Daar komt nog bij dat de hypotheekrenteaftrek, de subsidie voor woningeigenaren, na de jaarwisseling omlaaggaat. Huiseigenaren mogen de kosten van hun lening niet meer aftrekken van 40 procent van hun bruto inkomen, maar van 37 procent. Dat maakt lenen dus iets duurder. De snelle stijging van de energieprijzen raakt de leencapaciteit van kopers zeker, aldus hoogleraar Boelhouwer. ‘Zo blijft er steeds minder over om aan een hypotheek te besteden.’ Aan de tafels van hypotheekadviseurs wordt de energiezuinigheid van een woning mede daardoor een steeds belangrijker onderwerp, ziet Hagedoorn van De Hypotheekshop. ‘Je moet ook een hogere energierekening nog kunnen betalen. Aan het energielabel van een woning wordt daarom steeds meer waarde gehecht. Datzelfde geldt voor de mogelijkheden en kosten van verduurzaming.’ Het kabinet kondigde deze week wel aan de hoge energierekening te gaan aanpakken met een prijsplafond. Voor een verbruik tot 1.200 kubieke meter gas en 2.400 kilowattuur stroom gaat voor huishoudens een (nog te bepalen) maximumprijs gelden. Ook stelt het kabinet in totaal 300 miljoen euro beschikbaar voor het isoleren van woningen. De nieuwbouwcijfers blijven tegenvallen, dus heeft het kabinet tijdens Prinsjesdag opnieuw bezworen de bouw van 900 duizend extra woningen aan te jagen. Meer aanbod zou de huizenprijzen kunnen doen dalen, al is dat niet gegarandeerd. De regering zet tegelijkertijd in op regulering van middelhoge huren in de vrije sector, om uitwassen in te dammen. Ook moet 30 procent van de nieuwbouw sociaal zijn en nog eens 30 procent ‘middelduur’. Projectontwikkelaars waarschuwen dat door die prijsvoorschriften de nieuwbouw zal inzakken, omdat bouwen commercieel gezien minder interessant wordt. Hoogleraar Boelhouwer beaamt die inschatting. ‘Het beleid van het kabinet is lovenswaardig, maar het doet de nieuwbouwproductie geen goed, naast de oplopende prijzen van energie en bouwmaterialen.’ Een eventuele daling van de huizenprijzen lijkt op het eerste gezicht gunstig voor starters. Ze hebben immers een lagere hypotheek nodig. ‘Toch dreigt de situatie voor hen alleen maar slechter te worden’, zegt Boelhouwer. ‘De enige reden dat de huizenprijzen dalen, is dat mensen minder kunnen lenen. Starters dus ook.’ Maar er zijn ook enkele lichtpuntjes. De ‘jubelton’ van rijke ouders, de belastingvrije schenking voor de aankoop van een woning, gaat verdwijnen. Ook weren grote steden woningbeleggers met een opkoopbescherming en zelfbewoningsplicht. Maar de concurrentie blijft groot. Boelhouwer: ‘Er is een stuwmeer ontstaan van mensen die alleen goedkope woningen kunnen betalen.’ Hagedoorn van De Hypotheekshop ziet, na een eerdere daling van het aantal kopende starters, nu toch weer een toename. ‘Sommigen slaan nu toe uit angst voor een verdere stijging van de hypotheekrente en een aanscherping van de leennormen. Anderen hebben na lang zoeken eindelijk wat gevonden, nu er weer meer huizen te koop staan. Zo kunnen ze eindelijk ontsnappen aan een dure, vaak tijdelijke huurwoning. Misschien zien ze ook dat het met de woningbouw niet opschiet. De schaarste blijft zo dus in stand.’||https://www.volkskrant.nl/nieuws-achtergrond/energiecrisis-en-hoge-hypotheekrente-doen-huizenmarkt-sidderen~bca87615/
2022-09-22||De Ombudsclown denkt het genoegen te hebben met een frikandellenbakker||Bob Boswinkel uit Enschede verwoordde een vaker gehoorde klacht over de rubriek van Katinka Polderman. ‘Vandaag (9/9) werd op Didu helaas veel te weinig ruimte geboden aan het uitermate belangwekkende poldermodel over de frikandellenschaarste. Er was in dit model een overvloed aan zeer terzake doende vragen en antwoorden, maar deze waren te klein geschreven waardoor een vergrootglas onontbeerlijk was. Gelukkig had ik dat wel, maar hoeveel lezers moesten deze dag in zonder verrijkt te zijn met Katinka’s visie op dit wereldschokkende probleem?’ De klacht van Bob Boswinkel dateert van twee weken geleden, maar het is nooit te laat om hem te trakteren op een gang naar de snackbar voor een paar omnipresente snacks. Nu constateert de Ombudsclown dat een restaria te Enschede zijn achternaam draagt. Mocht Bob Boswinkel frikandellenbakker van beroep zijn, dan moet hij maar eens poolshoogte gaan nemen bij een van de voornaamcafetaria’s in zijn woonplaats: cafetaria Wouter of cafetaria Marco. Klagen loont! didu@volkskrant.nl||https://www.volkskrant.nl/cultuur-media/de-ombudsclown-denkt-het-genoegen-te-hebben-met-een-frikandellenbakker~bd58b73c/
2022-09-22||Spierwitte zalen, glanzende vloeren: het gerenoveerde KMSKA zou niet misstaan in The Matrix||In de sciencefictionfilm The Matrix ontdekken mensen dat zich achter de zichtbare wereld een spectaculaire ‘datawereld’ bevindt. Een bezoek aan het vernieuwde Koninklijk Museum voor Schone Kunsten in Antwerpen (KMSKA) biedt een soortgelijke ervaring. In de vier patio’s van de kunsttempel die de Vlaamse architecten Jean-Jacques Winders en Frans Van Dijk in 1890 bouwden, is – onzichtbaar voor passanten – een tweede museum gecreëerd, met spierwitte expositieruimten waarin daglicht van boven door met glas omsloten vides binnenvalt en op hoogglansvloeren reflecteert. Een decor dat in The Matrix niet zou misstaan. ‘Gedematerialiseerd’, zo omschrijft architect Dikkie Scipio van Kaan Architecten de nieuwe zalen. Ze vormen het tegenbeeld van de klassieke tentoonstellingszalen met hun eikenhouten lambrisering en wanden geschilderd in Pompejaans rood en olijfgroen, en lenen zich bij uitstek voor het tonen van de moderne kunstwerken uit de collectie. Ruimte daarvoor ontbrak, evenals educatievoorzieningen, een museumwinkel en een kunstdepot; schilderijen lagen opgeslagen in de historische Salon. Ook waren er problemen met het binnenklimaat en was het gebouw door de vele interne verbouwingen dichtgeslibd met tussenwanden en systeemplafonds. Daarom werd in 2003 een ontwerpprijsvraag voor een masterplan uitgeschreven. Kaan Architecten won met het voorstel om geen uitbreiding, maar een ‘inbreiding’ te maken, waarbij 40 procent extra expositieruimte is toegevoegd terwijl het gevelbeeld onaangetast bleef. Eenzelfde ‘onzichtbare’ strategie paste het bureau toe bij de transformatie van het voormalige ministeriegebouw B30 aan de Bezuidenhoutseweg in Den Haag en de (ondergrondse) verbouwing van Paleis ’t Loo in Apeldoorn (oplevering 2023). Scipio noemt het KMSKA ‘een supersterk gebouw’, door de prominente plek binnen de 19de-eeuwse stadsuitbreiding, de monumentale maat van de ruimten met gigantische altaarstukken van Rubens en de neoclassicistische gevels. ‘Wij hebben het gebouw opgevat als onderdeel van de museumcollectie en grotendeels teruggebracht naar hoe het ooit was. Daaraan wilden we een architectuur toevoegen die net zo sterk is, maar compleet anders.’ Tussen die twee werelden, van oude en moderne meesters, hebben de architecten een avontuurlijke nieuwe route gecreëerd, terwijl het oorspronkelijke loopparcours langs de gevel, met doorkijkjes richting de stad, is hersteld. In de centrale entreehal met zijn fraai gerestaureerde plafondschilderingen en mozaïekvloer kies je als bezoeker: of je neemt de natuurstenen trappartij omhoog richting de oude zalen, of je loopt rechtdoor ‘The Matrix’ in. De toegang tot de nieuwbouw is eenvoudigweg uit de binnengevel ‘gesneden’, waarbij de verschillende materiaallagen in de afwerking zichtbaar zijn gemaakt; Scipio maakt de vergelijking met een stuk spekkoek. Elke overgang naar de volgende ruimte biedt weer een verrassing. Zo is er een 40 meter lange, van boven aangelichte trap, de ‘Stairway to Heaven’, die naar de verdieping voert. Wie de klim te veel vindt, pakt de lift die via kijkgaten in de liftschacht zicht biedt op de 11 meter hoge expositieruimte. Horizontaal zijn de nieuwe zalen vernuftig verbonden door de muren op de kop van de bestaande zalen ‘op te dikken’ met gangen. In een lange dubbele wand hebben de architecten de klimaatinstallaties verstopt. De inblaasroosters zijn in de nieuwe zalen vormgegeven als vierkante wandornamenten, terwijl in de oude zalen alle techniek is weggewerkt achter het lijstwerk en het (dag)lichtplafond. ‘Het lijkt misschien alsof er hier niets gebeurd is, maar als je weet waar we vandaan kwamen...’, zegt Scipio lachend. Het was een hele zoektocht om onder talloze behanglagen de oorspronkelijke kleuren van de muren te traceren en het museum ervan te overtuigen om die terug te brengen. ‘Toen wij in 2003 aan het project begonnen, was de mode in de museumwereld om generieke dozen met grijze muren te maken. Ik wilde juist iets eigens toevoegen, waar mensen van kunnen gaan houden, en dat uitdaagt in het gebruik.’ Zo is een kunstenaar gevraagd om een installatie te maken voor de schuine ruimte onder de lange trap. Het prentenkabinet is nachtblauw geschilderd, voor de witte zalen ontwierpen de architecten driehoekige dakramen die noorderlicht binnen brengen en een uitgesproken grafisch beeld geven, dat afhankelijk van waar je staat steeds anders oogt. ‘Als je wilt dat mensen terugkomen, moet er iets te ontdekken blijven’, zegt Scipio. Ze wijst op een trappartij die met marmer is omkleed, waarbij de aders in de natuurstenen platen precies om de hoek in elkaar overlopen. ‘Zo’n detail valt misschien niet direct op, maar bij een tweede of derde bezoek ga je het zien.’||https://www.volkskrant.nl/cultuur-media/spierwitte-zalen-glanzende-vloeren-het-gerenoveerde-kmska-zou-niet-misstaan-in-the-matrix~b2a34c27/
2022-09-22||De persoonlijke worsteling van een jonge linkse man maakte de puinhopen van de sociaal-democratie des te inzichtelijker||‘Dus Nederland, hoe vind je zelf dat het gaat?’ Nog voordat Nederland antwoord kon geven, begon schrijver Johan Fretz aan een opsomming van alles wat er mis is met dat land, van de uitkleding van de jeugd- en ouderenzorg en de wooncrisis, tot de enorme vermogensongelijkheid. Na die opsomming trok Fretz een conclusie: met zoveel sociaal-economische problemen móést Nederland wel stemmen op partijen die zich daar tegen verzetten, toch? Het antwoord is bekend: Nederland stemde bij de afgelopen verkiezingen rechtser dan ooit. In What’s Left – de puinhopen van links, vanavond om 22.30 uur te zien op NPO2, gaat Fretz (een kind van ‘twee arme hippies uit een PvdA-nest’) samen met coregisseur Juul Op den Kamp op zoek naar een antwoord op de vraag waar het precies misging voor links, en dan met name voor de Partij van de Arbeid en de sociaal-democratie. De film laat zien hoe we in veertig jaar afgleden van de idealen van Joop den Uyl naar de snoeiharde bezuinigingspolitiek van Diederik Samsom. Maar wie draaide de sociaal-democratie precies de nek om? Op die vraag bestaat natuurlijk geen eenduidig antwoord. Dat antwoord schuilt in de Derde Weg van Kok, in het onvermogen van Melkert om ‘de gewone man’ terug te winnen van Fortuyn, in het gedraai van Bos, in de ontbrekende politieke antenne van Cohen, en in de compromiszucht van Samsom. De laatste drie komen in de film uitgebreid aan het woord om terug te blikken op hun jaren als PvdA-leider. Maar Fretz hield het óók dicht bij zichzelf, en hoewel het perspectief van de maker in sommige documentaires een zwaktebod kan zijn, bleek het hier juist van toegevoegde waarde. What’s Left werd vooral een boze film van een jonge linkse man zonder politiek huis, en die persoonlijke worsteling maakte de puinhopen des te inzichtelijker. Net toen je dacht dat er tientallen verklaringen waren voor de val van de sociaal-democratie, was daar de besmuikte glimlach van Diederik Samsom. Fretz confronteerde hem met alle terreinen waar de bezuinigingen van kabinet Rutte-II diepe sporen had nagelaten. Na zo’n vernietigend feitenrelaas leek enige zelfreflectie op zijn plek, maar Samsom hield het bij een brede glimlach, en lachte vooral om de ‘felheid’ van Fretz. Samsom had zelf nergens spijt van, en had hooguit ‘een paar dingen anders gedaan’. De kiezer was uiteindelijk strenger, en liet de PvdA achter met negen schamele zetels. Toch eindigde de film hoopvol, met een vurig pleidooi voor een afrekening met de denkbeeldige botsing tussen de klassenstrijd en de emancipatiestrijd. Fretz pleitte voor een breed front tegen de ideologie van ‘ieder voor zich’, ‘het recht van de sterkste’ en ‘na mij de zondvloed’. Uw tv-cynicus van dienst bleef vooral terugdenken aan die glimlach van Samsom, maar op dat cynisme had de moeder van Fretz het enige juiste antwoord: ‘Cynisme is killing. Vergiftigend.’ Misschien is er uiteindelijk toch nog hoop voor links, met deze sterke film als voorzichtig duwtje in de goede richting.||https://www.volkskrant.nl/columns-opinie/de-persoonlijke-worsteling-van-een-jonge-linkse-man-maakte-de-puinhopen-van-de-sociaal-democratie-des-te-inzichtelijker~baa57a6c/
2022-09-22||Het lukt gezelschap Punch niet van het ongrijpbare ‘Ongerijmd’ duidelijk theater te maken ★★☆☆☆||De jonge toneelschrijver Frank Siera moet een sterke fascinatie hebben voor kunstenaars met een gewelddadig karakter. Deze zomer schreef hij Poetic Licence, dat werd gespeeld in het Over het IJ-festival in Amsterdam en ging over de Engelse toneelschrijver Joe Orton. Theaterbolwerk Punch (een nieuwe initiatief waarover later meer) voert nu zijn nieuwe stuk Ongerijmd op, over dichter Gerrit Achterberg. Joe Orton en zijn vriend sloegen elkaar de hersens in met een hamer, Achterberg schoot zijn hospita dood nadat hij zich had vergrepen aan haar dochter. Getroebleerde mannen dus, met een onalledaags leven. Ongerijmd begint met het voordragen van een gedicht van Achterberg, waarna vijf acteurs (Carine Crutzen, Marisa van Eyle, Niek van der Horst, Willem Voogd en Kharim Amier) zich verdiepen in ’s mans leven en werk, maar eigenlijk vooral in zijn eigenaardigheden. In korte scènes horen we over Gerrit Achterberg als klein jongetje met toen al agressieve neigingen (jaloers op een jonger zusje) tot opstandige puber en ten slotte de dichter die vaak een pistool bij zich had. Een man met gekte in zijn kop, en een fascinatie voor de dood. En die alles van zich af schreef in zijn gedichten, die tot de top van de Nederlandse literatuur behoren. Een enkele keer wordt een gedicht voorgedragen, maar gek genoeg wordt nergens ingegaan op de artistieke waarde of het ontstaan ervan. Siera heeft zich vooral uitgeput in taalspelletjes die weliswaar vernuftig zijn maar niet echt theatraal. Zo wordt het woord ‘ontoerekeningsvatbaar’ aan alle kanten uitgepluisd, verklaard en weer in elkaar gezet. De schrijver laat ook weten dat hij niet van de straat is, door te refereren aan Tsjechov: als in een toneelstuk in het eerste bedrijf een pistool is te zien, weet je dat het wapen aan het eind af zal gaan. Ongerijmd is al met al behoorlijk abstract, gewild ongrijpbaar, en daarvan moeten de vijf acteurs toch begrijpelijk theater zien te maken. In regie van Hanneke Braam en met als decorstuk een houten installatie (windmolen, zonnewijzer?) lukt ze dat maar met mate. Waar deze tekst zich het best leent voor een monoloog, spelen de vijf dit als een soort tekstspel waarin gedachten, wetenswaardigheden en anekdotes zo omfloerst mogelijk door elkaar heen lopen. Het maakt het er allemaal niet duidelijker op, en vooral ook saai. Ongerijmd is de eerste productie van Theaterbolwerk Punch, dat zich onder het motto ‘Van de planken op de planken’ wil inzetten meer nieuwe Nederlandse stukken van nog redelijk onbekende schrijvers in de theaters te brengen. Vast onderdeel van deze eerste productie is een nagesprek met schrijver Frank Siera (die ook meegaat op tournee), waarin het op de premièreavond vooral ging over cancelcultuur en outsider-art. In hoeverre mag je genieten van het werk van een foute of waanzinnige kunstenaar – dat was de voornaamste vraag. Het antwoord bleef vaag.||https://www.volkskrant.nl/cultuur-media/het-lukt-gezelschap-punch-niet-van-het-ongrijpbare-ongerijmd-duidelijk-theater-te-maken~b0e854a9/
2022-09-22||‘Ook slecht getraind Russisch kanonnenvoer zal doorgaan met de vernietiging van Oekraïne’||De Russische president Vladimir Poetin heeft, gedwongen door militaire en diplomatieke tegenslagen in de oorlog in Oekraïne, gekozen voor de vlucht naar voren: een gedeeltelijke mobilisatie en de verwachte annexatie middels omstreden referenda van de twee Donbas-provincies Loehansk en Donetsk en de zuidelijke Oekraïense regio’s Cherson en Zaporizja. Daarbij dreigde Poetin ook nog maar eens met het gebruik van nucleaire wapens als de territoriale integriteit van Rusland (en dus mogelijk ook de vier in te lijven Oekraïense provincies) zou worden bedreigd. Volgens David Nauer, Oekraïne-expert bij de Zwitserse omroep SRF, is Poetins aankondiging van de referenda een enorme, haast fatale beslissing. ‘Als Poetin daadwerkelijk zover zou gaan om de gebieden als Russisch grondgebied aan te wijzen, zou dit internationaal niet worden erkend. Een dergelijke stap zou Rusland jarenlang verzwakken, de betrekkingen met het Westen economisch ernstig schaden en het land militair uitputten. Poetin toont zich andermaal een goochelaar – maar de trucs van de goochelaar zijn immer zo goed als zijn kaarten zijn. En deze zijn niet erg goed.’ Buitenlandcommentator Nikolas Busse van de Duitse krant Frankfurter Allgemeine Zeitung meent dat de belangrijkste vraag nu wordt hoe Kyiv en zijn bondgenoten zullen reageren. ‘Tot dusver heeft het Westen, vooral Washington, er alles aan gedaan om te voorkomen dat de Oekraïners Russisch grondgebied zouden aanvallen. Dat was een cruciaal criterium bij de wapenleveringen. Door de grens te verleggen, plaatst Poetin het Westen voor een moeilijke keuze: als het vasthoudt aan zijn huidige beleid, zou dat neerkomen op het accepteren van de terreinwinst van Rusland. Als dit beleid wordt verlaten, kan een niveau van escalatie worden bereikt dat men had gehoopt te vermijden.‘ ‘Je hoeft geen waarzegger te zijn om de op handen zijnde teloorgang van de term ‘speciale militaire operatie’ te voorspellen’, schrijft oud-correspondent in Moskou en Washington Miodrag Soric bij Deutsche Welle. ‘Het zal worden begraven door propaganda van het Kremlin en vervangen door nog meer verwarde leugens, bedenksels en bedreigingen die de door de staat gecontroleerde televisiestations gebruiken om te proberen hun kijkers te indoctrineren. Ze beweren al dat Rusland geen oorlog voert tegen Oekraïne, maar zich in Oekraïne verdedigt tegen de VS en Groot-Brittannië. En degenen die dat willen geloven, doen dat.’ En de 300 duizend Russische reservisten? Volgens Soric zijn de meesten nog nooit betrokken geweest in een oorlog en zijn slecht uitgerust. ‘Het zijn huisvaders die tegen wil en dank uit hun dagelijks leven zullen worden gerukt. In Oekraïne zullen ze geacht worden om Rusland te verdedigen, in samenwerking met veroordeelde misdadigers en Tsjetsjeense huurlingen. Het gaat niet werken. Ze zullen zelf zien dat de Oekraïners geen deel willen uitmaken van Rusland.’ Dat Poetin nu bereid is reservisten op te roepen, ook al blijft die mobilisatie voorlopig beperkt tot ex-soldaten, toont volgens The Irish Times in een hoofdredactioneel commentaar aan dat de Russische president bijna geen opties meer heeft. ‘Zijn uitgedunde en uitgeputte strijdkrachten, aangevuld met losgeslagen milities, huursoldaten en veroordeelden, zijn niet in staat de Oekraïense troepen op meerdere fronten tegen te houden.' ‘(...)Het is onwaarschijnlijk dat deze zet van het Kremlin de dynamiek van de oorlog verandert. Het zal minstens enkele maanden duren voordat de mobilisatie enig operationeel voordeel oplevert. En soldaten naar het front krijgen is grotendeels zinloos, tenzij ze de leiding en de uitrusting krijgen die ze nodig hebben om te vechten. In het beste geval kan Poetin hopen dat zijn reservisten ervoor zullen zorgen dat Rusland zijn huidige defensieve stellingen langer kan vasthouden.’ De gedeeltelijke mobilisatie is niet alleen tragisch, maar ook een bevestiging van de Russische oorlogsgeschiedenis, aldus politiek analist Mateusz Mazzini in het Poolse liberale magazine Polityka. ‘Wanneer Rusland niet kan winnen door technologische of economische superioriteit, mobiliseert Rusland massa’s mensen en vervangt kwaliteit door kwantiteit. Dit besluit tekent een verlenging van de oorlog en meer verliezen, maar ook meer lijden voor Oekraïne. Laten we niet vergeten dat hoewel deze Russische massa misschien slecht getraind kanonnenvoer is, deze niettemin zal vechten op Oekraïense bodem en zal doorgaan met de vernietiging van Oekraïne.’ En hoe zit het met Poetins dreigement om nucleaire wapens in te zetten? Een dreigement waarop premier Mark Rutte woensdag laconiek reageerde: ‘Dat laat ons redelijk siberisch, om maar in Russische termen te blijven’. Volgens James Stavridis, columnist en voormalig Navo-opperbevelhebber, is Poetins gespierde taal niet meer dan een herhaling van zijn uitbarsting van maanden geleden. ‘Het is hoogst onwaarschijnlijk dat hij zelfs maar een tactisch kernwapen met een laag rendement zal gebruiken, gezien de duidelijke dreiging van het uitbreken van de Derde Wereldoorlog. En ook de enorme schade die het zou aanrichten bij zijn pogingen Brazilië, India, Nigeria, Zuid-Afrika en andere grote niet-gebonden landen neutraal te houden’, aldus Stavridis in een opiniestuk voor Bloomberg. Toch is de Spaanse schrijver Olga Merino in een column voor El Periódico er niet gerust op. ‘Ik geloof oprecht dat Poetin niet in staat is om de nucleaire knop te activeren, dat zijn beslissing een vlucht naar voren is, pure bravoure en chantage, maar tegelijkertijd is de in het nauw gedreven Russische beer angstaanjagend. Heeft niemand een greintje gezond verstand? Frankrijk en Duitsland zouden samen de situatie kunnen ombuigen, een dialoog kunnen afdwingen, maar het lijkt effectiever wapens en geld te blijven pompen in de oorlog. Offer de Oekraïense pion om Rusland te vernietigen in een lang conflict.’ Daarom wijst Merino lezers in haar column op de heruitgave van de beroemde klassieker In de loopgraven van Stalingrad van de Russische journalist en schrijver Victor Nekrasov. ‘De hoofdpersoon spreekt er een zin uit die ook vandaag nog zeer de moeite waard blijft om te onthouden: ‘In een oorlog kan men niets anders geloven dan wat recht voor je neus staat’.’||https://www.volkskrant.nl/columns-opinie/ook-slecht-getraind-russisch-kanonnenvoer-zal-doorgaan-met-de-vernietiging-van-oekraine~b57c232d/
2022-09-22||Een heerlijk concert toont aan hoe goed de liedteksten van Jurrian van Dongen zijn ★★★★☆||Hij is geliefd bij vakgenoten en geldt als een uiterst empathische liedschrijver, die met zijn afgewogen, kraakheldere zinnen in elk mogelijk personage kan kruipen. Jurrian van Dongen (49) is een van de beste tekstdichters binnen het Nederlandse cabaret, en leverde teksten aan onder anderen Jenny Arean, Karin Bloemen, Paul de Leeuw en Alex Klaasen. Ook op televisie zijn Van Dongens teksten vaak te horen, want sinds 1996 schrijft hij liedjes voor het educatieve jeugdprogramma Het klokhuis. Redenen genoeg om een boek uit te brengen: in de bundel Gewoon opnieuw zijn honderd van Van Dongens beste liedteksten samengebracht. Hoe goed die teksten zijn, werd opnieuw duidelijk tijdens een heerlijk concert in De Kleine Komedie, ter gelegenheid van het boek. De ene na de andere prominente artiest verscheen ten tonele om een favoriet Van Dongen-lied te laten horen. Jenny Arean zong Halleluja, amen, het komische liefdeslied (‘Jezus is teruggekeerd op aarde!’) waarmee Van Dongen in 1997 zijn eerste Annie M.G. Schmidtprijs won. Acteur Rop Verheijen zong het intieme liedje Dat weet je toch en actrice Sarah Janneh maakte indruk met het swingende Waar de rest begon, uit de voorstelling Het verschil (2007). Paul de Leeuw was ook goed en krachtig met Homo van negentien-toen, waarin hij met humor uitlegt waarom je nooit terug moet gaan naar ‘kroegen van vroeger’. In de inleiding van het boek vertelt cabaretier en bewonderaar Jan Beuving dat Jurrian van Dongen in de traditie staat van twee legendarische tekstdichters: Nederlander Willem Wilmink en Amerikaan Stephen Sondheim. Van Dongen beheerst zowel de directe, begrijpelijke taal van Wilmink als de literaire stijl vol dure rijmwoorden van Sondheim, en voegt daar een nieuwe dimensie aan toe: ‘de dimensie Van Dongen’.||https://www.volkskrant.nl/cultuur-media/een-heerlijk-concert-toont-aan-hoe-goed-de-liedteksten-van-jurrian-van-dongen-zijn~b2b7559e/
2022-09-22||‘Als wielrenner heb ik mezelf verloren in blinde ambitie’||‘Ik hoop dat Van der Poel zondag het WK wint. Als coureur vind ik hem interessanter. Hij heeft misschien iets minder pure klasse, maar koerst meer op instinct en emotie. De twee mooiste koersen die ik de afgelopen jaren heb gezien, won hij allebei: de Amstel Gold Race in 2019, met die sensationele sprint en remonte (inhaalslag, red.). En de Tour-etappe in 2021 richting Mûr-de-Bretagne, waar hij de gele trui voor zijn opa (de anderhalf jaar daarvoor overleden oud-wielrenner Raymond Poulidor, red.) pakte op een manier die niemand anders had gedurfd en gekund. ‘Ik denk wel dat Wout van Aert zondag bij het WK de meeste kans maakt. Wat hij de afgelopen Tour heeft gepresteerd, is ongelofelijk. In de bergen hielp hij Jonas Vingegaard, op het vlakke won hij twee massasprints en een tijdrit. Ik denk dat zelfs Eddy Merckx zoiets, op dit niveau, nooit gepresteerd heeft. Met wat Van Aert toen heeft laten zien kun je hem misschien wel de meest complete en beste wielrenner ooit noemen. En wat is er leuker dan de beste ooit kloppen? Daar heeft Van der Poel een sport van gemaakt.’ ‘Ik ben buitengewoon gelukkig dat ik nu analist en medecommentator ben. Dat begon in 2010, toen ik vanwege een blessure de Tour niet reed en werd uitgenodigd om bij De avondetappe bij Mart Smeets te gast te zijn. Overdag ging ik kijken bij de commentatoren Herbert Dijkstra en Maarten Ducrot, die mij een koptelefoon opzetten. Dat beviel en sindsdien heb ik altijd contact met de NOS gehouden. ‘Ik ben er niet zomaar trots op dat ik wielrenner ben geweest, het heeft me ook niet gelukkig gemaakt. Ik heb mezelf verloren in blinde ambitie, waardoor ik onderweg dingen ben kwijtgeraakt: vriendschappen, een relatie. Twee zonen wonen niet meer bij mij. Ik ben te ver afgeweken van wie ik het liefste ben. ‘Toch kies ik voor wielrenner, omdat ik besef dat het een unieke ervaring is geweest waardoor ik voor dingen word gevraagd die anders buiten bereik waren gebleven.’ ‘Goud op NK Wielrennen. Een beetje om dezelfde reden als bij het vorige antwoord. Die gouden medaille, in 2006, bood allerlei mogelijkheden: zo mocht ik mee naar het WK waar ik brons won. ‘Die dag in Stuttgart kwam ik net uit de Vuelta, waar ik de goede vorm van meenam. Omdat ik geen medailleambities had, voelde ik geen enkele druk. En het was een heuvelachtig parcours, dat lag mij goed. ‘Alles kwam samen. Daarna is het me nooit meer gelukt om ook maar in de buurt van dat resultaat te komen. Dus of dit nou betekende dat ik na Fabian Cancellara en László Bodrogi de beste tijdrijder ter wereld was? Ik denk het niet.’ ‘Dit gaan ze in Breda, waar ik ben opgegroeid, niet leuk vinden, maar ik kies Utrecht. Een prachtige stad met een mooie mengelmoes van culturen en een echt historisch hart. Ik heb nu natuurlijk ook meer tijd om de binnenstad te ontdekken dan toen ik in Breda woonde. ‘Omdat ons huis in Utrecht-Noord te klein begint te worden, verhuizen we over twee weken naar Rhenen. ‘Ik ben opgegroeid in Breda. Daar heb ik net zo lang gezocht tot ik iets vond waar ik goed in was – ik ben dus niet uit liefde voor de sport op wielrennen gegaan. Mijn voormalige trainer Louis Delahaye zei later dat er onderzoek was gedaan waaruit bleek dat geadopteerde kinderen vaker een bewijsdrang hebben die zich uit in duursporten. Die bewijsdrang zou voortkomen uit een zoektocht naar jezelf. ‘Mijn ouders – ik zie ze als mijn ouders – zijn er altijd eerlijk over geweest dat ik bij mijn geboorte ben afgestaan. Misschien krijg ik ooit nog behoefte om daar meer te weten over te komen, maar die heb ik nu nog niet.’ ‘Ik hou van beide termen niet, maar doe maar gewoon knecht. Meesterknecht, dat is een woord dat wij analisten hebben verzonnen. Daar zullen een aantal knechten blij mee zijn, omdat ze zich daarmee kunnen onderscheiden. Maar als je je onderscheidt door je kwaliteiten, heb je dat niet nodig. Het woord knecht ligt nu trouwens gevoelig vanwege de pietendiscussie. Er wordt nu gesproken over ondersteunende renners. ‘De druk die vanuit de buitenwereld op ondersteunende renners wordt gelegd, is veel minder groot dan die op kopmannen. Toch heb ik geleefd en me voorbereid als een kopman. Ik had daardoor ook last van faalangst, overschatte mijn invloed op het wedstrijdverloop. Ik heb Steven Kruijswijk in mijn laatste jaar vaak ondersteund, maar zijn beste resultaten in de Tour, vijfde en derde, boekte hij toen ik er niet bij was. Over ontzettend inwisselbaar gesproken.’ ‘Beiden sta ik als medecommentator bij tijdens koersen. Buiten werk trek ik meer op met Joris. Tijdens werk kan ik ook ontzettend van hem genieten: hij is een taalkunstenaar en ik ken niemand die zo snel kan vertellen wat hij ziet. Tijdens massasprints met twaalf renners weet hij altijd de goeie op 1, 2 en 3 te plaatsen. ‘Aan Herbert heb ik veel te danken, hij heeft me dit vak ingeloodst. Van hem heb ik veel geleerd, onder meer om tijdens voorbereidingen feiten bij te houden in een plakboek (pakt schrift erbij). Kijk, hier staan alle top-10-noteringen die ploegen in etappes van grote rondes hebben gehaald. ‘Team Qhubeka NextHash heeft niks gepresteerd’, kan ik dan zeggen én onderbouwen. Op deze pagina staat informatie over de laatste twintig openingstijdritten van de Tour. Daar hebben we het dan twee seconden over.’ ‘Eerlijk. Ik heb absoluut niet de behoefte om aardig gevonden te worden. Ik ben daar lang gevoelig voor geweest, maar dat is veranderd door alles wat ik heb meegemaakt. In mijn vorige relatie – we zijn twaalf jaar bij elkaar geweest en hebben twee kinderen – hebben we lang geprobeerd om aardig tegen elkaar te zijn, tot we erachter kwamen dat dat niet eerlijk was. ‘Ik heb er dus ook geen enkele moeite mee om als analist oud-ploeggenoten te bekritiseren. Ik ben weleens gebeld door een renner die zei: ‘Wat flik je me nou?’ Maar ik zit daar om eerlijk te zijn, zeg ik dan.’ ‘De Tour Down Under was vlakker en makkelijker, maar daarbij zaten we twee weken opgesloten in het Hilton Hotel van Adelaide. De Ronde van Californië vond ik avontuurlijker en leuker: daar reden we van Sacramento in het noorden naar Los Angeles in het zuiden. Onderweg kan ik dan ook wel genieten. En na een etappe ben ik eens naar een boksgala gegaan in het Staples Center, waar ook de LA Lakers spelen. ‘Laatst moest ik tijdens een presentatie een bruggetje maken naar een ander onderwerp. Ik toonde een sheet van de Golden Gate Bridge en kon vertellen dat ik in het eerste profpeloton zat dat daaroverheen is gefietst. Daar ben ik dan trots op. ‘Ik beschouw het als luxe dat je als wielrenner op bijzondere plekken komt. Voor de Arctic Race ben ik naar de Noordkaap gefietst. Tijdens de Olympische Spelen ben ik over het Plein van de Hemelse Vrede gereden en onder de Chinese Muur door.’ ‘Absoluut leven. Tijdens mijn carrière heb ik me te lang laten leven. Nu heb ik, voor zover mogelijk, controle. Dat vind ik heel fijn. Het lukt me nog steeds niet altijd te zijn wie ik wil zijn, maar ik ben nu wel een leukere vader. Dat vind ik meer waard dan medailles in de kast. ‘Als wielrenner was ik, misschien ook omdat ik net niet goed genoeg was, eigenlijk altijd moe en dus geïrriteerd. Extreme duursport heeft invloed op je hormoonspiegel, dus ik heb weleens gedacht dat ik me net zo ‘onderdrukt’ voelde als een vrouw die de pil gebruikt. ‘Toen ik in 2018 stopte met wielrennen duurde het een maand of vier voordat ik dacht: hé, ik voel me goed, ik ben blijer, ik ben rustiger, ik heb meer geduld met de kinderen. Ja, ik leef meer.’||https://www.volkskrant.nl/mensen/als-wielrenner-heb-ik-mezelf-verloren-in-blinde-ambitie~b682197b3/
2022-09-22||Komische talenten leven zich uit in vette parodie op Instagram-talkshow ★★★★☆||Verrukkelijk ijdel en zelfingenomen zijn ze, de vier ‘hosts’ van Instagram-talkshow No Filter Here. Spelers Roxy Verwey, Lavinia Aronson, Samantha Cherish Wielkens en Angelika Naingie geven hun personages zeer geestig vorm: lekker vet en uitvergroot, met getuite lippen en dramatische posen. In hun narcistische praatprogramma bespreken deze boosaardig gladgetrokken types andere influencers. Terwijl ze geen foto zonder flatteuze filter durven plaatsen en wandelend uithangbord zijn voor de cosmetische chirurgie, is de roddel en haat die ze spuwen ongefilterd. En dat heeft ernstige gevolgen. In haar nieuwe voorstelling Sixth legt regisseur Priscilla Vaudelle die gevaarlijke paradox van sociale media even geestig als genadeloos bloot. Nieuw is dat verhaal niet, maar het is nog altijd nodig om het te vertellen. Vaudelle en haar vier medemakers, aangevuld met de charismatische Erwin Kiene als gekwelde technicus, doen dat op aanstekelijke wijze. Tempo en grapdichtheid zijn hoog, de spokenwordteksten knap en raak en er zijn opzwepende muzikale intermezzo’s met (uitstekende) zang en dans – Vaudelles liefde voor musical (ze maakte eerder de fijne Bijlmer-musical Bims) is in elke scène voelbaar. De acteurs zijn stuk voor stuk komische talenten, met Wielkens voorop, die zich volledig uitleeft in schaamteloos uitzinnige scènes en goed getroffen typetjes. Ook Angelika Naingie valt op, met haar even grappige als bevreemdende performance. Sommige plotlijnen zijn minder sterk uitgewerkt en het geheel kent iets te veel herhaling, maar als vileine sfeerschets van die giftige online schoonheidscultus is Sixth zonder meer geslaagd. In een verrassende wending aan het slot maakt Vaudelle de toeschouwers medeschuldig en confronteert ze ons slim met ons eigen aandeel en ons eigen, gevaarlijke oordeel.||https://www.volkskrant.nl/cultuur-media/komische-talenten-leven-zich-uit-in-vette-parodie-op-instagram-talkshow~b2d11151/
2022-09-22||Alles gaat hilarisch mis in Fragile, de nieuwe, intieme familievoorstelling van Vis à Vis ★★★★☆||Op het orgel staan nog een fotolijst met rouwband, een urn en een verzameling relikwieën, als eerbetoon aan de overledene. Hier leefde een gesoigneerde muzikant, met voorkeur voor velours in warme tinten rood. Zijn geest dwaalt door de salon, we zien en horen hem zelfs. Zijn verfijnde smaak vormt een groot contrast met de drie rouwdouwen van verhuisbedrijf Kracht & Zn. De broers Kees, Koos en Koen gaan volgens een duidelijke hiërarchie aan de slag; ze volgen het fluitje van de oudste en spugen fluimen in hun werkhandschoenen om alles ‘vakkundig & schadevrij’ te verhuizen, op bevel van pa die meermaals belt. Maar de broederband tussen de sjouwers komt flink onder druk te staan wanneer de muzikale klopgeest rond gaat spoken. Van struikelpartijen rond de laadklep van de verhuiswagen tot een vonkenregen uit de kroonluchter en van een achtervolgingsscène in het trappenhuis vol ladders tot spetterende vechtpartijen op de vloer: alles gaat hilarisch mis in Fragile, de nieuwe, intieme familievoorstelling van Vis à Vis. Het publiek zit aan weerskanten van het podium en kan bijna meekijken in gedeukte dozen en vliegende urnen, binnen het met tentdoek overspannen, gerecyclede decor van de eerdere voorstelling Schoonschip. Gerold Guthman laat in zijn rake regiedebuut tussen alle goed getimede knokpartijen genoeg ruimte voor bezinning op de breekbaarheid van het leven: wat bezielt iemands inboedel na diens sterven? Stijn Hoes dicteert als klopgeest het sfeervolle ritme met zijn soundscape op orgel, fluit, gitaar, elektronica en mondharmonica. En Jurriën Remkes (Kees), Erwin Dörr (Koos) en Freek Nieuwdorp (Koen) zorgen voor een knap staaltje turboslapstick. Met halverwege Fragile een illustere droomscène, waarin dat ene relikwie, een porseleinen konijn, zijn oren spitst en voor troost zorgt.||https://www.volkskrant.nl/cultuur-media/alles-gaat-hilarisch-mis-in-fragile-de-nieuwe-intieme-familievoorstelling-van-vis-a-vis~b7ebd522/
2022-09-22||Theaterstuk over Marco Kroon: ‘Hij was de perfecte militair, maar eenmaal thuis lukt het allemaal net niet’||Een soldaat krijgt de hoogste Nederlandse onderscheiding, de Militaire Willems-Orde. Hij redde mensenlevens volgens het boekje, en we noemen hem een held. Maar als hij terug is van zijn missie botst hij steeds weer met de wet. Meestal kleine vergrijpen: drugs- en wapenbezit, wildplassen, geweld jegens een agent. Soms wordt hij vrijgesproken, soms veroordeeld, maar steeds komt de held negatief in het nieuws. Waarom toch? Dit patroon, van majoor Marco Kroon (52), fascineerde acteur en theatermaker Gillis Biesheuvel (50) zo dat hij besloot er een voorstelling over te maken. Kroon gaat over Marco Kroon zelf, en over de gesloten wereld van defensie. De wereld die op grote afstand staat van de burgermaatschappij, waardoor het voor veteranen vaak moeilijk is om naar het normale leven terug te keren. ‘Nukubu’s, zo noemen militairen ons’, zegt Biesheuvel, ‘nutteloze kutburgers. Meteen als je in dienst gaat wordt de band met de gewone wereld doorgeknipt: de loyaliteit komt volledig bij het leger te liggen. Daardoor komen veel veteranen uiteindelijk in een onmogelijke spagaat.’ Samen met schrijver en NRC-filmjournalist Dana Linssen interviewde Biesheuvel een vijftal militairen, uit alle rangen en onderdelen van het leger. Naast Marco Kroon zelf ook een vrouwelijke gevechtspiloot, een inlichtingenofficier en een geestelijk verzorger. Daarbij keken ze films en documentaires en lazen ze veel: de boeken van Kroon natuurlijk, maar ook Vrede en oorlog van Jonathan Holslag. Biesheuvel: ‘Holslag laat de voortdurende golfslag van oorlog en vrede zien, eb en vloed, al eeuwenlang. Als je dat boek leest, ben je voorgoed genezen van de illusie dat oorlog ooit zal verdwijnen.’ Toen hij als 17-jarige werd opgeroepen voor militaire dienst had hij die naïeve gedachte misschien nog wel. ‘Ik dacht: als iedereen nou gewoon stopt met vechten, dan is er geen oorlog meer.’ Hij weigerde dienst en kwam ermee weg; een jaar later werd de dienstplicht afgeschaft. Nu kijkt hij er anders tegenaan. ‘Al mijn gesprekken met de militairen leidden tot bewondering en begrip. Nederland kent sinds de jaren zeventig een pacifistisch klimaat, waarin ik ook opgroeide, vooral doordat we lang geen oorlog meer hebben meegemaakt. Burgers stonden met hun rug naar defensie. Maar sinds de oorlog in Oekraïne is de publieke opinie gedraaid.’ Elke democratie heeft een sterk leger nodig, vindt Biesheuvel nu. ‘Al is dat in de eerste plaats vanwege de dreiging die ervan uitgaat. Je wilt je niet onder de voet laten lopen, en dat moet je aan agressors duidelijk kunnen maken. Maar je moet wel zo lang mogelijk blijven praten. Als een oorlog eenmaal is begonnen, zijn de duur en de uitkomst volledig onzeker. Dan staat er eigenlijk nog maar één ding vast: de gevolgen zijn desastreus, voor alle partijen. Alleen is het soms helaas toch onvermijdelijk.’ Wat hem opviel in alle gesprekken: ‘De totale toewijding van militairen aan het leger, en aan hun werk. Hoe hartstochtelijk ze geloven in de noodzaak van wat ze doen, zelfs als dat moeilijk is, moreel verwarrend en levensgevaarlijk. Ze doen het meestal echt uit idealisme. En ze gaan voor hun collega’s letterlijk door het vuur. Dat vind ik mooi.’ Dat was ook een verrassende overeenkomst met zijn eigen vak. ‘Zoals ik als kind al aan het toneel wilde, zo willen deze mensen al hun hele leven bij defensie. Als je iets met zo veel hartstocht doet maakt dat je kwetsbaar, dat herkende ik. Net als in de kunsten is op defensie jarenlang alleen maar bezuinigd. Het imago was slecht, de beeldvorming negatief. En toch ploeteren die militairen maar door, onder steeds ongunstiger omstandigheden. Ze doen heel zwaar werk, en het is ook nog ondankbaar. Dat eist later vaak zijn tol.’ Veel veteranen worstelen met hun rol in de burgermaatschappij, zag Biesheuvel. ‘Kijk naar Kroon. Hij was de perfecte militair, maar eenmaal thuis lukt het allemaal net niet, lijkt het. In die gesloten, beschermde wereld van defensie kunnen mannen als hij optimaal functioneren. Je hebt een heel helder doel, en het leger biedt structuur, richting, discipline, routine. Het gewone leven is een stuk rommeliger, daar loopt het dan soms spaak.’ Vaak komt dat door trauma natuurlijk; ook Kroon lijdt aan een posttraumatische stressstoornis (ptss). Biesheuvel: ‘Van die geestelijk verzorger leerden we dat veteranen vaak het meeste lijden onder iets dat hij ‘moral injury’ noemt: het gevoel dat alles wat je hebt gedaan, alles wat je voor het leger hebt opgegeven en doorstaan, voor niets is geweest. Dat leidt tot frustratie, verbittering, depressie. En daar komt vaak nog ptss bij.’ Ook de veteraan die Biesheuvel speelt in de voorstelling Kroon is getraumatiseerd. In de tekst van Linssen onderdrukt hij dat adequaat: deze man voelt niets meer. Maar als zijn dochter op het punt staat op militaire missie te vertrekken, wordt hij toch geconfronteerd met zijn weggestopte herinneringen en angst. Verdriet om zichzelf voelt hij allang niet meer, maar haar verliezen doet hem pijn. Biesheuvel: ‘We hopen dat de voorstelling al die aspecten laat zien, en die vreemde discrepantie: enerzijds de totale toewijding aan het werk, anderzijds het grote lijden dat het veroorzaakt. En hoe veel veteranen dat lijden vervolgens ook meenemen naar huis.’||https://www.volkskrant.nl/cultuur-media/theaterstuk-over-marco-kroon-hij-was-de-perfecte-militair-maar-eenmaal-thuis-lukt-het-allemaal-net-niet~b85dfe05/
2022-09-22||Rutte waarschuwt Bergkamp: als FvD niet aan banden wordt gelegd stapt het kabinet vaker op||De vraag hing al een tijdje boven de Tweede Kamer: wie van de Tweede Kamerleden van Forum voor Democratie zou als eerste worden uitgesloten van een debat? De druk van een Kamermeerderheid op Kamervoorzitter Vera Bergkamp om harder in te grijpen groeide al sinds begin dit jaar, nadat ze in het debat over de Regeringsverklaring de ene na de andere belediging liet passeren, toen overigens met name uit de mond van PVV-leider Wilders. Daar was eind 2021 al de ophef aan vooraf gegaan over FvD-Kamerlid Pepijn van Houwelingen die in een debat dreigende woorden sprak tegen D66-collega Sjoerd Sjoerdsma: ‘Uw tijd komt nog wel, want er komen tribunalen.’ En bijna was het al zover, toen FvD’er Gideon van Meijeren in januari in een coronadebat opriep tot wetteloosheid: hij noemde het coronabeleid misdadig, riep op tot ‘opsporing, vervolging en opsluiting’ van de verantwoordelijken, en antwoordde bevestigend op de vraag van CDA-Kamerlid Joba van den Berg of hij daarmee opriep tot wetteloosheid. Daarmee had Bergkamp haar houvast gevonden om te kunnen optreden: ze ontnam hem het woord en beriep zich daarvoor op artikel 8.16 van het Reglement van Orde van de Tweede Kamer. Daarin staat onder meer dat Kamerleden zich dienen te onthouden van het gebruik van beledigende uitdrukkingen, het verstoren van de orde en ‘het instemming betuigen met of aansporen tot onwettige handelingen’. De voorzitter kan een spreker het woord ontnemen als deze na een waarschuwing niet inbindt. Van Meijeren mocht toen na een korte afkoelperiode het woord weer nemen, al ging het opnieuw mis toen hij zei dat Ernst Kuipers alleen minister van Volksgezondheid is geworden ‘door te likken naar boven en te trappen naar beneden’. Opnieuw greep Bergkamp in. Sindsdien werkt de voorzitter in gesprek met alle fracties aan een strenger ordebeleid. Nog niet eerder echter zette zij de stap die woensdagavond wel volgde op de eerste dag van de Algemene Politieke Beschouwingen: FvD-leider Baudet werd voor de rest van de dag uitgesloten van de beraadslaging. De aanleiding was zijn opmerking dat het college van de Oxford-universiteit waar minister Kaag heeft gestudeerd een opleiding voor spionnen is, voor mensen die later bij ‘westerse geheime diensten’ gaan werken. ‘Dat wil dus zeggen voor precies de globalistische elites die achter de schermen onze levens willen bepalen...’ De implicatie was duidelijk: minister Sigrid Kaag zou een geheim agent zijn van een of andere buitenlandse entiteit. Het leidde tot zijn uitsluiting van het debat voor de rest van de dag, maar opnieuw riep Bergkamp ook discussie op over haar eigen handelwijze. Ze was het immers niet zelf die in eerste instantie ingreep: ze reageerde op een hoogst unieke demonstratie in vak K. Niet eerder in de parlementaire geschiedenis vertrok een kabinet uit protest uit de vergadering. Toen Baudet aan het spreken was, verliet eerst staatssecretaris Eric van der Burg (Asielzaken) de zaal, onmiddellijk gevolgd door Kaag zelf en de ministers Hugo de Jonge (CDA), Christianne van der Wal (VVD) en Kajsa Ollongren (D66) – niet toevallig bewindslieden die harde aanvaringen met Baudet en collega’s achter de rug hebben. Daarna volgde in ganzenmars de hele ploeg. Niet alleen bij Kaag maar ook bij andere bewindslieden, zoals Hugo de Jonge, groeit al sinds maanden de overtuiging dat FvD de sfeer van verdachtmakingen rondom hen bewust aanjaagt, soms met bedreigingen tot gevolg. Kaag beklaagde zich daar eerder deze maand nog over. In en rond het kabinet leefde al langer de wens om het niet langer willoos aan te kijken. De Jonge verklaarde donderdag dat het hem al stoorde dat ‘die complotwaanzin’ de ruimte krijgt in de Tweede Kamer. ‘Die leidt regelrecht tot bedreigingen op sociale media en aan de deur (...) Onkruid blijft groeien als je het er niet uittrekt. Als je dit laat gaan, wordt het van kwaad tot erger.’ Maar pas toen ze de bewindslieden zag weglopen, besloot Bergkamp het debat te schorsen en Baudet het woord te ontnemen. Het leidde tot kritiek van onder anderen SGP-leider Kees van der Staaij en SP-leider Lilian Marijnissen omdat nu de indruk is gewekt dat het kabinet bepaalt wat in de Tweede Kamer wel of niet gezegd mag worden. Staatsrechtelijk is dat een omkering van de verhoudingen. ‘Ik respecteer dat u een ordebeslissing neemt. Niet dat het kabinet bepaalt wat hier door de beugel kan’, aldus Van der Staaij. Kaag toonde zich na afloop niet onder de indruk van dat bezwaar: ‘Ik moet de grenzen van mijn integriteit bewaren. Dit is mijn grens. Ik laat mij door niets en niemand op die manier wegzetten. Ook niet in het parlement waar ik te gast ben.’ Bergkamp zal zich intussen realiseren dat er binnen de Kamer wel opnieuw gesprekken gevoerd moeten worden over de orde. Makkelijk is dat niet – altijd is er de angst dat Forum voor Democratie vooral een slaatje wil slaan uit de beschuldiging dat een hele politieke beweging de mond wordt gesnoerd. Voor het begin van de tweede dag van de Algemene Beschouwingen kon dat gesprek er niet meer komen. Baudet werd woensdag voor één dag uitgesloten van het debat. Hij was donderdag dus weer welkom in de zaal, maar liet verstek gaan. Even later dook hij wel op in de tv-studio van Ongehoord Nederland om zich daar te beklagen over de manier waarop hij was behandeld. Zijn vervanger, Freek Jansen, deed in de Kamer nog wel een poging om de minister-president tot de orde te roepen en excuses te laten maken voor de bejegening van Baudet. Daar moest Rutte niet aan denken. ‘Wat hier gisteravond gebeurde was een alt-right conspiracy-theorie de Kamer inslingeren over een collega in het kabinet, met alle risico’s die dat met zich meebrengt voor veiligheid, voor het verder opjutten van bevolkingsgroepen.’ Het is bovendien niet de laatste keer geweest. Als in de Kamer weer zoiets gebeurt, waarschuwde hij Bergkamp alvast: ‘Dan vertrekken wij als team. Ik ben ontzettend blij dat wij dat gedaan hebben.’||https://www.volkskrant.nl/nieuws-achtergrond/rutte-waarschuwt-bergkamp-als-fvd-niet-aan-banden-wordt-gelegd-stapt-het-kabinet-vaker-op~b3ef9127/
2022-09-22||Autorijden wordt steeds veiliger: dit gaat de toekomst brengen||Het kan zelfs de beste automobilist overkomen: even afgeleid zijn terwijl je met ruim honderd kilometer per uur op een plotseling remmende voorligger af rijdt. Bij zo’n hoge snelheid leg je per seconde een afstand af van bijna dertig meter. Dan kan letterlijk elke tel van levensbelang zijn. Hoe eerder je reageert, hoe kleiner de kans op een aanrijding immers is. Maar wat als je zelf toch net te laat bent met het maken van een noodstop? Op zo’n penibel moment is het geruststellend dat de techniek van je auto actief reageert om een ongeluk te voorkomen. Dit gebeurt steeds vaker in het hedendaagse verkeer: bij Volvo is elke nieuwe auto standaard voorzien van allerhande sensoren, radars en camera’s die ingrijpen op het moment dat de bestuurder dat niet op tijd kan doen. Denk daarbij aan een zelfremmende cruise control, een systeem dat uitwijkt voor fietsers (en zelfs voor grote dieren) en een automatisch noodremsysteem; allemaal actieve veiligheidssystemen die - indien nodig - automatisch ingrijpen voordat het te laat is. Jarenlang werd de veiligheid van een Volvo voor een groot deel bepaald door zogenoemde ‘passieve’ veiligheidssystemen. Dit zijn voorzieningen die pas in actie komen zodra het nodig is. Denk bijvoorbeeld aan een speciaal systeem (WHIPS) in de stoelen dat helpt om een whiplash te voorkomen. Zulke veiligheidssystemen zijn onmisbaar en worden nog altijd geoptimaliseerd bij nieuwere auto’s. Zo heeft Volvo ook voor de accupakketten van elektrische modellen een specifieke kreukelzone ontwikkeld. Maar de laatste jaren zorgt de tweede categorie veiligheidssystemen, de actieve dus, voor een ware revolutie van veiligheid in auto’s. Dankzij de steeds slimmere (sensor)technologie en razendsnelle computers slagen de elektronische vangnetten er steeds beter in om autobestuurders optimaal te ondersteunen. Bijna een eeuw geleden konden de grondleggers van Volvo hooguit dromen van deze technologie. De missie van de Zweedse oprichters Assar Gabrielsson en Gustav Larson was immers: ultieme veiligheid voor Volvorijders. Volvo vervult al bijna honderd jaar een voortrekkersrol door auto’s veiliger te maken met vooruitstrevende innovaties. Denk maar aan de introductie van de driepuntsveiligheidsgordels in 1959: er waren in eerste instantie criticasters die ze overbodig en lastig vonden, maar de kritiek verstomde snel en inmiddels heeft die uitvinding meer dan een miljoen mensenlevens gered. Het merk heeft geen patent aangevraagd voor deze uitvinding zodat andere autofabrikanten het idee konden overnemen met het oog op veiligheid. Vijfennegentig jaar na dato staat de uitspraak van de oprichters van Volvo nog altijd stevig overeind en is de filosofie van ‘hun’ automerk nog verder aangescherpt. Al in 1970 richtte het merk een speciaal onderzoeksteam op dat verkeersongevallen nauwkeurig analyseert. De onderzoeken naar de oorzaken van ruim 43.000 ongelukken en de gevolgen voor meer dan 72.000 betrokken passagiers leveren jaar in jaar uit waardevolle inzichten op. Uit officiële cijfers van de Amerikaanse National Highway and Traffic Safety Administration (NHTSA) blijkt bijvoorbeeld dat een kwart van de jaarlijkse fatale verkeersongevallen wordt veroorzaakt door te hard rijden. De huidige visionairs van Volvo streven ernaar dat niemand nog ernstig gewond raakt of een fataal ongeluk krijgt in een nieuwe Volvo. Daarom zijn alle nieuwe modellen standaard begrensd op 180 kilometer per uur. Niet omdat het merk het braafste jongetje van de klas wil zijn, maar omdat grondig onderzoek heeft aangetoond dat het verlagen van de maximale snelheid de veiligheidsrisico’s voor Volvo-rijders significant vermindert. Volvo vraagt hiermee aandacht voor hard rijden en roept de gehele auto-industrie op om hun voorbeeld te volgen. Volvo’s worden steeds veiliger. Ook door actieve veiligheidssystemen, die, zoals de term al verklapt, zelf actief meehelpen om je veilig te houden; het zelf remmende systeem waarmee dit verhaal begon, is daar een duidelijk voorbeeld van. Dankzij sensoren, camera’s en allerhande andere slimme technologieën grijpt de auto in voordat jij het hoeft te doen. Het nieuwe topmodel dat Volvo later dit jaar op de markt brengt, beschikt over zo’n innovatie. Deze luxe en ruime (volledig elektrische) SUV heeft standaard LiDAR-technologie aan boord. Dankzij deze lasergestuurde radarsensoren kan de techniek nog veel verder ‘vooruit’ kijken dan bestaande systemen. Zo ‘ziet’ de auto zelfs wat er een paar honderd meter voor je voorligger op de weg gebeurt. Daardoor kunnen de veiligheidssystemen nog eerder en effectiever in actie komen. Het belangrijkste: hierdoor wordt de kans op een aanrijding of letsel veel kleiner. Dat rijdt nog meer ontspannen, zeker wanneer elke seconde telt. Wil je meer weten over Volvo’s innovatieve veiligheidssystemen van de (zeer nabije) toekomst? Ga naar de website voor meer informatie.||https://www.volkskrant.nl/nieuws-achtergrond/autorijden-wordt-steeds-veiliger-dit-gaat-de-toekomst-brengen~b5a3d3e1/
2022-09-22||Kunnen we ons inleven in een steen? Vast. In een lichtshow? Mwah ★★☆☆☆||Het is één van de spannendste jonge theatergroepen van nu: Nineties Productions. En het idee voor hun nieuwste productie On All Things Earth is fascinerend, hoognodig, en ronduit sympathiek. In On All Things Earth proberen toneelschrijver Han van Wieringen, regisseur Anne Maike Mertens, acteur Yannick Noomen en muzikant Frank Rosaly tot een gloednieuwe theatervorm te komen: eentje waarin nu eens niet de mens centraal staat, maar het complete amalgaam van het leven op aarde. Geïnspireerd door ecofeministen als Donna Haraway en Anna Tsing schreef Van Wieringen een meanderende, plotloze tekst, waarin allerlei levensvormen samenkomen, in elkaar haken, transformeren en uitdijen. De tekst verglijdt naadloos van het perspectief van de verteller (Noomen), naar dat van, onder meer, een steen, een octopus en een varen. In zijn vernieuwende oeuvre zoekt Van Wieringen al langer naar dit soort nieuwe narratieven – weg van de klassieke ‘hero’s journey’ waarin de mens (man) de held is en de aarde zijn zielloze en rechtenloze decor. Dit allemaal als mogelijk antwoord op de klimaatcrises, uiteraard. Wil de aarde een kans hebben, dan moet de mens wijken van het podium. Willen we de planeet redden, dan moeten we stoppen met onszelf als middelpunt te zien, en beseffen hoe nauw mensen, dieren, schimmels, ecosystemen met elkaar verbonden zijn. Hoe we één onontwarbare, kwetsbare kluwen vormen. Je kan niet anders dan je op zoiets verheugen: is dit de toekomst van het theater, van de planeet zelfs misschien? Een waardevol experiment dus, dat Nineties, na een beknoptere online versie vorig jaar, nu zelfs naar de grote zaal brengt. Ook die plek is betekenisvol. Want net als die strakke, verhalende heldenstructuur, waar we aan gewend, en door geconditioneerd zijn geraakt, heeft de grote schouwburgzaal zijn eigen tradities, wetten en beperkingen. De omvang, de statische vorm, de kloof tussen toneel en publiek – ze bieden weinig ruimte voor artistieke vernieuwing en onderzoek. Met On All Things Earth probeert Nineties een nieuwe kunstvorm te ontwerpen voor het grootste theaterpodium. Lof dus voor deze makers, en de poging die deze voorstelling is. Helaas moet ik wel constateren dat de poging is mislukt. Het begint allemaal nog aardig, met de onderkoeld geestige tekst van Van Wieringen en de charmante nonchalance van Noomen. Onder een oude eik raakt zijn personage in gesprek met een innemend kruidenvrouwtje (Haraway?). Zij helpt hem naar een andere staat van bewustzijn, waardoor hij zich plots kan verplaatsen in die steen en die octopus, en zelfs in een hybride robotvaraan. Soepel voert Van Wieringen ons mee in hun verrassende binnenwerelden en zoomt gaandeweg steeds verder uit, tot een wijds vogelperspectief, tot een wereldomvattende blik, tot het complete universum. Maar ergens onderweg gaat het mis. Nadat hij ons eerst zo charmant bij de hand nam verdwijnt Noomen gaandeweg – uiteraard – op de achtergrond om uiteindelijk helemaal te verdwijnen; een nogal letterlijke interpretatie van een interessant idee. Voor hem in de plaats krijgen we een oogstrelende licht- en videoshow, die aanvankelijk verbluft en overweldigt maar gaandeweg toch gaat vervelen. Hoe mooi de beelden van pulserende, golvende en wervelende vormen ook zijn, het blijkt gewoon heel moeilijk om geboeid te blijven door bewegende geometrische patronen. Is dat omdat wij qua verhaalstructuur nog gedeprogrammeerd moeten worden, of werken die aloude dramawetten niet voor niets? En hoe zit het met inleving, empathie, spiegelneuronen? Kunnen we ons inleven in een steen? Vast. In een lichtshow? Mwah. Deze duizelingwekkende videotrip (een ontwerp van Noralie van der Eijnde), waar beroemde dj’s wereldwijd van zullen likkebaarden, is zo hightech, zo artificieel, zo onthecht, dat er uiteindelijk nauwelijks nog een relatie lijkt te bestaan met de tekst en de inhoud van de voorstelling. Dan resteert enkel hol effectbejag. Wat in het werk van Van Wieringen juist vaak zo sterk is, zijn de alledaagse, kleine, herkenbare emoties van zijn personages: verwarring, verliefdheid, zelftwijfel, hoop. In On All Things Earth mis je uiteindelijk toch, sorry, dit menselijke element.||https://www.volkskrant.nl/cultuur-media/kunnen-we-ons-inleven-in-een-steen-vast-in-een-lichtshow-mwah~bbd3344e/
2022-09-22||‘Over de nucleaire dreigementen van het Kremlin moeten we beslist niet laconiek doen’||‘Het is best mogelijk dat Rusland een omwenteling creëert met zoveel extra soldaten. Maar het zal dan wel de fouten moeten rechtzetten van het begin van de invasie. Onder andere wat betreft de commandovoering, de logistiek en de kwetsbaarheid van het militaire materieel, zal het zaken heel anders moeten gaan aanpakken. En er spelen een paar vraagstukken rondom de inzet van deze enorme groep reservisten waarop wij het antwoord nog niet weten. ‘Een belangrijke vraag is bijvoorbeeld: wanneer zijn deze soldaten klaar om de grens over te steken? Je kunt reservisten niet direct een oorlog insturen, ze moeten eerst worden getraind en bewapend. En hoe gemotiveerd zijn ze? Als zij een oorlog worden ingestuurd waar zij niet achter staan, wordt het moeilijk een militaire doorbraak te forceren. Zeker nu het Oekraïense leger volop het initiatief heeft.’ ‘Het forse probleem met het moreel van de troepen, brak de Russen onder andere flink op bij het begin van de invasie toen ze probeerden Kyiv in te nemen. En het vormt nog steeds een groot probleem, getuige de vernederende aftocht onlangs van veel militairen bij het Oekraïense offensief rond Charkiv. ‘Ook is de vraag of Rusland snel in staat zal zijn om de reservisten te bewapenen, in het bijzonder met moderne wapens. Rusland, de tweede militaire macht van de wereld, beschikt over ontzettend veel militair materieel. Zo hadden ze voor de invasie zo’n tienduizend tanks, zij het ook veel oudere versies uit de Sovjet-tijd. ‘De Russen hebben nogal wat militair materieel verloren in zeven maanden oorlog. Beschikken ze over genoeg moderne tanks en pantserwagens die direct beschikbaar zijn om deze nieuwe troepenmacht te bewapenen? Of moeten ze nu gaan terugvallen op ouder materieel, zoals de T-64-tank die zeer kwetsbaar is voor de moderne westerse antitankwapens?’ ‘De herfst is nu in aantocht, met vooral slecht weer in november. De omstandigheden om op te rukken worden steeds moeilijker. Het wordt ook kouder. Dat geeft Rusland de kans om te kijken: waar zijn onze posities zwak en hoe moeten we die versterken voor de kou echt toeslaat? ‘De prioriteit van Rusland ligt nu bij het stoppen van het offensief in de regio Charkiv, zodat het niet overslaat richting de Donbas. Er zijn al berichten dat Oekraïne dorpjes heeft ingenomen in de regio Loehansk. Dat is slecht nieuws voor de Russen, die al maanden proberen de hele Donbas in handen te krijgen. ‘Maar uiteindelijk willen de Russen ook zelf oprukken. Het slechte weer kan ook voor hen nadelig uitpakken. Verwacht wordt dat de strijd in de komende maanden gaat veranderen. Rusland kan meer gaan vertrouwen op langeafstandsvuur. Oekraïne probeert al om ander militair materiaal van de Verenigde Staten te krijgen: onder andere meer pantserwagens en Atacms-raketten met een groot bereik. Ook zij bereiden zich dus voor op de winter.’ ‘Dat Rusland altijd kan grijpen naar een tactisch nucleair wapen, een kernwapen gemaakt voor gebruik op het slagveld, maakt deze oorlog onvoorspelbaar. Deze dreiging hangt voortdurend boven de strijd, ook al is zo'n klein kernwapen met een beperkte kracht nog nooit ingezet. Ik denk dat er enorm veel mis moet gaan voor de Russen − vooropgesteld dat het Kremlin écht overweegt en bereid is tactische kernwapens te gebruiken − voordat dit angstwekkende scenario in beeld komt. Het Russische leger zou dan moeten afkoersen op een totale nederlaag.’ ‘Vooral de periode rond de verwachte annexatie van het bezette gebied in Oekraïne kan heel moeilijk worden. Als Oekraïne de gebieden probeert te heroveren, kan Poetin vanaf volgende week zeggen: jullie vallen het moederland aan. Er zijn genoeg Ruslandkenners die zeggen dat je dit gevaar zeer serieus moet nemen. Als de Russische invasiemacht in elkaar dreigt te storten, en een vernederende nederlaag in zicht komt, kan Poetin zich militair in een hoek gedreven voelen. Daar zijn we overigens nog ver weg van. Zelfs Oekraïne erkent dat de oorlog nog minimaal tot 2023 gaat duren.’ ‘Het gevaar is dat ze hiermee de indruk wekken dat ze het Kremlin niet serieus nemen. Want Poetin bluft toch? Dat kan gevaarlijk zijn. Biden sloeg zondag in een interview met de tv-zender CBS een andere, meer serieuze toon aan. Hij deed een duidelijke oproep aan Poetin: ‘Doe het niet, doe het niet, doe het niet’. ‘De Amerikanen komen niet zomaar met zo’n waarschuwing. Ze beschikken over genoeg goede inlichtingen om te weten waarop de Russen zich eventueel voorbereiden en wat ze overwegen te doen. Ik zou daarom beslist niet laconiek doen over de nucleaire waarschuwingen en dreigementen van de Russische leiders. Je moet ze serieus blijven nemen, ook al neemt Poetin voor de zoveelste keer het woord ‘nucleair’ in de mond.’||https://www.volkskrant.nl/nieuws-achtergrond/over-de-nucleaire-dreigementen-van-het-kremlin-moeten-we-beslist-niet-laconiek-doen~b4488675/
2022-09-22||Ook in oorlogstijd vliegt een Amerikaan ‘gewoon’ met de Russen naar internationaal ruimtestation ISS||Nog altijd is het laatste kosmische verbindingslijntje tussen Amerika en Rusland niet geknapt. En dat terwijl het de afgelopen dagen in de oorlogsretoriek tussen Rusland en het Westen plots weer over raketten van een heel ander soort ging: de varianten die kernkoppen kunnen dragen. Een dag nadat de Russische president Poetin verhuld suggereerde dat hij tijdens de oorlog in Oekraïne best eens naar kernwapens zou kunnen grijpen, bleek de historische kosmische samenwerking tussen Rusland en Amerika op het internationale ruimtestation ISS nog altijd robuust. Een Russische Sojoezraket, een neefje overigens van de intercontinentale raketten die kernkoppen kunnen vervoeren, vertrok woensdag namelijk met een Amerikaan en twee Russen vanaf de lanceerbasis Bajkonoer Kosmodroom in Kazachstan richting ISS. Gewoon, zoals dat al vele malen eerder gebeurde. Rond half 10 ’s avonds Nederlandse tijd opende het luik en werden de nieuwe ISS-bewoners welkom geheten door de zeven mensen die al in het station vertoefden. In totaal zijn aan boord nu vijf Russische kosmonauten, vier Amerikaanse astronauten en de Europese astronaut Samantha Cristoforetti. Dat de vreedzame kosmische samenwerking tussen de partnerlanden van het ISS nog altijd onverminderd doorgaat, is opmerkelijk. Niet alleen vanwege de steeds verder oplopende spanningen tussen de betrokken landen door de oorlog in Oekraïne, maar ook vanwege de steeds steviger retoriek van de leiders van het Russisch ruimtevaartagentschap Roskosmos. Zo kondigde Joeri Borisov, het nieuwe hoofd van Roskosmos kort na zijn aantreden in juli bijvoorbeeld aan dat hij al rond 2024 wilde stoppen met het ISS. Een dag later nuanceerden medewerkers van zijn organisatie die boodschap meteen: de Russen zouden het ISS pas op z’n vroegst in 2028 willen verlaten. Dat is overigens nog altijd eerder dan de Verenigde Staten, Europa, Canada en Japan, die pas rond 2030 met het station willen stoppen. Ook de voorganger van Borisov, Dmitri Rogozin, maakte het geregeld bont met zijn uitspraken. Als reactie op westerse sancties dreigde hij in februari bijvoorbeeld nog dat de Russen het ruimtestation zouden kunnen laten neerstorten op de VS of op Europa. Ook toen bleek de kosmische praktijk een stuk minder weerbarstig dan de felle retoriek. Een kleine maand later vestigden de Amerikaanse astronaut Mark Vande Hei en de Rus Pjotr Doebrov bijvoorbeeld een gezamenlijk verblijfrecord op het ISS. Diezelfde Vande Hei keerde niet lang daarna terug naar de aarde, ‘gewoon’ met een Russische Sojoez.||https://www.volkskrant.nl/wetenschap/ook-in-oorlogstijd-vliegt-een-amerikaan-gewoon-met-de-russen-naar-internationaal-ruimtestation-iss~b46eeff2/
2022-09-22||Five Days at Memorial is een serie als een rampenfilm waarin het leed nu eens niet abstract blijft ★★★★☆||Drie dagen na de storm viel de stroom in het ziekenhuis uit. De temperatuur liep snel op en de eerste patiënten begonnen te overlijden. Er was die eerste dag, toen orkaan Katrina leek mee te vallen, nog opgelucht gereageerd, in afwachting van hulp. De hulp kwam niet, de chaos groeide en na vijf dagen bleken er 45 patiënten te zijn overleden onder duistere omstandigheden. We raden u de serie Five Days at Memorial van harte, maar ook op eigen risico aan, want de menselijke tragedie bovenop de natuurramp die Katrina en de overstroming van grote delen van New Orleans was, wordt hier indringend en soms bijna onverdraaglijk benauwend uitgewerkt. De Amerikaanse journalist Sheri Fink won een Pulitzer met haar verslaggeving over de gebeurtenissen in het Memorial ziekenhuis en de daarop volgende juridische nasleep. In 2013 werden haar verhalen gebundeld in haar boek Five Days at Memorial: Life and Death in a Storm-Ravaged Hospital. De achtdelige serie werd geschreven en geregisseerd door Carlton Cuse en John Ridley, de Oscar-winnende scenarist van 12 Years a Slave en valt in twee duidelijke delen uiteen. De eerste vijf afleveringen documenteren volkomen overtuigend de vijf dagen waarin de situatie van rampzalig naar onhoudbaar afglijdt. In de drie laatste afleveringen wordt het juridische traject dat daarop volgt gereconstrueerd, rond de centrale vraag: wie is er schuldig aan de dood van de 45 patiënten? Was er sprake van onvrijwillige euthenasie van patiënten die niet meer te redden waren, en is dat niet gewoon moord? Centrale verdachte is de charismatische en briljante chirurg Dokter Anna Pou (een sterke rol van Vera Farmiga), de hoogste rang in het ziekenhuis toen Katrina aan land kwam en personeel en patiënten op elkaar waren aangewezen. De situatie in het Memorial-ziekenhuis was de pars pro toto van alles wat er misging in de nasleep van de storm, waarbij een van de grote Amerikaanse steden dagenlang geïsoleerd raakte en de hulpverlening op elk niveau faalde. Ook in het ziekenhuis, en bij de overkoepelende zorginstelling, bleek er niet of nauwelijks een noodplan, en werden de bokken van de schapen gescheiden. Welke mensen voelden enige persoonlijke verantwoordelijkheid bij de overheid die het zo spectaculair liet afweten? Five Days at Memorial is een serie als een rampenfilm waarin het leed nu eens niet abstract blijft, maar in elk pijnlijk detail wordt uitgewerkt. Five Days at Memorial werkt vooral zo goed omdat de reconstructie van storm en overstroming en van de hel die het ziekenhuis al snel wordt, je naar de keel grijpt. En vervolgens omdat elk op dood en leven dilemma waar het medische personeel voor staat door de voortreffelijke acteurs voelbaar wordt gemaakt. Journalist Sheri Fink maakte in haar onderzoek aannemelijk dat er op grote schaal werd geëuthanaseerd in de uren voor de evacuatie. Het motief van de artsen, dokter Pou voorop, die de achterblijvende patiënten niet aan hun einde wilde laten komen in een verlaten ziekenhuis, was wellicht mededogen. Het onderzoek dat volgde gaf aan hoe lastig het is om de chaos van het moment in juridische termen te vangen. Wie had de verantwoordelijkheid? Slachtoffers waren er genoeg, maar wie waren de daders? Die twee vragen komen in de serie in alle varianten langs. Het gebruik van archiefbeelden met president George W. Bush als dwaallicht, geeft aan dat de verantwoordelijkheid voor de dodelijke chaos in alle geledingen moet worden gezocht.||https://www.volkskrant.nl/cultuur-media/five-days-at-memorial-is-een-serie-als-een-rampenfilm-waarin-het-leed-nu-eens-niet-abstract-blijft~bd09e508/
2022-09-22||Als een detective ontleedt Agata Zwierzyñska lingerieverkoopster Natalja Montana||Sinds ik Natalja Montana in talloze sexy niemendalletjes en negligés zag, moet ik elke dag aan haar denken. In de Amsterdamse Warmoesstraat hangt ze 31 keer als een soort pin-upgirl aan de muur: in wit kanten korset, in wapperende rode peignoir, in zwierig zilver satijn. Tezamen vormen de foto’s en collages de foto-installatie Natalja Up-Close, die nog een week te zien is in de nieuwe winkel en galerie van kledingontwerper Bonne Reijn. Montana verkoopt vintage lingerie op eBay. Kunstenaar Agata Zwierzyñska, zelf ook liefhebber en verkoper van vintage kleding en lingerie op datzelfde platform, raakte gefascineerd door de pikante foto’s – altijd zonder hoofd – die Montana plaatste om haar koopwaar aan de man te brengen. En vervolgens raakte ze geobsedeerd. Ze volgde Montana jarenlang, downloadde al haar foto’s en stelde met die meer dan 22 duizend beelden een kolossaal koffietafelfotoboek over haar samen, Secret Between Us. Wat bezielde deze Natalja Montana? Is wat we zien excessief maar verder vrolijk en argeloos exhibitionisme? Of speelt hier meer? En, veel belangrijker: wat bezielde de kunstenaar om als het ware de jacht te openen op deze vrouw, wat gaf haar het recht om haar uit de beschutte achterkamertjes van eBay te trekken en middelpunt te maken van een langdurig, omvangrijk kunstproject? Hoogst fascinerend, hoogst onprettig. Dat onaangename gevoel wordt niet minder wanneer je leest dat er op sommige andere foto’s van Montana blauwe plekken te zien waren (deze worden niet getoond in de galerie). En dat de kunstenaar naar eigen zeggen ‘als een detective’ online ontdekte dat Montana een voormalige escort is uit Litouwen, die inmiddels is getrouwd met een Amerikaanse vastgoedmagnaat. Wil Zwierzyñska de soms doodenge macht van de toeschouwer, de voyeur, de onlinestalker laten zien en problematiseren, of die simpelweg zelf botvieren? Hadden deze foto’s hier ook gehangen als de kunstenaar een man was? De griezelige, ietwat David Lynch-achtige foto-installatie doet denken aan de controversiële stalkingkunstprojecten van Française Sophie Calle uit de jaren tachtig en negentig, die zonder twijfel een inspiratiebron zijn geweest voor Zwierzyñska. Voor een daarvan, Het adresboekje (1983), belde Calle de mensen op uit een adresboekje dat ze op straat had gevonden. Ze nodigde hen uit met haar af te spreken en over de eigenaar te vertellen, en publiceerde de door haar opgetekende verhalen met associatieve foto’s van haar hand (eerst als feuilleton in dagblad Libération, later ook in boekvorm). Zo ontstond een waanzinnig rijk, zeer Frans psychologisch portret (met uitspraken als: ‘Het is een shakespeariaans personage, ergens tussen de nar, het menselijk wezen en de tragicus in.’). Een portret dat uiteraard veel te intiem is: het effect is als een aanranding van een innerlijk. Het project van Zwierzyñska lijkt tegelijkertijd invasiever en oppervlakkiger dan dat van Calle. Pas dagen later valt opeens het kwartje: het moet haast wel één groot bedenksel zijn. En die vrouw, dat is vast Zwierzyñska zelf. Ik sla aan het googelen. Geen Natalja Montana op eBay. Geen vastgoedmagnaat Vito Montana in Illinois. Dat ik hier in ben getrapt... Nu ik denk dat het fictie is, vind ik Natalja Up-Close nog beter: gelaagder, speelser en poëtischer. Slim in het manipuleren van de blik, het morele oordeel, de nieuwsgierigheid en de vragen van de kijker. Maar dan... vind ik toch een vastgoed-Montana. Zou hij het zijn? Ik glimlach. Wat heeft Zwierzyñska in me losgemaakt dat ik als een bezetene een vastgoedbaas zit te googelen? Wie heeft nu wie in haar macht?||https://www.volkskrant.nl/cultuur-media/als-een-detective-ontleedt-agata-zwierzynska-lingerieverkoopster-natalja-montana~b5880b39/
2022-09-22||Huurders in tochtig huis mogen forse huurverlaging afdwingen||||https://www.volkskrant.nl/nieuws-achtergrond/huurders-in-tochtig-huis-mogen-forse-huurverlaging-afdwingen~bafe2ea3/
2022-09-22||In het net bevrijde Izjoem is ook de verliefde Rus een bedreiging: ‘Waarom ben je hier?’||Viktor Nakonetsjni heeft net de bietensoep opgediend in het tuintje tussen de geblakerde appartementengebouwen van Izjoem als er aan de poort wordt geklopt. Een stuk of acht Oekraïense militairen en politieagenten. Sommigen hebben de kalasjnikov losjes om de schouder hangen, anderen dragen hem met de wijsvinger op de trekker. Documenten, willen ze zien. Het is vrijdagmiddag in Izjoem, een stad in het oosten van Oekraïne, een naam die op deze dag een nog dramatischer lading zal krijgen. Het was al een van de zwaarst door de Russen gebombardeerde steden van het land, tijdens de langdurige belegering en strijd in maart en april. Deze middag zal daar nog de ontdekking van honderden graven bij komen in een dennenbos aan de rand van de stad. In sommige daarvan zullen lijken worden gevonden van mannen met de handen op de rug gebonden, of met een touw om de nek, of zwaar toegetakeld. Izjoem is een verdoemde stad. Tegelijkertijd is Izjoem een gezegende stad. Izjoem is het pronkstuk van de Oekraïense bevrijdingsoperatie tot dusver, die zo verrassend snel verliep dat de Russische bezetters niet eens de tijd of de zin of de moed hadden om verdedigingslinies op te werpen. Met achterlating van grote hoeveelheden materieel ontvluchtten ze op 9 september in twee lange kolonnes de stad, waarmee die een nieuwe strijd bespaard bleef. De terugtocht was zo overhaast dat er ook (nog?) geen grote wraakbombardementen werden opgetuigd, zoals bijvoorbeeld op Koepjansk, iets noordelijker. Door de bijna lege straten trekken nu groepjes Oekraïense soldaten, op zoek naar de laatste verzetshaarden of verstopte Russen. In de hoofdstraat gaan ze een uitgebrand gebouw binnen met BAN op de gevel, de K ligt op de grond. ‘Het is heftig voor me om weer terug te zijn’, zegt de leider van het groepje, leden van de Territoriale Defensiemacht, de reservisten van Oekraïne. ‘In maart vochten we we met 250 man in de stad. Toen we ons in april terugtrokken waren we met 70.’ Op het plein van de zwaar gehavende stad, waar twee soldaten elkaar bij de letters ‘I love Izjoem’ fotograferen, drommen enkele tientallen vrouwen, kinderen en bejaarden samen rond het busje dat plastic zakken met eten uitdeelt. Mensen omhelzen elkaar, mensen omhelzen de soldaten, sommigen omhelzen zelfs de journalisten. ‘Het is voor het eerst dat we weer de straat op kunnen’, zegt de 14-jarige Veronika. ‘We zijn zo bang geweest. We hadden geen goede schuilkelder, dus schuilden we op de gang, waar geen ramen zijn. We hadden honger en er was niets te doen, we hadden geen elektriciteit, geen telefoon of internet, we verveelden ons verschrikkelijk.’ Ook het gas was afgesloten. Voor de deuren van de flatgebouwen zie je geïmproviseerde barbecues, opgetrokken uit betonbrokken die uit de gevels zijn gevallen en met roosters gemaakt van de stalen sponningen die ooit rond de ramen zaten. Het is in één van die buitenkeukens, in een tuintje achter een van de weinige vrijstaande huizen van de straat, dat Viktor Nakonetsjni achter zijn houtgestookte fornuis in een pan borsjtsj staat te roeren, als de soldaten aan de poort kloppen. De aanwezigen moeten hun paspoorten laten zien. Tamara en haar zoon Alexander halen de papieren uit het huis, waar zij de afgelopen maanden hebben gewoond omdat hun appartement deels is uitgebrand. Viktor heeft het huis tijdelijk in beheer gekregen toen de eigenlijke bewoners naar het westen vluchtten, en dat hij op de een of andere manier uit handen van de Russen heeft gehouden, toen die er hun intrek in wilden nemen. Met de Russen viel wel te praten, zegt hij. ‘Die waren normaal.’ Nee, dan de Russische Oekraïners, de strijders uit de Donbas, die de regio’s Donetsk en Loehansk willen afscheiden van de rest van het land. ‘Die zijn het meest gestoord.’ Viktor voedde in deze keuken een half jaar lang twintig monden. De hele dag scharrelde hij door de stad, op zoek naar groenten, op zoek naar kruiden, op zoek naar brandhout – in de hoek van de tuin staat een stapel lege Russische munitiekisten, sommige al tot aanmaakhout gehakt. De soldaten in de patrouille maken foto’s van de paspoorten en stellen wat vragen aan Alexander (33), een man in de weerbare leeftijd, het soort man dat net zo goed gemarteld teruggevonden had kunnen worden in de graven in het dennenbos buiten de stad. Hoe heeft hij het al die tijd overleefd?, is de vraag. Hij heeft zich binnen verstopt, hij is niet buiten gekomen, zegt hij. Zijn vriendelijke ogen, ingevallen wangen en bleke gezicht blijken overtuigend genoeg. De patrouille trekt verder, tussen de flats, over de brede kastanjelanen. De soldaten houden mensen staande, kloppen aan, gaan achtertuinen in. Vijfhonderd namen staan er op hun lijst, zegt de commandant, een man met een rossige baard en oranje-bruine ogen die Chottabitsj wordt genoemd, naar de tovenaar uit een beroemd Russisch kinderboek. Vijfhonderd potentiële collaborateurs. ‘We zijn op zoek naar degenen die de namen hebben genoemd van mannen die voor Oekraïne in de Donbas hebben gevochten’, zegt hij. Veel van die veteranen zijn gemarteld en verdwenen, en worden nu soms weer gevonden in de graven in het bos. ‘We praten met de inwoners om de verraders te vinden.’ De ‘filtratie’ is een van de zogeheten stabiliserende maatregelen in de bevrijde steden. Herstel van de orde is een tweede: op de wegen naar het oosten zijn deze dagen lange kolonnes politiewagens te zien. Andere maatregelen zijn in de stad te zien. Rondom verwoeste gebouwen zijn graafwagens bezig puin te ruimen, in de velden verbinden monteurs in hoogwerkers de gebroken elektriciteitsdraden weer aan de palen, en op het pad langs de rivier zijn mannen van de explosievenopruimingsdienst met metaaldetectors in de weer, af en toe knielend om met een schepje heel voorzichtig het bovenste laagje aarde weg te schrapen, op zoek naar de mijnen die het gemunt hebben op hardlopers en kinderwagens. Ineens stopt er een auto bij de patrouille. Opgewonden gepraat. Chottabitsj springt erin, de andere soldaten rennen er achteraan. De auto stopt bij het centrale plein, waar soldaten een man hebben omsingeld die met zijn armen over elkaar staat, enigszins weerbarstig maar met een rood hoofd en rode ogen, zoekend naar een uitweg die er niet is. Een politieman heeft zijn paspoort al in zijn handen. Het is een Rus. ‘Waarom ben je hier?’, vraagt de agent. Mijn ouders wonen hier, zegt de man. ‘Ik ben hier geboren, en twintig jaar geleden naar Rusland gegaan.’ ‘En in mei ben je ineens teruggekomen? Naar een kapotgeschoten stad?’ ‘Ik was verliefd’, zegt de man. Een jonge vrouw met tranen in haar ogen probeert naar hem toe te gaan, maar wordt tegengehouden door een man in een slobberig uniform, die haar ex-man blijkt te zijn. ‘Afstand’, zegt Chottabitsj. ‘Waarom drink je de hele tijd?’, roept de vrouw naar haar geliefde. ‘Kijk nou wat ervan komt.’ ‘Wat is hier anders te doen?’, roept de man terug. ‘Hoe ben je de grens over gegaan?’, vraagt de politieman. ‘Er staan geen stempels in je paspoort.’ De man zwijgt. De mannen in uniform beginnen te ginnegappen. ‘Misschien ben je al die tijd dronken geweest, en kom je er nu pas achter dat dit Rusland niet is?’ Maar de politieman blijft serieus. Is dit een Russische soldaat? Hij knikt naar Chottabitsj. ‘Neem hem mee.’ De man wordt naar een pick-uptruck geleid, met op het nummerbord de naam van de commandant. De vriendin mag nu naar de arrestant toe. Ze omhelzen elkaar en dan stapt hij in de laadbak. ‘Jullie gaan hem toch niet slaan, hè?’, vraagt ze door haar tranen heen. ‘We zijn geen Russen’, zegt Chottabitsj. En dan rijden ze weg. De ex-man van de vrouw haalt zijn schouders op en slaat een arm om haar heen.||https://www.volkskrant.nl/nieuws-achtergrond/in-het-net-bevrijde-izjoem-is-ook-de-verliefde-rus-een-bedreiging-waarom-ben-je-hier~b2cc8f0c/
2022-09-22||Woonprotest wordt harder, beloven actievoerders: ‘Denk aan bezettingen en blokkades’||Alhoewel het nieuwe kabinet inmiddels een aantal maatregelen heeft genomen (‘eisen van ons heeft ingelost’, aldus Woonprotest), is volgens de actiegroep nog steeds sprake van een ‘humanitaire crisis’. Daarin staan het gebrek aan beschikbaarheid, betaalbaarheid en kwaliteit van woningen centraal. De oplopende kosten van energie en levensonderhoud verergeren de situatie nog eens. Zij eisen een ‘Deltaplan’ voor volkshuisvesting. De organisatoren van Woonprotest kondigen daarom een nieuwe actiestrategie aan. Mede-oprichter Sander van der Kraan (22): ‘Er komen niet alleen méér acties. Ze zullen ook harder zijn dan de demonstraties van vorig jaar. Verstorend en obstructief, daar moet je aan denken. Niet allemaal netjes aangekondigd bij gemeenten en politie, maar eerder bezettingen en blokkades, zoals die van Extinction Rebellion tegen de klimaatcrisis.’ Sinds de demonstraties van vorig jaar is er wel het een en ander veranderd, ziet ook Van der Kraan. Zo wordt de verhuurderheffing, een speciale belasting voor woningcorporaties, met ingang van 2023 geschrapt. Dat was een van de eisen van het Woonprotest in het najaar van 2021. Met opkoopbescherming en zelfbewoningsplicht wordt woningbeleggers in veel steden de voet dwars gezet. Ook ligt er het voornemen om de middelhoge huren in de vrije sector volgens een puntensysteem te maximeren. Die maatregelen vormen nog maar een begin van het schrappen van de ergste uitwassen van vele jaren neoliberaal woonbeleid, vindt Van der Kraan. ‘De minister heeft een lawine van plannen gelanceerd. Daar zit heel veel mist bij, die moet camoufleren dat er niets wezenlijk verandert. Veel zit toch in de sfeer van ‘We gaan onderzoek doen’ en ‘We geven nieuwe richtlijnen aan de gemeenten’. Ondertussen ontbreekt het aan concrete resultaten. Maar wij merken de problemen heel concreet. Het gebrek aan woningen. Hoge huren. Slechte woonomstandigheden.’ Dat Hugo de Jonge zich sinds januari van dit jaar minister voor Volkshuisvesting en Ruimtelijke Ordening noemt, is Woonprotest dan ook een doorn in het oog. ‘Stuitend’, vindt Van der Kraan, die werkt als campagnestrateeg voor ideële organisaties. ‘Wat betreft sociale woningbouw zijn de plannen van De Jonge nauwelijks ambitieus te noemen en soms zelfs a-productief. Als je van gemeenten eist dat 30 procent van de nieuwbouw sociaal moet zijn, geef je een mandaat aan steden met méér sociale woningen hun bouwambities op dat vlak te verminderen.’ Een van de kernpunten van de nieuwe acties wordt volgens Woonprotest het bestrijden van dakloosheid, onder meer door een stop op huisuitzettingen. Tot de eisen behoren verder een flinke stijging van de huurtoeslagen, een verbod op tijdelijke huurcontracten en het onderwerpen van álle huurwoningen, ook de duurdere, aan een strakke prijsregulering. Vorig jaar trok de Amsterdamse demonstratie met zo’n 17.500 mensen de meeste deelnemers van de protestmarsen. Nee, dat waren er niet teleurstellend weinig, zegt Van der Kraan. ‘We gingen uit van achtduizend mensen en dat werd meer dan het dubbele. We weten dat de bereidheid tot demonstreren in Nederland doorgaans heel laag is. Het was juist heel bijzonder dat er zoveel mensen de straat op gingen. En onlangs bleek uit onderzoek van I&O dat 46 procent van de bevolking woondemonstraties zeer belangrijk vindt. Dat is hoopgevend.’||https://www.volkskrant.nl/nieuws-achtergrond/woonprotest-wordt-harder-beloven-actievoerders-denk-aan-bezettingen-en-blokkades~b848952e/
2022-09-22||‘Vrouwen, leven, vrijheid!’ Iraniërs gaan al dagenlang de straat op tegen onderdrukking||Het is bijna een cliché: zijn er in Iran protesten, dan is de economische malaise daarvan ‘de eigenlijke oorzaak’. Dit keer is het anders. ‘Dit is een feministische revolutie’, zegt Shadi, een 25-jarige inwoonster van Teheran door de telefoon. ‘Het gaat niet om de economie, dit is feminisme, natuurlijk! Dit gaat over burgerrechten, over mensenrechten. Ik wil niet in elkaar geslagen worden om wat ik wel of niet draag. Ik ben moslim, maar buiten wil ik mijn haar laten zien, ik wil een T-shirt dragen.’ Vanwege precies die vrijheidsdrang werd de 22-jarige Mahsa Amini vorige week in de Iraanse hoofdstad gearresteerd door de Ershad, de zedenpolitie. Vrijdag overleed de altijd gezonde jonge vrouw in het politiebureau. Beelden van de ineenzakkende Amini, door de autoriteiten verspreid om te bewijzen dat er geen geweld was gebruikt, waren de vonk in het kruitvat. Al vijf dagen achtereen gaan vrouwen en mannen in Iran de straat op. Het protest neemt almaar in omvang toe en verspreidt zich over steeds meer steden, hoewel (en doordat) de oproerpolitie keihard optreedt. Zeker acht mensen zijn omgekomen, vermoedelijk meer. ‘De politie is zó wreed’, zegt Shadi. ‘Ze slaan iedereen, ook oudere mannen en vrouwen. Mannen in burger pakken willekeurig mensen op. Soms worden gearresteerden in ambulances vervoerd, omdat arrestantenbusjes door demonstranten worden tegengehouden.’ Dinsdagavond raakte de lerares Engels in het nauw, toen ze met anderen een metrostation in moest vluchten voor het traangas. Later kon ze haar (alcoholvrije) stamcafé aan Valiasr, Teherans grootste winkelstraat, niet bereiken. ‘Valiasr was stampvol mensen, ik kwam er niet doorheen.’ Een jaar geleden ontmoette de Volkskrant de vrouw in dat stamcafé, een vrijplaats met ‘This is an English speaking zone’ boven de bar. Aan de muur foto’s van onder anderen John Lennon en Leonardo DiCaprio. De perfect Amerikaans-Engels sprekende Shadi betoonde zich een ‘extremistische feminist’, een fan van de Beatles, Alfred Hitchcock en Freddy Mercury, en een fel tegenstander van het executeren van homo’s en van de verplichte hoofddoek. Anders dan veel van haar vrienden noemde ze zich nog ‘gelovig moslim’. Toen al was aan Shadi en haar leeftijdgenoten in het café te merken dat er iets broeide onder de jongste generatie volwassen Iraniërs, generatie Z. Een merkwaardige mix van moedeloosheid en rebelsheid. ‘De tieners en twintigers van nu zullen het patriarchaat veranderen’, zei Karim, een 26-jarige student architectuur. ‘We staan aan de vooravond van verandering.’ Hij had het niet zozeer over de politiek, daarin bestond in die Engelstalige zone geen enkel vertrouwen meer, ook niet in zogenaamde hervormers. Wel was er geloof in de potentie van de samenleving. ‘Ze kunnen niet volhouden dat het volk achter het regime staat’, zei Karim. ‘Ze móéten met een compromis komen. Meer vrijheden, meer rechten voor vrouwen.’ Het was kort voor de presidentsverkiezingen die de conservatief Ebrahim Raisi aan de macht zouden brengen. Onder hem is, zeker de laatste zes maanden, de controle op het naleven van de kledingvoorschriften weer strenger geworden. Busjes van de Ershad stroopten de straten van de steden af. Een reeks incidenten was het gevolg, filmpjes van ruw behandelde vrouwen gingen rond. De dood van Mahsa Amini was het dramatisch dieptepunt. ‘Het was een opeenstapeling’, zegt Peyman Jafari, Irankenner van Princeton University in de VS en het Internationaal Instituut voor Sociale Geschiedenis (IISG) in Amsterdam. ‘De kledingvoorschriften worden door een steeds groter deel van de bevolking niet langer geaccepteerd, ook door veel religieuze vrouwen niet. Vooral jongeren, seculier dan wel religieus, zeggen: dit pikken we niet meer. De steun voor de hijab is als sneeuw voor de zon weggesmolten.’ ‘Tegenwoordig is het in Iran heel normaal om in bijvoorbeeld restaurants je hoofddoek af te doen. Dat doen vrouwen gewoon. Daarom treden de autoriteiten nu op straat harder op, om te laten merken dat ze er nog zijn.’ ‘Het is anders dan bij eerdere protesten. Die waren vaak individueel, zoals een foto op sociale media van een vrouw met haar hijab aan een stok. Nu worden hoofddoeken verbrand tijdens protesten. Dat is echt een verschuiving. De muur van angst valt weg.’ Jafari onderschrijft Shadi’s vaststelling dat het nu vooral om vrouwenrechten gaat. De economische toestand draagt bij aan de onvrede, maar is niet de hoofdmoot. Dat is te merken aan de slogans, zegt hij. ‘Vrouwen, leven, vrijheid’, is een belangrijke leus. Of ‘Keuzevrijheid’, naast de gebruikelijke kreten tegen de regering. Het regime is in paniek en weet niet hoe te reageren, denkt Jafari. Niet alleen keren veel gelovige Iraniërs zich tegen de kledingdwang, ook binnen de conservatieve achterban slaat de twijfel toe. Voorheen kon er altijd wel een blik leden van de Basij-militie worden opengetrokken, als machtsvertoon. Nu beginnen de Basij-militanten in te zien dat ze op straat tegenover de meerderheid van de bevolking staan. Zij laten zich niet meer zo makkelijk optrommelen. ‘De eigen aanhang van het regime raakt gedemotiveerd’, zegt Jafari. ‘De onvrede is op bredere lagen van de bevolking overgeslagen.’ Of zoals Shadi, vanuit Teheran, wellicht met enige cijfermatige overdrijving zegt over Opperste Leider Ali Khamenei: ‘Schrijf maar op: 95 procent van de mensen in Iran wil deze leider niet. Alleen 5 procent klootzakken steunt hem.’||https://www.volkskrant.nl/nieuws-achtergrond/vrouwen-leven-vrijheid-iraniers-gaan-al-dagenlang-de-straat-op-tegen-onderdrukking~ba059441/
2022-09-22||Eén keer per week douchen, de kachel uit of zelfs het gas eraan geven: hoe huishoudens de winter denken door te komen||Inkomen: boven modaal Jaarverbruik 2021: 1.705 m3 gas, 3.762 kWh Tarieven: dynamische tarieven (gemiddeld 1,80 euro per m3, 0,38 euro per kWh) Maandbedrag nu: 450 euro (oktober) Dankzij het prijsplafond: ongeveer 430 euro bij de huidige tarieven; dat kan volgend jaar oplopen voor verbruik boven de maxima. Bijzonderheden: op alle fronten probeert het gezin de rekening aanmerkelijk omlaag te krijgen ‘Onze hoekwoning uit de jaren zeventig hebben we de afgelopen jaren extra geïsoleerd. Toch lopen de kosten flink op. Nadat ons vaste energiecontract afliep, kregen we in januari ineens een rekening van 800 euro. De maandbedragen lopen wel uiteen, we hebben dynamische tarieven die per uur kunnen verschillen. Nu proberen we wasjes te draaien als de stroomtarieven laag zijn. ‘Die financiële druk helpt om verder te verduurzamen. Het bad in onze splinternieuwe badkamer heb ik sindsdien pas twee keer gebruikt. De cv verwarmt het water nog maar tot 60 graden. De thermostaat staat nooit hoger dan 20 graden. Ik probeerde mezelf al aan te leren om koud te douchen, dat helpt ook. De kinderen willen daar niet aan, maar we herinneren hen er wel aan om korter te douchen. ‘Met een spreadsheet houden we scherp in de gaten of we goed bezig zijn. Binnenkort komen de zonnepanelen binnen en we hebben een extra airco gekocht om ons huis te verwarmen. Stroom is immers goedkoper dan gas. Hopelijk is het genoeg. Het voelt alsof we niet veel meer kunnen doen zonder te vernikkelen.’ Inkomen: ongeveer 1.700 euro per maand Jaarverbruik 2021: 114 m3 gas, 1.843 kWh elektriciteit Tarieven: 0,85 euro per m3, 0,22 euro per kWh Maandbedrag nu: 35 euro per maand Dankzij het prijsplafond: tot augustus een vast contract met lage prijzen. Door wegvallen van belastingvoordelen tot die tijd naar schatting zo’n 25 euro per maand meer voor energie. Daarna gaan ze waarschijnlijk een nieuw, hoger tarief betalen. Bij hun huidige verbruik kan dat dankzij het prijsplafond maximaal 126 euro per maand worden. Bijzonderheden: Zij hebben ook volgend jaar recht op de energietoeslag voor minima (1.300 euro). Daarnaast stijgt de Wajong-uitkering vanaf 1 januari met 10 procent (140 euro per maand). ‘Best ironisch dat half Nederland nu doet alsof ze niet in de kou kunnen zitten deze winter. Wij doen dat al jaren en tot deze crisis maakte niemand zich daarover druk. De verwarming gaat hier slechts 1 of 2 keer per week aan, op maximaal 14 graden. Gelukkig kan mijn vrouw goed breien: ze heeft een paar dikke schapenwollen truien en dekens voor ons gemaakt. Als het echt koud wordt, ga ik in bed liggen. Daar is het toch het warmst, heb ik geleerd. ‘Dankzij ons sobere stookbeleid verbruikten we vorig jaar maar 114 kubieke meter gas. Dat mag dit jaar niet veel hoger zijn, want we hebben maar 1.700 euro te besteden. Onze vaste lasten liggen rond de 1.000 euro en we moeten nog eten. Bovendien heb ik hoge zorg-en dieetkosten, omdat ik chronisch hart-, long- en nierpatiënt ben. De energietoeslag die we kregen hadden we nodig voor de boodschappen, die ook alsmaar duurder worden. ‘Aangezien we huren én omdat er geen budget is, kunnen we onze woning niet verduurzamen. De verhuurder heeft gelukkig vorig jaar zonnepanelen op het dak geplaatst. Als onze vaste contract afloopt, moeten we misschien het gas maar afsluiten. Goed voor mijn gezondheid is dat niet, maar ik zit liever in de kou dan in de schulden.’ Inkomen: modaal Jaarverbruik: 24 m3 gas, 4.580 kWh elektriciteit (vorige bewoners) Tarieven: 1,99 euro per m3, 0,53 euro per kWh Maandbedrag nu: 350 euro Dankzij het prijsplafond: ongeveer 236 euro per maand, als hun verbruik vergelijkbaar is met dat van de vorige bewoners. Bijzonderheden: ze gebruiken weinig gas dankzij een elektrische boiler. En het is nog spannend of Redhed echt profiteert van het prijsplafond, omdat haar energierekening via de Vereniging van Eigenaren wordt betaald. ‘Aan het prijsplafond op de energie hebben wij vooralsnog niks. Dit appartementencomplex was vroeger een park met vakantiewoningen, waardoor alle 165 appartementen en de haven onder één energiecontract vallen. Dat maakt ons grootverbruiker. Aan het eind van het jaar stuurt de eigenaar van het park de afrekening naar de VVE, die de kosten verdeelt over de flat op basis van gebruik. We hebben nu geen inzage in ons eigen verbruik. Het voorschot is al wel van 150 naar 350 euro gegaan. Het is eng dat we niet precies weten of dat genoeg is. ‘In de tussentijd proberen we zo zuinig mogelijk te leven. De bureaus uit de werkkamer verhuizen we naar de woonkamer, zo hoeven we nog maar één kamer te verwarmen. Ook douche ik nog maar één keer per week. Mijn man krijg ik niet zover, hij is gek op douchen. Maar als hij ’s ochtends onder de douche stapt, doe ik meteen de afwas. Dan kan onze elektrische boiler de rest van de dag uit. ‘Verder zijn het vooral kleine dingen die je moet laten. We eten vaker een salade: gezond en dan hoeft het gasfornuis niet aan. Om diezelfde reden bak ik geen taarten meer voor de lol. Die hobby pak ik wel weer op als de gasprijzen omlaag gaan.’ Inkomen: privé. Jaarverbruik 2021: 19.500 m3 gas, 22.200 kwh elektriciteit Tarieven nu: 2,50 euro per m3 gas, 0,48 euro per kWh Maandbedrag nu: 5.140 euro Dankzij het prijsplafond: bij deze prijzen een voordeel van ongeveer 100 euro per maand over de eerste 1.200 kubieke meter gas. Het nadeel van de extra belasting voor het verbruik boven het plafond loopt voor Van de Plassche op tot ongeveer 300 euro per maand bij de tarieven die hij nu betaalt. Bijzonderheden: de helft van de energierekening wordt betaald door een familiestichting ‘Het was altijd al behoorlijk duur om dit kasteel te verwarmen. Voor gas betaalden we zo’n 1.000 euro per maand. Helaas liep ons vaste contract af en is dat 5.000 euro geworden, een hoop geld. De helft van rekening wordt betaald door de familiestichting, zodat dit landgoed kan blijven bestaan. Maar zorgen zijn er zeker, 60 duizend euro per jaar houden we ook met de stichting niet eeuwig vol. ‘Om energie te besparen staat de verwarming sinds deze week op 18 graden in plaats van 20. Lager gaan we niet, een extra trui heb ik al aan. Mijn vrouw en ik zitten weinig in de grote tuinkamer, dus daar kon de kachel eigenlijk best uit. Boven verwarmen we sowieso alleen de werkkamer en badkamer. ‘Sinds een paar maanden hebben we zonnepanelen en we kijken wat we nog meer kunnen aanpassen. Betere isolatie bijvoorbeeld, maar dat is niet makkelijk in een rijksmonument. Zo mag je er niet zomaar normaal dubbel glas inzetten. De nieuwe maatregelen gaan ons niet substantieel helpen. Of ik dat eerlijk vind? Nee. Moet je maar niet in een kasteel gaan wonen, zullen mensen denken. Maar wil je als samenleving dan al het culturele erfgoed laten vervallen?’||https://www.volkskrant.nl/economie/een-keer-per-week-douchen-de-kachel-uit-of-zelfs-het-gas-eraan-geven-hoe-huishoudens-de-winter-denken-door-te-komen~b046e2da/
2022-09-22||Poldermodellen||28 oktober 2022 21 oktober 2022 14 oktober 2022 7 oktober 2022 30 september 2022 23 september 2022 16 september 2022 9 september 2022 2 september 2022 26 augustus 2022 19 augustus 2022 12 augustus 2022 5 augustus 2022 29 juli 2022 22 juli 2022 15 juli 2022 24 juni 2022 10 juni 2022 3 juni 2022 27 mei 2022 20 mei 2022 13 mei 2022 6 mei 2022 29 april 2022 22 april 2022 15 april 2022||https://www.volkskrant.nl/cultuur-media/poldermodellen~b499cd17/
2022-09-22||Lees hier het Oekraïne-liveblog van donderdag 22 september terug||||https://www.volkskrant.nl/nieuws-achtergrond/lees-hier-het-oekraine-liveblog-van-donderdag-22-september-terug~b509be42/
2022-09-22||Rechter: justitie VS mag verder met onderzoek naar Trump-documenten||Het onderzoek naar de meer dan 11.000 overheidsdocumenten die de FBI begin augustus vond in Trumps onderkomen Mar-a-Lago werd stilgelegd op verzoek van de advocaten van de oud-president. Een rechter oordeelde eerder nog dat gewacht moest worden met het onderzoek totdat een onafhankelijk arbiter (‘special master’) de kans had gekregen het bij de huiszoekingen gevonden materiaal te beoordelen. Vorige week werd die arbiter, oud-rechter Raymond Dearie, aangesteld nadat hij was voorgedragen door het advocatenteam van Trump. Hij heeft de bevoegdheid gekregen om gevonden documenten bij de overheid weg te houden vanwege bijvoorbeeld het zogenoemde voorrecht van de uitvoerende macht (executive privilege). Toch oordeelde de federale hogere rechtbank woensdag dat het ministerie van Justitie in de tussentijd verder mag gaan met het onderzoek. Het strafrechtelijk onderzoek naar Trump gaat onder meer over de vraag of er vertrouwelijke papieren zijn achtergehouden en of er geprobeerd is een federaal onderzoek te dwarsbomen. Beide vergrijpen zijn strafbaar. Volgens Trump heeft hij tijdens zijn presidentschap voor gezorgd dat de documenten niet meer geheim zijn, maar volgens de rechtbank is daar geen bewijs voor gevonden. De hervatting van het onderzoek is een domper voor Trump, die momenteel rally's houdt in Republikeinse staten en interesse lijkt te hebben in een gooi naar een tweede termijn in het Witte Huis, hoewel hij zich nog niet officieel kandidaat heeft gesteld. In New York worden Trump en zijn familie, die de Trump Organization runnen, tevens beschuldigd van grootschalige fraude. Strafrechtelijke vervolging kan zijn presidentiële ambities dwarsbomen.||https://www.volkskrant.nl/nieuws-achtergrond/rechter-justitie-vs-mag-verder-met-onderzoek-naar-trump-documenten~bf3f6084/
2022-09-22||Een rokende Italiaan wekt verbazing||’s Morgens bezocht ik de Dominicaner mis. Daarna had ik een gesprek in het Latijn met de pater. Hij nodigde me uit voor de maaltijd, maar dat sloeg ik af. Ik wandelde over de hele lengte van de brug en telde vierhonderdveertig passen. Na de maaltijd bezocht ik de heer Neufville en maakten we een wandeling langs de oever. Wijn­verkopers uit Franken laten er ’s nachts open en bloot hun koopwaar staan. Daarna bezocht ik het bal, waar men zich erover verwonderde dat ik rookte. Men denkt dat Italianen dit genot niet kennen. Ik moet nog opmerken, dat men op zaterdag de woning reinigt. Overal in de gelijkvloerse vertrekken strooit men zand, tot op straat aan toe, aangezien de ­straten zeer modderig zijn. Overigens is alles hier blinkend schoon. Vrouwen en mannen kunnen beiden erven. Hoe rijk een familie ook is, het bezit wordt aldus snel kleiner, aangezien alles wordt verdeeld. Martin Luther stemde ermee in dat de gelovigen hun ziel verliezen en bovendien hun aardse bezittingen kwijtraken – de weerspiegeling van hun hemelse goed. Alleen ’s ochtends bij het opstaan slaan ze een kruis en daarna bij het naar bed gaan, om God eraan te herinneren dat Hij ze bij waken en slapen moge beschermen. Ze biechten hun zonden in de openbaarheid op en op die wijze ook verleent de predikant hun de absolutie.||https://www.volkskrant.nl/cultuur-media/een-rokende-italiaan-wekt-verbazing~b8479d3d/
