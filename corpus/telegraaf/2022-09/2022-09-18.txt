2022-09-18||Na het aftreden van Dick Benschop moet het roer rigoureus om bij Schiphol||De lange rijen van deze zomer konden Schiphol-baas Dick Benschop nog worden vergeven. Een jaar eerder kampte Schiphol vooral met uitvallende vluchten vanwege de pandemie en personeel waarvoor geen werk meer was. Binnen een jaar is de situatie geheel omgedraaid. Het vergt veel van een organisatie en zijn directeur om zich daaraan aan te passen. Dat ze daar enkele weken voor nodig hadden, was te begrijpen. Dat de eindeloze rijen, nu in de herfst, weer terug zijn, is onvergeeflijk. Gezien de enorme schade die de rijen aanrichten, mag van een directie worden verwacht dat ze er alles aan doet om tekorten bij de beveiliging te voorkomen. In plaats daarvan schafte Schiphol de zomertoeslag voor de beveiligers af, waardoor de eindeloze rijen ineens terugkeerden. Het is dus terecht dat Benschop de eer aan zichzelf houdt en aftreedt. Benschop is een beroepspolderaar; nu is een crisismanager nodig, dat is een ander vak. Het aftreden van Benschop mag er niet toe leiden dat alles verder bij hetzelfde blijft. Benschop heeft weliswaar verzuimd de problemen adequaat op te lossen, hij heeft ze niet veroorzaakt. Schiphol krijgt nu de rekening gepresenteerd van de strategie die tien jaar geleden werd ingezet. Uit angst dat de luchthaven in reactie op de financiële crisis haar toonaangevende positie zou verliezen, werd alles in het werk gesteld om de prijsvechters naar Amsterdam te halen. Daartoe moesten de kosten van de luchthaven omlaag. Activiteiten als beveiliging en bagage-afhandeling werden zoveel mogelijk uitbesteed, zodat de opdracht aan de laagste bieder kon worden gegund. Uitholling van arbeidsvoorwaarden was het gevolg. Schiphol kan daarmee symbool zijn van een land dat de afgelopen decennia een bijna religieus geloof had in de marktwerking als instrument om de kosten naar beneden te brengen. Vergeten werd dat een organisatie die zich volledig uitlevert aan de wetten van de vrije markt, die altijd de laagste prijs wil betalen, iets verliest, om te beginnen de loyaliteit van haar personeel. Dat wreekt zich in tijden van crisis zoals nu. Schiphol dreigt nu vooral symbool te worden van een land waarin niets meer lijkt te lukken. Een land dat dacht dat het alles perfect georganiseerd gehad, maar nu bij elke nieuwe crisis vooral machteloosheid etaleert. Het zou mooi zijn als Schiphol onder een nieuwe leiding en aangemoedigd door grootaandeelhouder de Nederlandse staat het goede voorbeeld geeft door een gezonde, duurzame en crisisbestendige luchthaven te creëren, waarbij groei niet meer op de eerste plaats staat.||https://www.volkskrant.nl/columns-opinie/na-het-aftreden-van-dick-benschop-moet-het-roer-rigoureus-om-bij-schiphol~ba1b0a46/
2022-09-18||Tennissers naar finaleronde Davis Cup: ‘Nu willen we meer’||In de Emirates Arena won de ploeg van coach Paul Haarhuis alle drie de groepswedstrijden. Tegen elk land werden twee enkelpartijen en een dubbelpartij gespeeld. Door zich te verzekeren van de groepswinst ontloopt Nederland het sterke Italië in de kwartfinales van het prestigieuze landentoernooi. In het Spaanse Málaga is Australië of Duitsland eind november de tegenstander. ‘We wisten dat we niet de favoriet waren in deze sterke groep, maar hadden wel het geloof dat we tegen elk land een goed resultaat konden halen’, zei Haarhuis. ‘Dat hebben we ook de hele week uitgedragen. Maar dan moet het nog wel even gebeuren. Dat het is gelukt, is prachtig.’ Met de plaatsing voor de finaleweek onderstreepte het Nederlandse mannentennis ook in de Davis Cup de rappe opmars. Een jaar geleden stond geen enkele Nederlandse enkelspeler in de top-100. Een plek bij de beste acht landen ter wereld leek voor de huidige nummer twintig van de wereldranglijst voor landenploegen verder weg dan ooit. Maar Botic van de Zandschulp, Tallon Griekspoor (beiden 26 jaar) en de één jaar jongere Tim van Rijthoven beleefden afgelopen seizoen hun doorbraak. In Glasgow vormden zij met de dubbelspecialisten Wesley Koolhof (onlangs finalist bij de US Open) en Matwé Middelkoop het Nederlandse team. Onder aanvoering van kopman Van de Zandschulp kwam bij de Nederlandse tennissers in Glasgow het beste naar boven. De nummer 35 van de wereld, die vorig jaar verrassend de kwartfinales op de US Open haalde, versloeg drie spelers uit de top-50. Vooral zijn overwinningen in twee sets op de Brit Cameron Norrie (ATP-8) en de Amerikaan Taylor Fritz (ATP-12) maakten indruk. Daarnaast versloeg de tennisser uit Veenendaal ook de Kazach Alexander Boeblik, de mondiale nummer 44. ‘Ik had echt zin om te spelen en stond met plezier op de baan. Dat was de afgelopen periode wel anders’, zei hij over zijn mislukte tour in Amerika, waar hij zich vermoeid voelde. In aanloop naar de groepsfase van de Davis Cup ging het veel over de sterke opponenten van Nederland. Maar in Schotland bewees de ploeg van Haarhuis voor elk land een lastige tegenstander te kunnen zijn. ‘We hebben een prachtige teamprestatie neergezet en willen nu ook meer.’||https://www.volkskrant.nl/sport/tennissers-naar-finaleronde-davis-cup-nu-willen-we-meer~b6ed5c95/
2022-09-18||Opinie: Belasting betalen is leuk én belangrijk: zo betalen we de Prinsjesdag-plannen||‘Leuker kunnen we het niet maken, wel makkelijker.’ Met die slagzin trad de Belastingdienst de burger de afgelopen decennia tegemoet. Zo’n droogstoppelige benadering van belastingheffing kunnen we ons niet langer permitteren, daarvoor is het te belangrijk. De plannen die het kabinet op Prinsjesdag presenteert, kunnen per slot van rekening alleen gerealiseerd worden dankzij belastingen. Juist nu moeten we werken aan een klimaat waarin het betalen van belasting leuk en belangrijk wordt. Een belastingparadijs, maar dan anders. Ferd Grapperhaus, van 1967 tot 1971 staatssecretaris van Financiën en vader van de oud-Justitieminister, kenschetste belasting als een individueel offer voor een collectief doel. Hij vond een van de oudste voorbeelden daarvan in het meer dan vierduizend jaar oude Gilgamesj-epos. Koning Gilgamesj verplichtte zijn onderdanen tot de bouw van een immense muur om de stad Uruk in Zuid-Mesopotamië (het huidige Irak), als verdediging tegen aanvallen van buitenaf. Een vergelijkbaar voorbeeld van Nederlandse bodem vormen de dijken als verdediging tegen het water. Bescherming van eigendom, openbare orde en gezondheidszorg het gaat erom veilig en gezond samen te kunnen leven en dat vergt offers van de individuen in die samenleving. Toch wordt belastingheffing door de meesten niet ervaren als een offer voor een collectief doel, maar als aantasting van privé-eigendom en zuurverdiende centen door een grijpgrage fiscus. Wie belastingheffing zo ervaart, verliest uit het oog dat die centen mede konden worden verdiend dankzij de bescherming van Vadertje Staat; die verlangt kost en inwoning van zijn burgers. Daarnaast is het betalen van belasting een kwestie van solidariteit en empathie. Ik betaal belasting zodat mijn buurjongen naar speciaal onderwijs kan en de weduwe verderop een nabestaandenuitkering krijgt. Belasting is een vorm van beschaving. De Amerikaanse filosoof Noam Chomsky gaat zelfs zover te stellen dat de dag waarop iedereen zijn belastingaangifte moet indienen, een maatstaf is voor hoe democratisch een samenleving is. In een echte democratie is die dag een feestdag. De burgers brengen dan het geld bij elkaar voor de programma’s die ze samen hebben gekozen. In India, getalsmatig de grootste democratie ter wereld, wordt sinds 2010 elk jaar op 24 juli Aaykar Diwas gevierd: ‘Inkomstenbelastingdag.’ Met daaromheen een campagne om het betalen van belasting als burgerschapsplicht te bevorderen. Van belasting betalen kan je dus een feestelijk moment maken. In eigen land viel er de afgelopen jaren helaas niet veel te vieren op dit vlak. Onder aan de sociaal-economische ladder werden tienduizenden gezinnen de ellende in gestort in het zich voortslepende toeslagenschandaal. Boven aan diezelfde ladder bevinden zich de allerrijksten waarover het CPB afgelopen maart rapporteerde dat zij een stuk minder belasting betalen dan altijd werd aangenomen; de sterkste schouders dragen niet de zwaarste lasten. De Amsterdamse punkrockband Hang Youth bezong die ongelijkheid jaren eerder al in wat hun populairste nummer is geworden, getiteld ‘Belastingdienst’. Dat eindigt scherp met de kreet ‘fuck de fiscus’. De fiscus moet dus van ver komen, maar komen moet hij – en wel nu. Want dat de plicht tot het betalen van belasting samen met de dood de twee zekerheden in het leven zijn, zoals het standaardgrapje luidt, is de vraag. De afkalvende rechtstaat in de VS en een oorlog op Europees grondgebied laten zien dat een goed functionerende democratische rechtsstaat geen eeuwige zekerheid is (ook Uruk ging ooit ten onder). Tel daarbij op de vele uitdagingen waar de samenleving voor staat – die van het klimaat voorop. Om die te overwinnen zijn individuele offers en solidariteit essentieel. Schrijver Rutger Bregman vatte het zo samen tijdens het World Economic Forum in 2019: we moeten het hebben over ‘taxes, taxes, taxes’. Cijfers overtuigen in dit verband misschien nog het meest, in een land dat BV Nederland als bijnaam heeft. 100 miljard dollar per jaar zou het kosten om de biodiversiteit op aarde te redden, volgens een berekening uit 2019 van een groep wetenschappers. Tegelijkertijd lopen overheden wereldwijd jaarlijks 130 miljard euro aan belastinginkomsten mis als gevolg van belastingfraude door de extreem rijken, zo becijferde de Franse econoom Gabriel Zucman. Elke rekenaar begrijpt: de belastingmoraal en bestrijding van belastingontduiking kunnen wel een boostershot gebruiken. Kortom: leuker moeten we het maken, en belangrijker.||https://www.volkskrant.nl/columns-opinie/opinie-belasting-betalen-is-leuk-en-belangrijk-zo-betalen-we-de-prinsjesdag-plannen~bb6e510e/
2022-09-18||AZ vloert Ajax door het gemene gevecht aan te gaan: 2-1||Totaal uitgeput lagen ze op de grond, de mannen van AZ, sinds zondag de enigen zonder nederlaag in de eredivisie. Ze laafden zich aan de loftuitingen vanaf de tribunes. Winnen van Ajax, dat is als doping in Alkmaar. Ajax doet de eerste plaats in de eredivisie op doelsaldo over aan PSV, dat voor het treffen met Feyenoord op ‘superzondag’ crisisachtige taferelen beleefde met het afscheid van technisch directeur John de Jong. PSV staat nu dus eerste, Ajax tweede, AZ derde op één punt, Feyenoord vierde op twee punten. Voor de liefhebbers van spanning is de nederlaag van Ajax voor de onderbreking van de competitie vanwege interlands een geschenk. AZ was in Alkmaar synoniem voor passie en totale overgave, gepaard aan mooie staaltjes voetbal, met als schaduw over het spel de schandelijke overtredingen van Mees de Wit, Dani de Wit en Tijjani Reijnders, maar bij scheidsrechter Bas Nijhuis kun je daarmee zonder rode kaart wegkomen. Dat weet ook Ajacied Edson Álvarez, ook zo’n wildebras af en toe. Trainer Alfred Schreuder van Ajax toonde zich een goede verliezer door daarover niet te willen praten. Ajax was de voorgenomen controle, de aan desinteresse grenzende slapte tot de rust, het eeuwige terugspelen op doelman Remko Pasveer, zonder creativiteit, uiteindelijk leidend tot de tweede nederlaag op rij, na het verlies in Liverpool in de Champions League. ‘AZ was frisser’, concludeerde Schreuder, al had AZ dan twee dagen na Ajax in Europa gespeeld, zij het tegen een veel makkelijkere tegenstander: Vaduz om Liverpool. AZ ving Ajax simpel op, prikte telkens met goede fasen van druk, en streed. Zoals Mees de Wit zich in de meeslepende tweede helft voor de uithalende, te trage Dusan Tadic wierp, na een lange sprint, was geweldig om te zien. Of zoals Dani de Wit, die meer dan veertien kilometer liep, redde op de doellijn, na een schot van Mohammed Kudus; ook fraai. En Reijnders, een tijdje later, pareerde een schot van Steven Bergwijn op de lijn en maakte het tekenende gebaar van de overwinnaar; de gebalde vuist. Acht Ajacieden zijn door bondscoach Louis van Gaal opgenomen in de selectie voor de duels met Polen en België in de Nations League. Een dag voor de start van de trainingen in Zeist, kort ook voor het WK in Qatar, lagen ze langs de meetlat, en het viel niet mee. Remko Pasveer was met afstand de beste van het octet. Hij voorkwam met spectaculaire reddingen in de tweede helft verder leed, waarna AZ in de slotfase tegenhield en met geluk overeind bleef. Vermeldenswaard was de pass van Daley Blind voor de 0-1. Zo gecontroleerd, lang en diep, over de hele defensie heen, zodat Kenneth Taylor alleen nog hoefde voor te zetten. Hij deed dat met kunde en overzicht, waarna Mohammed Kudus de bal in het doel liep. Maar ja, Ajax deed verder niet zo veel tot de rust. Na die 0-1 was vermoedelijk de gedachte dat het wel zou loslopen. AZ miste onder anderen Jesper Karlsson en Vangelis Pavlidis, en zag Bruno Martins Indi uitvallen met een blessure, maar AZ vocht, met strijders als Sam Beukema en Jens Odgaard. Jordy Clasie, al wekenlang uitstekend op dreef als controleur, is uit de selectie van de bondscoach gevallen, hoe goed hij ook speelt de laatste tijd; dat is dan wel opvallend. ‘Als we zo’n wedstrijd winnen, is iedereen gelukkig’, vatte Clasie het gevoel in Alkmaar samen. In een korte fase voor rust gaf Ajax de voorsprong weg. Eerst gleed Devyne Rensch weg toen hij de bal met een sliding wilde onderscheppen. Pasveer twijfelde even of hij zou uitlopen en Mees de Wit, eens Ajax, schoof de bal binnen. In de blessuretijd van de eerste helft, toen Ajax vermoedelijk al in gedachten van een kopje thee nipte, schoot Pantelis Hatzidiakos de bal min of meer willekeurig weg. Calvin Bassey hief buitenspel op, zodat Jens Odgaard simpel kon scoren. ‘Ik hoopte op buitenspel’, aldus Pasveer. ‘Maar hij maakte het snel af, waardoor hij me niet de kans gaf te reageren.’ Na rust ging Ajax op jacht. Vergeefs. Het zat ook niet mee, met al die van de lijn gehouden ballen, en bovendien bleef het voortdurend oppassen voor AZ. ‘In de laatste twintig minuten hebben we veel kansen gecreëerd en hadden we gelijk moeten maken. Hiervan moeten we leren’, bleef Schreuder rustig als altijd.||https://www.volkskrant.nl/sport/az-vloert-ajax-door-het-gemene-gevecht-aan-te-gaan-2-1~b3dd6a31/
2022-09-18||De voetbalsters van Telstar krijgen het druk na hun comeback in de eredivisie||Kelly Steen had er wat gemengde gevoelens over. Ze stond lekker te keepen in het doel van Telstar, dat vond ze zelf ook, maar als het team dan toch met 4-0 verliest, dan weet je ongeveer wat voor middag het was. ‘Even wennen ja’, lacht ze, ‘maar ik wist ook dat ik het dit jaar druk zou krijgen.’ Een vrijwel leeg stadion, bij vlagen onbarmhartige regen en een ruime nederlaag, de terugkeer van Telstar in de eredivisie voor vrouwen had een wat vrolijker decor verdiend. ADO Den Haag versloeg de ploeg met 4-0, en dat had dus nog meer kunnen zijn, maar de comeback is een feit en dat is op zich al bijzonder. De club uit Velsen kwam tussen 2011 en 2017 al uit op het hoogste niveau, internationals als Desiree van Lunteren en Stefanie van der Gragt speelden in het witte shirt. Daarna verhuisde de vrouwentak om strategische reden een stukje noordelijker en ging verder als VV Alkmaar, dat nu ook nog eredivisie speelt. ‘Telstar wilde de vrouwen eigenlijk helemaal niet kwijt’, zegt trainer Marelle Worm. ‘Er is meteen gezegd: we willen ze terug, er is hier echt hart voor het vrouwenvoetbal.’ Sympathie is er volop voor de club, waar oud-schaatsster Yvonne van Gennip voorzitter is, toch zijn er ook vraagtekens bij de stap. De niveauverschillen in de hoogste vrouwencompetitie zijn al groot, waardoor de topclubs weinig weerstand ondervinden. Te weinig misschien om aan te kunnen haken in Europa. Ook dit jaar is Twente uitgeschakeld in de voorronde van de Women’s Champions League, Ajax hoopt de komende weken tegen het Arsenal van Vivianne Miedema nog op een wonder. Met een kleinere competitie zouden die topclubs vaker tegen elkaar kunnen spelen, maar daar heeft de KNVB niet voor gekozen. Het doel is een eredivisie met twaalf clubs, FC Utrecht is een kandidaat om volgend jaar de laatste plek op te vullen. De vraag is alleen of er genoeg goede voetbalsters zijn. ‘Op zich is het zo dat hoe meer clubs meedoen, hoe meer het niveau daalt’, erkent Worm. ‘Want meer meiden moeten spelen, maar wij hebben geprobeerd creatief te scouten. We hebben spelers gezocht van wie we weten dat ze dit niveau aan kunnen of die het talent hebben om in de eredivisie mee te kunnen doen.’ Een aantal speelsters kwam over van andere eredivisieclubs of speelden eerder op het hoogste niveau. De ervaren Dominique Bruinenberg plukte Telstar weg van het Duitse FC Sand en de Marokkaanse international Samya Hassani kwam over van AA Gent. Zij moeten de jongere en de minder ervaren speelsters aan de hand nemen. Telstar heeft een bescheiden budget van 3,5 ton, dat in drie jaar zou moeten verdubbelen. De andere nieuwkomer Fortuna Sittard zit met een begroting van naar verluidt 1 miljoen euro meteen in de top van de competitie. De club wist de Belgische topscorer Tessa Wullaert te verleiden naar Nederland te komen. Vrijdag verloor de ploeg niettemin met 4-0 van Ajax. Telstar probeerde tegen subtopper ADO Den Haag, dat vorig jaar als vierde eindigde, wel het spel te maken. De opbouw van achteruit liep alleen vaak stuk op het Haagse middenveld. Het was aan de slordige Haagse aanvallers te danken dat de score niet nog verder opliep. En zeker ook aan Steen, die in het verleden al speelde voor Telstar en PSV en de laatste drie jaar actief was in de Topklasse, het hoogste amateurniveau. ‘Ik heb altijd extra getraind, een-op-een en in de sportschool, omdat ik dit nog wilde.’ De komst van nieuwe clubs geeft haar en andere spelers de kans zich te bewijzen op een hoger niveau. ‘We moeten kijken of zij kunnen aanhaken’, zegt trainer Worm, die zelf voor ADO in de eredivisie speelde. ‘Voor de een zal dat meer het geval zijn dan voor de ander.’ Voor de start van de competitie besprak ze met de speelsters wat ze wilden bereiken. ‘Het was een mooi gesprek, maar ook echt lastig, want ze hadden geen flauw benul waar we stonden. Sommige meiden waren een beetje voorzichtig, anderen zeiden: we moeten wel ergens voor gaan.’ Er kwam een ambitieuze doelstelling uitrollen. Het team wil het linkerrijtje halen, minstens de zesde plek dus. Een uitdaging, beseft iedereen al voor de wedstrijd tegen ADO. ‘Het had beter gekund, beter gemoeten’, zegt Worm na de wedstrijd. ‘Maar zo’n eerste wedstrijd zegt nog te weinig, we gaan die doelstelling zeker nog niet loslaten.’ Ook keepster Steen ziet het nog wel gebeuren. Nu de kop eraf is, heeft ze alleen maar meer zin gekregen in het drukke jaar dat haar wacht. ‘Daarvoor sta ik er, laat maar komen.’||https://www.volkskrant.nl/sport/de-voetbalsters-van-telstar-krijgen-het-druk-na-hun-comeback-in-de-eredivisie~b08c5951/
2022-09-18||Dansen met oordoppen in? ‘Dan liever een piep in mijn oren’||Nog snel schikken Britt van Rij (18) en Carolijn van Straaten (19) hun kleren, voordat ze de grote zaal van de Rotterdamse poppodium Annabel binnenstappen. Het nummer Wild Thoughts van Rihanna schalt uit de speakers, maar gehoorbescherming dragen ze geen van tweeën. ‘Dat moet wel van mijn vader’, zegt Van Rij. ‘Maar goede oordoppen zijn duur en ze zitten niet lekker.’ Dan liever een piep in de oren als ze na het uitgaan in bed ligt. ‘Die heb ik vaak genoeg’, zegt ze. ‘Eigenlijk altijd’, vult Van Straaten aan. ‘Lekker boeiend’, zegt Van Rij. De laconieke houding tegenover gehoorbeschadiging wordt gedeeld door veel bezoekers die zaterdagavond afkomen op de dansbare hits in Annabel. Het staat in schril contrast met de dringende oproep van oorartsen, audiciens en de patiëntenvereniging Hoormij. Het geluid in uitgaansgelegenheden, concertzalen en op festivals moet zachter, vinden zij. Audiciens zien het aantal jongeren dat aanklopt met tinnitus door lawaaischade namelijk toenemen. Dat komt door luide muziek in het uitgaansleven, maar bijvoorbeeld ook door koptelefoons op een te hoog volume. Geneeskundestudent Kate Frenzen (21) heeft er alles over geleerd. Tussen de 1- en 2 miljoen Nederlanders lijden aan tinnitus. Bij 50 duizend van hen is het piepen, ruisen, rinkelen of fluiten in hun oren zo erg dat het hun leven beheerst. Toch is ze haar oordoppen vergeten. ‘Ik zie nu meteen allemaal afstervende gehoorcellen voor me. Maar ja, nu ga ik niet meer terug naar huis.’ In 2018 sprak de overheid met festivals, poppodia, studentenverenigingen, bioscopen en sportscholen af dat ze het geluidsniveau zouden beperken tot 103 decibel. Op 7 december loopt dat convenant af, en dat is een uitgelezen moment om de norm bij te stellen, vindt de Nederlandse Vereniging voor Keel-Neus-Oorheelkunde. Het volume van de muziek zou niet boven de 100 decibel mogen uitstijgen. Ook de nachthoreca, die vier jaar geleden het convenant niet tekende, zou aan een verantwoord volume moeten geloven. Staatssecretaris Maarten van Ooijen van Volksgezondheid, Welzijn en Sport wacht een advies van de Gezondheidsraad in november af voordat hij maatregelen neemt. ‘Ook bij 100 decibel loop je zonder gehoorbescherming sowieso schade op’, zegt Henri Marres, hoogleraar KNO-heelkunde aan de Radboud Universiteit en voorzitter van de KNO-artsenvereniging. ‘Oordoppen dempen het geluid met zo’n 15 tot 20 decibel. Bij een grens van 100 decibel val je, met oordoppen in, net binnen het veilige gebied van 80 tot 85 decibel. Dat is de grens die de Arbowet hanteert: bij meer dan 85 decibel ben je verplicht gehoorbescherming te dragen.’ Vlak onder de speakers in Annabel staat Karel Brand (23) uitbundig te dansen. Hij is een van de weinigen in de zaal in wiens oren oordopjes glimmen. ‘Gehoorschade is geen grap’, zegt hij. ‘Ik heb geen zin in tinnitus’. Of er tegenwoordig daadwerkelijk meer jongeren zijn die last hebben van oorsuizen, betwijfelt Robert Stokroos, hoogleraar oorheelkunde in het Universitair Medisch Centrum Utrecht. De cijfers laten zich lastig vergelijken, omdat er weinig gegevens zijn uit het verleden. ‘Toch staat buiten kijf dat tinnitus een omvangrijk probleem is, en dat preventie noodzakelijk is.’ De volumeknop terugdraaien is niet de oplossing, zegt Ramon de Lima, nachtburgemeester van Amsterdam. Drie tandjes zachter lijkt weinig, maar de decibelschaal is logaritmisch. Dat betekent dat een verlaging van drie decibel gelijk staat aan een halvering van de geluidsdruk, waardoor de geluidswaarneming met 20 procent afneemt. ‘Daarmee wordt de beleving van een clubavond totaal anders’, zegt De Lima. ‘Als het geluid veel zwakker wordt, voel je de trillingen van de bas niet meer in je lichaam en overstemt het geroezemoes de muziek. In een nachtclub moet je je juist op een kolkende dansvloer kunnen verliezen in de muziek.’ Dat is precies wat er na middernacht in nachtclub Poing gebeurt, op een steenworp afstand van Annabel. Onder rode tl-buizen beweegt een massa mensen op de trancebeats die Dj CyberFairy777 – met witte elfenvleugels op de rug – de zaal in pompt. Het geluid bonkt tegen de trommelvliezen. Bij de bar staat Lindsay (25), die om privacyredenen liever niet met haar achternaam in de krant wil. Ze vouwt haar hand open. In haar palm liggen twee doorzichtige oordopjes. ‘Op maat gemaakt’, zegt ze. ‘Al mijn vrienden dragen ze ook. Ik probeer dj te worden, dus het is belangrijk dat ik goed hoor.’ Het is beter om te investeren in goede oordoppen dan om het volume te verlagen, vindt zij. ‘Zo voel ik de bas nog in mijn borst, en zonder dat gevoel voel ik me leeg.’ ‘Het klinkt stichtelijk’, zegt hoogleraar Marres, ‘maar we moeten af van de overtuiging dat uitgaan niet compleet is zonder keihard geluid. Iedereen moet inzien dat sommige dingen overdreven zijn. Om tinnitus te beperken, moet het publiek zijn gedrag veranderen: minder dicht bij de speakers staan, altijd oordoppen in en de oren af en toe rust gunnen. Met wetgeving voor een lager volume creëer je weinig draagvlak, dat zou een laatste maatregel moeten zijn.’ Vergelijk het met roken, zegt hoogleraar Stokroos. ‘Vroeger stonden overal sigaretten op tafel, maar dertig jaar later is dat ondenkbaar. Van de gevolgen van hard geluid moeten mensen zich nu ook bewust worden.’ In Poing dringt dat bewustzijn langzaam door. ‘Toen ik vanmorgen wakker werd met de piep van gisteravond in mijn oren, dacht ik er nog aan om doppen aan te schaffen,’ zegt Garry Tevreden (40). ‘Want nu ik erover nadenk, is het eigenlijk best wel raar: mijn zonnebrillen selecteer ik zorgvuldig op de juiste sterkte en pasvorm, maar op mijn oren let ik niet.’||https://www.volkskrant.nl/nieuws-achtergrond/dansen-met-oordoppen-in-dan-liever-een-piep-in-mijn-oren~be68cf95/
2022-09-18||De excentrieke outdoormiljardair die zijn bedrijf niet aan de beurs, maar aan het klimaat geeft||Doneren aan goede doelen kent een nieuwe norm. Je kunt als rijke zakenman, vergezeld van mooie woorden over milieu en maatschappelijke waarden, tientallen miljoenen geven. Of zelfs honderden miljoenen, of een miljard. Maar je kunt ook je hele bedrijf weggeven, met een geschatte waarde van 3 miljard dollar, plus alle toekomstige winsten (voor zover die niet worden geherinvesteerd in het bedrijf). Yvon Chouinard, de 83-jarige oprichter van het outdoormerk Patagonia, deed afgelopen woensdag dat laatste. Hij bracht zijn bijna vijftig jaar oude bedrijf niet naar de beurs, verkocht het niet aan investeerders om nog rijker te worden dan hij al is, maar hij draagt het eigendom over aan een stichting die tegen klimaatverandering moet vechten. Die krijgt hierdoor naar schatting jaarlijks 100 miljoen euro te besteden. ‘In plaats van waarde te onttrekken aan de natuur en die om te zetten in rijkdom, gebruiken we de rijkdom die Patagonia creëert om de bron te beschermen’, zei Chouinard. ‘De aarde is onze enige aandeelhouder.’ Brede lof was zijn deel, in elk geval van iedereen die milieu en maatschappij een warm hart toedraagt. ‘Dit is geen hobby-filantropie, dit is een diepgaande hack van het kapitalisme’, zegt Nina de Korte van kennisorganisatie We Are Stewards. ‘Andere miljardairs halen als eigenaar privévermogen uit hun bedrijf en doneren dat aan een goed doel naar keuze. Wat Chouinard hier doet, is zijn bedrijf zo hervormen dat er geen kapitaal meer aan kán worden onttrokken door eigenaren. Of hij dat nou zelf is, zijn kinderen, investeerders of aandeelhouders. Alles gaat naar het klimaat, terwijl Patagonia wel gewoon een commercieel bedrijf blijft.’ Dit model heet ‘steward-ownership’, zegt De Korte, en is in opkomst bij (familie)bedrijven en start-ups die meer willen doen dan alleen geld verdienen. Wie Yvon Chouinard al langer volgde, kon moeilijk verrast zijn. Als topman tegen wil en dank worstelde hij al zijn hele leven met de combinatie van zakendoen en milieuactivisme. ‘Ik wist niet wat ik met het bedrijf aan moest omdat ik nooit een bedrijf wilde hebben’, zei de Patagonia-oprichter vorige week tegen The New York Times. ‘Ik wilde geen zakenman zijn. Nu kan ik morgen sterven en het bedrijf blijft de komende vijftig jaar het juiste doen, zonder dat ik in de buurt hoef te zijn.’ Bergbeklimmer Chouinard, die een Frans-Canadese vader heeft, verkocht al in 1957 zijn eerste uitrusting. In de jaren zestig woonde hij in Yosemite Valley in Californië in zijn auto en at beschadigde blikjes kattenvoer die hij voor 5 dollarcent kocht. Volgens The New York Times draagt hij nog steeds haveloze oude kleding, rijdt hij een gebutste Subaru en heeft hij twee bescheiden huizen, in Ventura, Californië en Jackson, Wyoming. Een computer of mobiele telefoon bezit Chouinard niet. In 1973 richtte hij Patagonia op, dat groot zou worden met kleding en spullen voor hikers, skiërs, snowboarders, surfers en klimmers. Het idealistische bedrijf was er onder leiding van Chouinard en zijn vrouw Malinda al snel bij met zaken als biologisch katoen en kinderopvang. Patagonia heeft inmiddels meer dan een miljard dollar omzet, en telt nu 6.300 werknemers in ruim negentig vestigingen. In Nederland heeft het outdoormerk geen eigen winkels. Wel is het Europese hoofdkantoor gevestigd in Amsterdam. Op het koopfestijn Black Friday adverteerde het bedrijf met ‘Koop dit jasje niet’. Patagonia probeerde verder de Amerikaanse kledingindustrie biologisch te maken, wat tot hun frustratie niet lukte. In 2016 verscheen het boek Let my People Go Surfing: the Education of a Reluctant Businessman (Laat mijn mensen surfen: de opleiding van een zakenman tegen wil en dank), waarin hij zijn ervaringen in het zakenleven beschreef. Toen zakenblad Forbes zijn vermogen schatte op 1,2 miljard dollar, viel dat volledig verkeerd. ‘Ik was woedend, echt woedend’, zei de Patagonia-oprichter. ‘Ik heb geen miljard op de bank staan. En ik rijd niet in Lexussen.’ De laatste jaren werd Patagonia steeds meer politiek actief. Er werd een rechtszaak aangespannen tegen de regering-Trump om een natuurgebied te behouden. Patagonia staat ook bekend als een van de grootste opkopers van natuurgebieden. De extra 14 miljoen dollar die Chouinard overhield dankzij de belastingverlaging van Trump voor de rijken, ging naar goede doelen. De jaarlijkse 100 miljoen dollar die nu vrijkomt, wordt wat Chouinard betreft vooral ook gebruikt voor politieke beïnvloeding. Na de notering op de Forbes-lijst en door de coronapandemie begon Chouinard twee jaar geleden met zijn familie na te denken over wat er met het bedrijf moest gebeuren. ‘Het doel van het bedrijf moest behouden blijven en tegelijk moest er direct en blijvend meer geld naar de strijd tegen klimaatverandering’, zei Ryan Gellert, de ceo van Patagonia. Toen Chouinard begon te dreigen dat hij collega-miljardairs ging bellen om Patagonia te verkopen, wist Gellert dat het menens was. En zo werd vorige week bekend dat Chouinard nog tijdens zijn leven zijn bedrijf weggeeft om klimaatverandering bestrijden, waarmee de familie in één klap tot de grootste weldoeners van de VS behoort. De Patagonia-oprichter zei tegen de New York Times: ‘Hopelijk leidt dit tot een nieuwe vorm van kapitalisme, eentje die niet eindigt met een paar rijke mensen, en een heleboel arme.’||https://www.volkskrant.nl/nieuws-achtergrond/de-excentrieke-outdoormiljardair-die-zijn-bedrijf-niet-aan-de-beurs-maar-aan-het-klimaat-geeft~b1bd1b30/
2022-09-18||Almelose telg uit de Talamini-ijsmakersfamilie, voor wie de lockdowns net één tegenslag te veel waren||Het was een jarenlange traditie onder Almeloërs: bij de eerste voorjaarszon een avondwandeling maken naar ijssalon Talamini. Pas als Talamini opengaat, is het lente in Almelo, luidde het adagium in de stad. Zo was het al toen grootvader Vittore Talamini in 1941 de zaak opende, zo was het toen diens zoon Gianpiero (‘Piet’) de winkel overnam, en zo was het ook toen zijn zoon Giancarlo de scepter ging zwaaien. De Talamini’s zijn een familie van ijsmakers uit de Dolomieten. Jarenlang ging het zo: in de winter werd je als Talamini geboren in Italië, in de zomer, als het geld moest worden verdiend, zag je het levenslicht in Nederland. Giancarlo zat er net tussenin: hij kwam in 1973 ter wereld in april. Vader was al naar Nederland, moeder bleef achter in Italië. Zo kwam het dat Vodo di Cadore als geboorteplaats in zijn paspoort stond. In de jaren dertig trokken de Talamini’s in groten getale naar Nederland. Vraag niet waarom Nederland, zegt Giancarlo’s neef Bernardo Talamini. ‘Eentje ging, de rest volgde. Een dorp verderop gingen ze allemaal naar Duitsland.’ Van Rijswijk tot Enschede en van Deventer tot Groningen; overal verrezen ijssalons met de naam Talamini aan de gevel. Familieleden worden nog altijd van elkaar onderscheiden met de naam van stad waarin hun zaak is gevestigd. Giancarlo (Talamini Almelo) droomde ooit van een bestaan als hovenier in de natuur van de Dolomieten. ‘Maar ijs maken zat in zijn bloed’, zegt Bernardo (Talamini Groningen). ‘Van kleins af aan help je in de zaak. Het is een deel van onszelf.’ Zelf zei Giancarlo in 2019 tegen Tubantia: ‘IJs maken is voor mij een vorm van therapie. Als ik met ijs maken bezig ben, dan verdwijnen problemen en beslommeringen.’ Hij had de zaak overgenomen van zijn vader ‘Piet’, onder wiens vleugels Talamini gouden tijden beleefde. Het begin van Giancarlo was veelbelovend. Hij was een uitstekende ijsmaker, zegt Bernardo. Maar in een interview met Tubantia gaf Giancarlo zelf aan waar het pijnpunt lag. ‘Het ondernemerschap zit wel in me, maar ik vind het soms ingewikkeld.’ Hij wachtte te lang met investeringen, en andere ijszaken in de stad zaten niet stil. Wat zeker ook meespeelde: de dood van zijn vader in 2016, na een lang ziekbed. Drie jaar eerder was ook al zijn moeder overleden. Zijn huwelijk liep op de klippen. Hij stond er alleen voor. En toen kwam ook nog eens corona. Hij sloot de zaak om zich te bezinnen. Hoe nu verder? Hij vroeg Pietro (Talamini Deventer) of Riccardo (Talamini Enschede) geregeld om advies over aanpassingen of nieuwe projecten. Diens vader Elio had gezegd: ‘Wij Talamini’s zijn allemaal om dezelfde reden naar Nederland gekomen. Met de een gaat het goed, met de ander wat minder. Dan zorg je voor elkaar.’ Maar hoezeer de eerste voorjaarszon van 2022 ook scheen, de deuren van Talamini bleven dicht. Twee jaar van lockdowns hadden al het plezier in zijn werk weggenomen. Hoe de toekomst van Talamini Almelo er zou hebben uitgezien, zal niemand ooit weten. Giancarlo voelde zich al een tijdje niet lekker. De huisarts had hem doorgestuurd naar de cardioloog, maar dat kwam te laat. Op 6 augustus overleed hij in zijn zaak aan een hartinfarct, 49 jaar oud. Giancarlo Talamini werd in Almelo gecremeerd en zijn urn is naar Italië gebracht en bij zijn ouders geplaatst in het familiegraf in Vodo di Cadore, zijn dorp in de Dolomieten. Intussen was in Almelo voor de deur van de ijssalon een spontane herdenkingsplek ontstaan. Op het raam hing zijn overlijdensadvertentie. Daarop stond de tekst: ‘God heeft ons geen kalme reis beloofd, maar wel een behouden aankomst.’||https://www.volkskrant.nl/mensen/almelose-telg-uit-de-talamini-ijsmakersfamilie-voor-wie-de-lockdowns-net-een-tegenslag-te-veel-waren~bda95473/
2022-09-18||Spektakelstuk PSV - Feyenoord (4-3) markeert einde van veelbewogen week in Eindhoven||Onrustig was het ook op het veld, continu werd druk gezet door schier onvermoeibare acteurs. Het spektakelstuk bood verder tal van onbaatzuchtige loopacties, knoertharde lijf-aan-lijf-duels, zuivere schoten, dappere kopballen, slordige passes, beroerd anticiperen en soms een technisch hoogstandje. Telkens wisselde het perspectief, al had PSV in de meeste fases de overhand. De 4-3 zege voor PSV was wat dat betreft terecht te noemen. Uitblinkers waren Cody Gakpo en Ibrahim Sangaré, de eerste als maker van de tweede treffer en voorbereider van de overige drie, de tweede als krachtig heerser op het middenveld. Dat gaf de intense zondagmiddag een uiterst saillante dimensie. Vrijdag stapte directeur voetbalzaken van PSV John de Jong op als gevolg van een motie van wantrouwen van de Raad van Commissarissen (RvC) van PSV. Die RvC zou hebben geëist dat Gakpo of Sangaré verkocht zou worden de voorbije transferzomer, voor hen bestond concrete belangstelling eind augustus uit Engeland, Leeds United had zelfs al een vliegtuig voor Gakpo klaar staan. Een verkoop zou PSV tientallen miljoenen opleveren, wenselijk aangezien Champions League-voetbal wederom aan PSV’s neus voorbijging door verlies tegen het Schotse Rangers in de play offs voor de groepsfase. De Jong besloot beide sterspelers aan boord te houden, kreeg daarbij steun van de directie, maar die kon alsnog niet verhinderen dat De Jong door de RvC werd gekapitteld, leidend tot diens vertrek. Algemeen directeur Marcel Brands kwam met een warrig betoog waarin hij probeerde uit te leggen hoe het kon dat hij De Jong steunde, maar alsnog, als formeel hoogste baas, diens vertrek niet had weten te verhinderen. En dat hij zelf toch aanbleef. ‘Ik snap ook wel dat dit ingewikkeld klinkt.’ Na afloop van PSV-Feyenoord klonk daarom de vraag aan coach Ruud van Nistelrooij: wie is de baas bij PSV? Diens antwoord: ‘Dat is wel duidelijk toch?’ Hij leek daarmee te doelen op de RvC. Van Nistelrooij, die nog samenspeelde met De Jong bij PSV en ook daarna een ‘intensieve band’ had met de man die de laatste jaren de selectie samenstelde, wond er geen doekjes om: hij baalde van het ‘abrupte’ besluit ‘middenin het seizoen’. Het was snel gegaan, van volledig vertrouwen drie maanden geleden naar nul, schetste Van Nistelrooij. Brands stelde eerder echter dat De Jong was afgerekend op eerdere prestaties, de transferzomer was volgens hem juist ‘volledig geslaagd’. Bovenop die interne crisis was daar nog de weggezakte vorm van PSV de laatste weken na het echec tegen Rangers. Terwijl dit het seizoen moest worden dat PSV de kloof met Ajax zou dichten. Ambitieus en best aanvallend was het transferbeleid. Waar Feyenoord zowat totale uitverkoop van het elftal hield en Ajax een megawinst boekte, daar bleven bij PSV bijna alle steunpilaren. Met de aanwinsten Luuk de Jong en Xavi Simons erbij onder een nieuwe staf, Van Nistelrooij en de ervaren assistent Fred Rutten, waren de verwachtingen hooggespannen. Het was knap hoe de thuisploeg onder die omstandigheden en een vroeg tegendoelpunt continu bleef jagen op de tegenstander. Aanvankelijk wat ondoordacht, maar na een kwartier viel de puzzel in elkaar, steeds meer ontstonden er koppeltjes op het veld waarbij de fysieke kracht van PSV en de klasse van Gakpo de doorslag gaven. Met ook wel wat hulp van Feyenoord waar teveel spelers onder hun niveau bleven, zoals Gakpo trouwens eerder vaak in topduels overkwam. Feyenoord moest donderdag nog in actie komen, thuis tegen Sturm Graz. Het werd een glansoptreden (6-0), maar drie dagen later tegen een sterkere opponent in een uiterst opgewonden Philips stadion wist het steeds moeilijker de vrije mensen te vinden. De start was nog wel ideaal voor Feyenoord, met een doelpunt van flankaanvaller Idrissi na geklungel van de opgejaagde PSV-verdediger Max. Feyenoord had daarna moeite met de opbouw op het natte veld en steeds fanatieker druk zettende PSV’ers. Gakpo profiteerde er zelf van nadat Sangaré, Dilrosun vastzette en Simons de aanvoerder lanceerde. Ervoor en erna gaf hij met zuivere trappen Branthwaite en Til de kans om te scoren. Feyenoord kwam nog op 2-2 en 3-3 door een intikker van Danilo en een zeldzame, sterke actie van aanvoerder Kökcü. De treffer van Danilo mocht vooral Obispo zich aanrekenen, hij legde de bal zo voor de Feyenoord-spits klaar nadat Feyenoord eindelijk eens vlot combinerend over de linkerflank was doorgekomen. Het paste wel een beetje bij de hele middag dat Obispo uiteindelijk met een kopbal ook voor de winnende treffer tekende, acht minuten voor tijd na wederom een hoekschop van Gakpo. En ook dat hij vervolgens met een hoofdblessure moest uitvallen. Bij de zijlijn volgde een lange omhelzing met Van Nistelrooij, die later op de dag nog verder werd opgevrolijkt door de nederlaag van Ajax bij AZ waardoor PSV zowaar bovenaan staat.||https://www.volkskrant.nl/sport/spektakelstuk-psv-feyenoord-4-3-markeert-einde-van-veelbewogen-week-in-eindhoven~bcc78af0/
2022-09-18||Rechtsstaattoets, het nieuwe wapen van de Europese Commissie werkt; Hongarije past nu wél beleid aan||Financiële sancties werken, ook bij autocraten als de Hongaarse premier Viktor Orbán. Het voorstel van de Europese Commissie om 7,5 miljard euro EU-subsidies voor Hongarije te bevriezen, maakt dat Boedapest nu wel bereid lijkt de welig tierende corruptie, vriendjespolitiek en fraude aan te pakken. ‘Helaas werkt het zo’, zei Commissaris Johannes Hahn (Budget) zondag in een toelichting. Premier Mark Rutte zal ongetwijfeld even geglimlacht hebben bij het nieuws over de miljardensanctie. Hij drong immers in de zomer van 2020 aan op de ‘rechtsstaatstoets’, een nieuw mechanisme om de Europese geldkraan dicht te draaien als het ontvangende EU-land niet kan garanderen dat het geld goed besteed wordt. Hongarije – dat zich destijds met Polen fel verzette tegen dit nieuwe sanctiemechanisme – heeft nu de primeur te pakken. Al meer dan tien jaar klagen Brussel, andere Europese hoofdsteden en het Europees Parlement over misstanden bij de besteding van de EU-miljarden voor Hongarije. Orbán trok zich er niets van aan. Hij ontkende de aantijgingen en ging ondertussen vrolijk door met het verrijken van zijn vrienden op kosten van de Europese belastingbetaler. Bij de helft van de ‘openbare aanbestedingen’ in Hongarije van met EU-geld gefinancierde projecten was slechts één gegadigde, aldus de Commissie. De nieuwe rechtsstaattoets is een ‘gamechanger’ volgens Commissie-ambtenaren. Tot nog toe kon misbruik met EU-subsidies alleen per geval worden aangepakt, nadat het geld was uitgegeven en waarbij medewerking van de nationale rechter vereist was. Het resultaat in Hongarije – maar ook in sommige andere lidstaten – was dat er vrijwel nooit iemand vervolgd werd. De rechtsstaattoets daarentegen werkt preventief: als er een gerede kans bestaat dat de financiële belangen van de EU in gevaar komen, mag het geld überhaupt niet worden overgemaakt. Pogingen van lidstaten om het mechanisme af te zwakken, werden door het Europees Parlement effectief getorpedeerd. De toets ging vorig jaar van kracht, de Commissie richtte zich direct op Hongarije. Tot juni dit jaar liet Orbán zich van zijn bekende kant zien: ontkennen, schouderophalen, dreigen met blokkades in de Europese besluitvorming. Het keerpunt was de brief die de Commissie in juli naar Boedapest stuurde. De beschuldiging daarin over systematisch gesjoemel was net zo hard als de voorgestelde sanctie: het bevriezen van miljarden euro’s EU-subsidie, geld waar Orbán dringend behoefte aan heeft. Wat volgde was een ook voor de Commissie overweldigende bereidheid in Boedapest om met maatregelen te komen. Deze zomer presenteerde de Hongaarse regering liefst 17 voorstellen, waarvan een nieuwe onafhankelijke Integriteit Autoriteit, een speciale anti-corruptie-taskforce en duidelijkheid over wie er precies profiteert van de EU-miljarden, de voornaamste zijn. Als Boedapest dit waarmaakt, zijn de risico’s voor het EU-budget verdwenen, stelt de Commissie. Orbán krijgt tot 19 november om te leveren: uitgewerkte én ingevoerde wetsvoorstellen. Om druk op hem te houden, stelt de Commissie niettemin het opschorten van 7,5 miljard euro aan EU-subsidies voor. Komt Boedapest op tijd over de brug, dan vervalt de sanctie. Het besluit is aan de lidstaten (minus Hongarije). Commissaris Hahn toonde zich zondag optimistisch dat die het Commissievoorstel zullen volgen. Net als hij er van ‘overtuigd’ is dat Orbán overstag gaat. ‘Het is duidelijk dat financiële druk effect heeft’, aldus Hahn. Niet onbelangrijk in deze: als Boedapest toch afhaakt, verliest het niet alleen 7,5 miljard subsidie uit het EU-budget, maar riskeert het ook ruim 7 miljard euro uit het Europese herstelfonds mis te lopen. D66-europarlementariër Sophie in ‘t Veld, die Hongarije nauwlettend en kritisch volgt, vindt dat de Commissie Boedapest een hogere korting moet opleggen. De 7,5 miljard euro vormt 65 procent van drie subsidiestromen: waarom niet 100 procent gekort (11,5 miljard) of soortgelijke maatregelen bij andere EU-gelden voor Hongarije? De Commissie wijst erop dat het Europees Hof van Justitie de reikwijdte van de rechtsstaattoets strikt heeft afgebakend. Daarvan afwijken geeft Orbán juridische munitie voor een rechtszaak. Als die wordt verloren, ligt het nieuwe mechanisme aan diggelen.||https://www.volkskrant.nl/nieuws-achtergrond/rechtsstaattoets-het-nieuwe-wapen-van-de-europese-commissie-werkt-hongarije-past-nu-wel-beleid-aan~b44b56d8/
2022-09-18||Een leeuwenhart in de slangenkuil||Eendracht maakt macht, is de lijfspreuk van PSV. Dat is een wrange grap momenteel, terwijl gesis ontsnapt uit de bestuurlijke slangenkuil. PSV was eens een familiaire club van typisch Brabants geachte eigenschappen als gemoedelijkheid en rust. Dat is allang niet meer altijd zo en dat komt, als je het tot de kern herleidt, door de frustratie van het niet meer winnen van reeksen landstitels. Simpel gezegd is het zo in Nederland: het kampioenschap is voor Ajax of PSV, met af en toe een andere smaak. Zouden Ajax en PSV om de beurt de titel winnen, dan bleef het rustig bij de topclubs. Maar dat is niet zo. Als de ene club drie of vier jaar op rij wint, en de andere dus niet, is het hommeles. Nadat PSV in 2018 zijn laatste kampioenschap had gegrepen, gingen ze in Amsterdam heel hoge salarissen betalen om achter elkaar kampioen te worden en al het geld uit de Champions League op te strijken. Ze waren het even zat in Amsterdam. En nu kunnen ze het niet meer verdragen bij PSV, zeker nu een miljardair voorzitter is van de raad van commissarissen, Robert van der Wallen, door zakenblad Quote de onbetwiste spaarzegelkoning van Nederland genoemd. Als miljardairs zich met voetbal gaan bemoeien, berg je dan maar. Althans, blijf niet denken dat je de baas bent. Een vreemde vertoning voltrok zich de laatste dagen, met het opstappen van John de Jong als technisch directeur, na een vertrouwensbreuk met de rvc. Algemeen directeur Marcel Brands sprak met meel in de mond over De Jong, die door de jaren heen wat te licht bleek voor de functie, al komt dat ook omdat ze bij Ajax gewoon meer geld hebben, en dus betere spelers kunnen kopen. Marcel praatte in op John. John ging even op vakantie om alles te laten bezinken. John zag het niet meer zitten. Marcel vond dat moeilijk, maar niet zo moeilijk dat ook hij opstapt. Marcel Brands keerde deze zomer terug bij PSV, als algemeen directeur, terwijl hij technisch directeur was in het verleden. Maar ja, daar zat John al. Gelukkig was Toon Gerbrands bereid eerder dan de bedoeling was opzij te stappen, helemaal vrijwillig, en kwam een stoel vrij voor Marcel. En Marcel wist Ruud (Van Nistelrooij) over te halen om de nieuwe trainer te worden, terwijl Ruud eigenlijk vond dat hij nog niet klaar was voor de job. Want Ruud is slim. Die weet hoe lastig het is om Ajax met al zijn miljoenen voor te blijven. Als het dan even tegenzit, weer geen plaatsing voor de Champions League en zo, is het crisis. Gelukkig voor de club toonde PSV zondag een leeuwenhart door Feyenoord te verslaan in een heerlijk spektakelstuk, met een koddig vreugdedansje van de spelers tot gevolg, alsof ze al wisten dat ze later op de dag koploper zouden zijn. Het was een onbedoeld eerbetoon aan John de Jong. En verder: sterkte Ruud en Marcel, vooral met Robert, de koning van de spaarzegels.||https://www.volkskrant.nl/sport/een-leeuwenhart-in-de-slangenkuil~b762738c/
2022-09-18||‘Wij willen dat én Greetje Kauffeld én Hans Teeuwen hier kunnen optreden’||‘Een kroonluchter gaat nooit vervelen. Bij een moderne lamp kun je je altijd afvragen hoe lang hij modern blijft. Bovendien lijkt het hier nu een beetje op de Stadsschouwburg en De Kleine Komedie, daar hangen ook dit soort klassieke lampen.’ Paul Haenen en zijn man Dammie van Geest zijn trots op de aanschaf van twee stijlvolle kroonluchters die ze in een vintagewinkel in Amsterdam op de kop hebben getikt. Ze hangen intussen in de foyer van het dit weekend in besloten kring heropende Betty Asfalt Complex, hun eigen theater aan de Nieuwezijdsvoorburgwal in Amsterdam. Het gebouw is de afgelopen drie jaar van kruipruimte tot plafond geheel gerenoveerd en gerestaureerd. De fundering is vernieuwd, klassieke details zijn opgefrist, er is gestuukt, geschilderd, gesloopt en weer opgebouwd. De kelder van het pand is een meter diep uitgegraven en in de ruimte die aldus ontstond is nu een tweede theatertje met foyer ingericht. Het Betty Asfalt Complex heeft nu twee zalen, voor 120 en 60 man publiek. Opdrachtgever voor de grootscheepse verbouwing was Stadsherstel, dat het pand in 2019 heeft gekocht van de gemeente Amsterdam. Haenen en Van Geest huren het al sinds 1989 als theater en culturele ontmoetingsplek. In dat jaar namen ze het theater over van het cabaretechtpaar Sieto en Marijke Hoving, dat er vanaf 1964 optrad met het Tingel Tangel Cabaret. Het waren de gloriedagen van Ivo de Wijs en Adèle Bloemendaal, van Tekstpierement en Don Quishocking. In de gang hangt nog steeds een vitrine met daarin foto’s en programmaboekjes van voorstellingen als Je blijft lachen, De derde dinsdag in september en Laat ze maar. Van Geest: ‘Jeroen Krabbé was hier laatst en zei dat hij al die voorstellingen destijds heeft gezien. Tingel Tangel maakte beschaafd politiek cabaret, naar Sieto’s laatste voorstelling kwamen toen allerlei ministers van het derde kabinet Lubbers kijken, waaronder Ed Nijpels en Eelco Brinkman. Maar ook Rob de Nijs heeft hier ooit gestaan, want Hoving verhuurde zijn theater ook.’ Het pand uit 1720, met zijn zes karakteristieke hoge ramen, op de plek waar ooit een klooster stond, deed onder meer dienst als burgemeesterswoning, de beroemde Amsterdamse familie Bicker woonde er en sinds 1922 was de Prinsenschool erin gevestigd, waar choreograaf Hans van Manen nog op heeft gezeten. Op de bovenverdieping zat een pension. Toen de Hovings erin trokken, werden twee klaslokalen verbouwd tot het intieme theater dat het nu nog steeds is. Met de oorspronkelijke stoelen en de kleine marmeren tafeltjes daartussen is het een van de leukste theaters van Amsterdam. Haenen zelf maakte er zijn destijds befaamde VPRO-shows, en trad en treedt er op met alter ego’s als Margreet Dolman en Dominee Gremdaat. Andere wapenfeiten: de Comedytrain van Raoul Heertje is er begonnen, de Franse schrijver Michel Houellebecq presenteerde er zijn roman Serotonine, Connie Palmen kreeg er de NS Publieksprijs en Hans van Mierlo de Mens & Gevoelens-prijs, vernoemd naar het tijdschrift Mens & Gevoelens, dat Haenen en Van Geest jarenlang zelf uitgaven. Nelly Frijda en Katja Schuurman speelden er samen in het toneelstuk Mijn huis uit!. In coronatijd werd vanuit het theater Troost RV uitgezonden, via de NPO en YouTube. Haenen: ‘Hans Teeuwen trad hier in 1994 op met zijn eerste soloprogramma Hard en zielig, dat hij maakte nadat zijn theaterpartner Roland Smeenk bij een auto-ongeluk om het leven was gekomen. Hij was daarna een tijdje uit de roulatie, maar krabbelde op en wilde bij ons spelen omdat hij zich hier veilig voelde. Dat is ook wat deze zaal uitstraalt: veiligheid, intimiteit. Als artiest voel je gewoon dat het publiek er zin in heeft.’ De naam Betty Asfalt is door Haenen en Van Geest bedacht. Haar door Chris van Geest geschilderde portret, een soort kruising tussen zangeres Mathilde Santing en PvdA-politicus Annemarie Grewel, hangt in de hal. De nieuwe kleine zaal is vooral geschikt voor boekpresentaties, beginnende stand-uppers, literaire avonden en masterclasses. Haenen: ‘Maar het is ook een fijne plek voor dominee Gremdaat om zijn zondagochtendpreek te houden. Dat je dan binnen kunt lopen als je geen zin meer in het leven hebt en na zijn preek er toch weer zin in krijgt.’ Woensdag gaat het theater ook voor het publiek open, met try-outs van onder anderen Merijn Scholten (van De Partizanen), Paul de Leeuw, Lisa Ostermann en Martijn Koning. Op het programma Barts Boekenclub, de eerste met Mariken Heitman en Jan Siebelink en natuurlijk ook Haenen zelf. De huur voor het theater bedraagt ongeveer een ton per jaar. Dat moet deels worden terugverdiend met verhuur en optredens, maar ook de opbrengst van Haenens eigen activiteiten als theatermaker en artiest gaan grotendeels naar het Betty Asfalt Complex. Hij gaat op tournee in de landelijke theaters, is als Margreet Dolman en Dominee Gremdaat te zien op congressen, in tv-commercials, en momenteel ook in de talkshow HLF8 bij SBS 6. Haenen: ‘Pruik op, pruik af: dat is het eigenlijk, en dat allemaal met veel plezier en voor het theater.’ Van Geest: ‘Het kan niet anders of het nieuwe Betty Asfalt Complex gaat hét culturele centrum van Nederland worden. Het lijkt ons bijvoorbeeld leuk elke maand een Boekenbal te organiseren, maar dan ook met stilteruimtes waar je met elkaar in rust kunt praten, iets wat op het echte Boekenbal onmogelijk is.’ Haenen: ‘Wij willen geen subsidie omdat we vrij willen zijn, en niet gecontroleerd worden door een of andere commissie. Wij willen geen inmenging in de programmering, wij willen dat én Greetje Kauffeld én Hans Teeuwen hier kunnen optreden.’ Van Geest: ‘Het Betty Asfalt Complex is een plek voor het vrije theater. Welgestelde artiesten kunnen ons natuurlijk altijd steunen met een gift of donatie en daarom gaan we ook een stichting oprichten. Alles voor het vrije woord.’||https://www.volkskrant.nl/cultuur-media/wij-willen-dat-en-greetje-kauffeld-en-hans-teeuwen-hier-kunnen-optreden~be7f93359/
2022-09-18||De oorlog als strijd tussen de Ï en de Z, twee schaakstukken tegenover elkaar ||Oekraïne boekt niet alleen winst op het strijdtoneel, ook de Oekraïense ‘Ï’ is in opmars. De letter verschijnt ineens overal op muren in straten van bezette steden als Marioepol en Cherson, als het Oekraïense antwoord op het Russische Z-symbool. De Russen maken jacht op de Ï-schrijvers, maar vooralsnog zonder veel succes. De oorlog teruggebracht tot een strijd tussen twee letters, als schaakstukken tegenover elkaar. Zoals de betekenis van de Z nooit helemaal duidelijk werd, doen er nu ook verschillende verhalen de ronde over de Ï. Mijn favoriete verklaring is dat de letter niet voorkomt in de Russische versie van het cyrillisch schrift, maar wel in de Oekraïense, bijvoorbeeld in de woorden ‘Kyiv’ en ‘Oekraïne’. Hoe dreigend de Z ook oogt, ik denk dat er meer kracht schuilt in een streepje met twee puntjes erboven dat elke Rus eraan herinnert dat hij in het buitenland is.||https://www.volkskrant.nl/mensen/de-oorlog-als-strijd-tussen-de-i-en-de-z-twee-schaakstukken-tegenover-elkaar~b7f38cf0/
2022-09-18||‘Als een schrijver met een activistische pen zie ik het als mijn taak dit stuk te tonen’||Toneelschrijver en dichter Maxine Palit de Jongh vindt dat er al veel is geschreven over cijfers met betrekking tot de toeslagenaffaire: hoeveel gezinnen er de dupe van zijn geworden, het aantal kinderen dat uit huis is geplaatst, hoe de compensatieregeling verloopt. ‘Maar het gaat amper over wat er binnen een gezin gebeurt. Wat er met een mens gebeurt en hoe die ervaringen worden opgeslagen in het lichaam.’ Dus toen Palit de Jongh door theaterproductiehuis Likeminds in Amsterdam werd gevraagd een stuk te schrijven over het schandaal, wist ze op voorhand dat het een fysiek spel zou worden. In de nieuwe voorstelling Vecht zien we de weerslag van het toeslagenschandaal op het lichaam van een alleenstaande moeder. Actrice Nadia Amin speelt Zafirah, een vrouw met twee kinderen die haar zaken in eerste instantie op orde heeft. Totdat de Belastingdienst en etnisch profileren haar leven langzaam veranderen in een hel. Zafirah wordt aangemerkt als fraudeur en ontvangt de ene na de andere blauwe envelop. Steeds vaker verschijnen er ook robotachtige types voor haar deur die zeggen dat ze haar schulden moet betalen. Zafirah lost het allemaal wel op, desnoods met overwerken en weinig slaap, houdt ze zichzelf en haar kinderen voor. ‘Gaat er iets stuk, de wasmachine ofzo, dan kan het wel even bij de buren. Water afgesloten? Dan douche jij op school. We eten bij vrienden en krijgen restjes mee’, aldus de lijdzame moeder. Zafirahs lichaam vertelt ondertussen een ander verhaal. Haar buik voelt steeds harder, alsof ze zwanger is. Wanneer ze haar dochter om een knuffel vraagt, doet haar hele lijf zeer. ‘Niet bij mijn buik, nee. En zit ook maar niet aan mijn armen. Of benen. Aai me maar over mijn neus. Zachter, ja, zo.’ Regisseur Zephyr Brüggen, medemaker Nadia Amin en decorontwerper Loes Schakenbos bedachten een decor waarin Zafirahs huis langzaam in elkaar stort. Maar ook zonder enscenering weet Palit de Jonghs tekst een publiek te raken. In februari las actrice Mariana Aparicio Torres het stuk voor in het Amsterdamse debatcentrum De Balie, waarna de zaal lange tijd stil bleef. Palit de Jongh las zelf een fragment voor in Het Koninklijk Concertgebouw. ‘Ik merkte dat het publiek enorm was geroerd. Daar hoop je natuurlijk ook op, dat anderen de eenzaamheid en verwoesting van zo’n getroffen ouder voelen.’ Die avond was er ook iemand aanwezig die in Rotterdam een manifestatie wilde organiseren voor de kinderen die uit huis waren geplaatst. In april droeg Palit de Jongh tijdens die manifestatie wederom een passage voor. ‘Als een schrijver met een activistische pen zie ik dat als mijn taak. Ik vind ook dat we dit stuk op andere plekken, buiten de theaters, moeten tonen. Bijvoorbeeld bij de Belastingdienst.’ Voordat Palit de Jongh ging schrijven, bestudeerde ze zo veel mogelijk dossiers. Ze baseerde het personage Zafirah op meerdere vrouwen. ‘Een van de gedupeerden was akkoord gegaan met een gesprek. Ik was benieuwd of wat ik had geschreven rijmde met wat zij heeft meegemaakt, maar ik merkte al gauw dat het voor haar moeilijk was om haar trauma weer op te lepelen. Uiteindelijk ben ik ook weggebleven van de feiten en echt teruggevallen op mijn verbeelding.’ Een voorbeeld van Palit de Jonghs verbeeldingskracht is dat Zafirah een spontane woede-uitbarsting krijgt wanneer haar dochters jas kapotgaat. En dat ze zich als moeder schaamt, omdat ze een taart noch cadeau heeft kunnen kopen voor haar jarige kind, voor wie ze dan maar een bosje bloemen plukt. Palit de Jongh: ‘We moeten niet vergeten dat verhalen over institutioneel racisme in de media over mensen gaan. Daarom wilde ik ook heel graag laten zien dat Zafirah strijdbaar is, dat ze meer is dan een gedupeerde.’||https://www.volkskrant.nl/cultuur-media/als-een-schrijver-met-een-activistische-pen-zie-ik-het-als-mijn-taak-dit-stuk-te-tonen~bce42805/
2022-09-18||De Spelen van Parijs lonken voor atlete Maureen Koster na inktzwarte periode||Zo miezerig als het weer is op zondagmorgen in Zaandam, zo zonnig is het gemoed van Maureen Koster. De hardloopster is bezig aan een uitstekend atletiekseizoen terwijl ze vorig jaar nog gedesillusioneerd de topsport vaarwel wilde zeggen. ‘Je kunt niet presteren als je er geen plezier in hebt.’ In het groepje met Nederlandse loopsters komt de 30-jarige Koster in de Dam tot Damloop in 54,49 over de finish. Ze eindigt als achtste en is dik vier minuten trager dan winnares Margaret Kipkemboi (50,42) uit Kenia. Ze moet in de onderlinge nationale strijd ook net Diane van Es (54,44) en Silke Jonkman (54,47) voor laten gaan. Het maakt allemaal niet zoveel uit, de tijd noch uitslag. De tien Engelse mijl tussen Amsterdam en Zaandam, 16,1 kilometer, is een incourante afstand. En dit soort wegwedstrijden zijn niet de specialiteit van Koster. Zij is een vrouw van de atletiekbaan. Aanvankelijk was ze 1.500-meterspecialist en kon ze ook op de 3.000 meter uit de voeten. In 2015 haalde ze brons op het EK indoor. De afgelopen jaren verlegde ze haar aandacht naar de 5.000 meter. Bij de EK in München liep ze op die afstand verrassend naar de vierde stek. Opvallend was het vooral omdat ze een dik jaar eerder in zo’n diep dal zat, dat ze dacht er nooit meer uit te klimmen. In mei 2021 lag ze in Nijmegen op koers voor een olympisch startbewijs op de 5.000 meter tot ze een kilometer voor de meet uitstapte. Een mentale blokkade, vertelde ze later. Sowieso was al een hele tijd de vreugde uit haar hardlopersbestaan weggesijpeld. ‘In 75 procent van de trainingen die ik deed, had ik geen plezier. Dan wordt het steeds zwaarder.’ Ze verloor het geloof in eigen kunnen. In de coronaperiode voelde ze zich ontheemd, eenzaam. In 2019, vlak voor de pandemie, sloot ze zich aan bij de Engelse trainingsgroep van coach Rob Denmark na veertien jaar samenwerking met haar oom Bert Koster. Door alle covidbeperkingen belandde ze thuis, met haar coach aan de andere kant van de Noordzee en zonder trainingsmaten. ‘Ik had alleen mijn vriend, die soms op de fiets naast me mee ging. Het ging niet lekker. Ik kwam in een neerwaartse spiraal en stond op het punt dat het me niets meer kon schelen.’ Na de mislukte kwalificatie voor de Spelen overwoog ze een baan te zoeken, te stoppen met lopen. Maar de sport bleef trekken en uiteindelijk voegde ze zich bij Grete Koens, op dat moment nog bondscoach op Papendal. De eerste drie maanden waren loodzwaar. ‘Ik had het gevoel niet vooruit te komen.’ Maar belangrijker: ze had er wel weer lol in. Inmiddels is coach Koens weg bij de Atletiekunie en op eigen houtje verder met een achttal atleten, waaronder ook 800-meterloper Tony van Diepen. Haar aanpak slaat aan bij Koster. Ze doet veel minder intensieve trainingen dan ze voorheen gewend was. ‘Natuurlijk trainen we weleens hard, maar het merendeel is kilometers maken zonder dat ik mezelf in het zuur loop elke keer. Dan blijf je fit en kun je weken, maanden achter elkaar doorgaan. Dat is het geheim.’ Ze bewees haar hernieuwde vorm begin juni met een persoonlijk record van 8.42,28 op de 3.000 meter. Een paar weken later was ze ook sneller dan ooit op de 5.000 meter: 15.00,64. De vierde plek in München, in augustus, paste in diezelfde trend. Ze liet de kopgroep van drie, met Konstanze Klosterhalfen, Yasemin Can en Eilish McColgan, gaan. Op haar eigen tempo liep ze achter het drietal naar 15.03,29. ‘Je zou kunnen denken dat het zuur was, vierde worden, maar voor mij was het zo’n overwinning dat ik weer richting de 15 minuten ging. Mijn seizoen kon toen al niet meer stuk.’ Na de EK nam Koster vakantie. Ze is pas weer een week in training. De doorweekte en winderige Dam tot Damloop was voor haar een meetpunt voor haar vorm. ‘Het was niet slecht. Ik denk dat ik me aardig staande heb gehouden’, luidt haar conclusie. Als het zo gaat als het afgelopen jaar, durft ze weer vooruit te kijken. Kan ze nog wel een paar jaar door en lonkt Parijs in 2024. Het grijpt op de wegen tussen Amsterdam en Zaandam allemaal in elkaar: ze heeft het naar haar zin en ze loopt goed. Dat is van tweeën-een weet ze nu. De komende maanden zal ze vaker op de weg lopen. Zo heeft ze de tien kilometer in Tilburg, de vier mijl in Groningen en de Zevenheuvelenloop in het verschiet. ‘Ik vind die wegwedstrijden heel leuk, juist door de sfeer.’ De vrolijke wegkilometers zullen zich uitbetalen op de 400-meterbaan volgend voorjaar en zomer, denkt ze. ‘Als de basis goed is, ga je goed de zomer in. En die basis wordt hier gemaakt.’||https://www.volkskrant.nl/sport/de-spelen-van-parijs-lonken-voor-atlete-maureen-koster-na-inktzwarte-periode~b3de2db5/
2022-09-18||Lef hebben en rust bewaren: hoe Groningen al bouwend een voorbeeldige stad werd||Aan de voet van de Kattenbrug, gebouwd over het Groningse Kattendiep, picknicken groepjes mensen in de nazomerzon, meren bootjes aan de kades en mijmert een voetganger bij de brugleuning over het water. Zo vanzelfsprekend als het oogt, is het niet; tot voor kort was dit een morsig stuk stad, dat gebruikt werd voor het parkeren van auto’s. Maar met de busbrug, die Korth Tielens architecten ontwierp, is het een plek geworden. Tijdens de feestelijke opening werd er zelfs gedanst op het brugdek. Het project voor de Kattenbrug komt voort uit het busvrij maken van de Grote Markt, waarvan de gehele Oostwand is vernieuwd. Het zijn twee van de vijftig projecten waarmee de Groningse binnenstad onder het motto ‘Ruimte voor jou’ de afgelopen zes jaar is vernieuwd. Op een stadsmaquette in het kantoor van de Dienst Ruimte zijn ze met roze ‘dominosteentjes’ gemarkeerd: nieuwe bushaltes annex groenplekken, heringerichte (fiets)straten, het gerenoveerde Stadhuis en een monumentaal tankstation dat getransformeerd wordt tot een recreatieplek aan de Diepenring. Lopend door de stad ontwaar je inmiddels een ‘domino-effect’ waarbij al die plekken samen een grote, steeds groenere langzaam-verkeer-zone vormen. Neem het met planten en bomen heringerichte A-Kerkhof; een oase van rust te midden van het bruisende studentenleven. Een voorbeeldige stad, aldus de titel van het boekje dat stadsbouwmeester Jeroen de Willigen (2015 -2021) bij zijn afscheid publiceerde. Een voorbeeldstad ook, die vanuit het buitenland met belangstelling wordt gevolgd. Delegaties uit andere middelgrote steden als Karlsruhe, Bremen en Gent komen kijken hoe Groningse studenten in de rij staan voor een Swap-fiets. Die vervolgens keurig geparkeerd wordt in een van de enorme fietsenkelders, die de gemeente rondom de Grote Markt bouwde. ‘Als Kopenhagen trots meldt dat 30 procent van alle verkeersbewegingen daar per fiets plaats vinden, moet ik daar een beetje om lachen: in Groningen is dat 60 procent’, zegt De Willigen. ‘De 15-minutenstad – een term die de Parijse burgemeester Anne Hidalgo in haar verkiezingscampagne lanceerde – waarbij alle essentiële voorzieningen binnen een kwartier wandelen of fietsen van de woonplaats liggen, is hier allang een feit.’ Hoe heeft Groningen dat voor elkaar gekregen? En wat kunnen Nederlandse steden daarvan leren? Rome is niet in een dag gebouwd, en dat geldt ook voor het ‘nieuwe Groningen’. De basis voor de relaxte straten, waardoor 205 duizend Groningers vandaag fietsen en slenteren, werd eind jaren zeventig gelegd door toenmalig PvdA-wethouder Max van den Berg met het Verkeerscirculatieplan. Zijn doel: de binnenstad autoluw maken. De Willigen, opgegroeid in Groningen, herinnert zich nog dat het plan in werking trad; hij was toen 9 jaar. ‘Iedereen kreeg thuis een kaart met uitleg en een rode roos erbij. Van een enorme parkeerplaats veranderde het centrum plots in een wandelgebied. Terwijl Utrecht toen bezig was om de Catharijnesingel te dempen voor een snelweg, gaf Van den Berg de stad terug aan de mensen.’ Ypke Gietema, die Van den Berg als wethouder opvolgde, introduceerde vervolgens het idee van de compacte stad, de voorloper van de 15-minutenstad. Tegen de trend in om grote gebouwen naar bedrijventerreinen en campussen te verplaatsen, zette hij zich in om de universiteit en het ziekenhuis in de stad te houden, en te investeren in voorzieningen in het centrum. Met de bouw van het winkelcentrum Westerhaven transformeerde het voormalige verkeersknooppunt aan de rand van de stad in een bruisende buurt en voorkwam Groningen dat het buitengebied volgebouwd zou worden met shoppingmalls. Maar terwijl Westerhaven opbloeide, lieten bewoners de Grote Markt steeds vaker links liggen. Daarom besloot Gietema’s opvolger Willem Smink om de complete Oostwand te herbouwen, met als kers op de taart het Forum-gebouw, dat als een meteoriet achter het marktplein is geland. In het cultuurcomplex zijn de openbare bibliotheek, het filmhuis, stripmuseum Storyworld en horeca onder een dak gebracht, georganiseerd rond een metershoog atrium: een verticale straat. Eromheen is een nieuw plein aangelegd, met terrassen en waterspuwers waar kinderen graag spelen. Inmiddels zijn ook de laatste bouwwerkzaamheden aan de Grote Markt afgerond. Echt gezellig oogt het busvrije plein niet: er komen nog bomen en bankjes, een waterpartij en nieuwe bestrating. Het toont dat een autoluwe stad niet direct een aantrekkelijke stad is. Om die reden werd, in vervolg op het verkeerscirculatieplan, in 1989 door Mecanoo architecten een herinrichtingsplan voor de openbare ruimte in de binnenstad gemaakt. Belangrijkste ingrediënt waren de meer dan drie miljoen zandgele klinkers waarmee de (fiets)straten werden – en sindsdien worden – geplaveid: een warm ‘tapijt’, waarop grote plantenbakken met zitranden zijn geplaatst. Met mooie bestrating ben je er nog niet; het zijn immers de gebouwen die de openbare ruimte vormen. Tijdens beschietingen in de Tweede Wereldoorlog werden grote gaten in het stedenbouwkundig weefsel geslagen, die in de wederopbouwperiode niet allemaal zijn geheeld. De modernistische architecten wilde breken met het verleden, en dachten veeleer vanuit vrijstaande architectonische objecten. De Groninger architect Jurjen van der Meer, net als De Willigen partner bij architectenbureau De Zwarte Hond, deed in de jaren tachtig een oproep om de stad te benaderen als een samenhangend stelsel van openbare ruimten. Dit idee sluit aan bij de beroemde plattegrond die de Italiaanse architect Giambattista Nolli in 1748 van Rome tekende, waarbij hij publieke interieurs zoals kerken weergaf als verlengstuk van de straat. Een idee dat uiteindelijk in Groningen landde mede dankzij drie Italiaanse architecten. Giorgio Grassi toonde met zijn zorgvuldig ingepaste openbare bibliotheek (1992) hoe je kunt voortborduren op de bestaande bakstenen stad. De stedenbouwkundige kracht van het Groninger Museum (1994), dat onder regie van Alessandro Mendini op een eiland in de Zuiderhaven verrees, schuilt in de bijbehorende fiets- en voetgangersbrug waarmee een vanzelfsprekende verbinding tussen het stationsgebied en de binnenstad ontstond. Adolfo Natalini tot slot ‘verdreef’ met zijn postmoderne Waagstraatcomplex (1996), rijk aan bogen en historische motieven, het modernisme uit Groningen. De ‘Italiaanse’ aanpak, waarbij het gebouw als een stuk stad wordt beschouwd, zie je terug in recente bouwprojecten zoals de Kunstwerf, het nieuwe onderkomen voor vier theatergezelschappen in het Ebbingekwartier. Architecten Ard de Vries en Donna van Milligen Bielke ontwierpen de oefenruimtes rond een serie groene hoven waar theatermakers en publiek elkaar ontmoeten en openluchtvoorstellingen kunnen plaats vinden. Dit soort vernieuwende projecten kon tot stand komen met dank aan de architectuurcompetities die Groningen veelvuldig organiseert. Het idee daarbij is dat er gekozen wordt op basis van het beste plan, in plaats van de laagste prijs en een bepaalde omzet en ervaring die vereist is bij traditionele aanbestedingen. Op die manier had het jonge bureau NL Architects in 2007 bijvoorbeeld nooit de opdracht voor het Forum kunnen binnenhalen. Het was de toenmalige burgemeester die in 1780 de allereerste ontwerpprijsvraag van Nederland uitschreef, voor een nieuw stadhuis aan de Grote Markt. Winnaar was het – voor die tijd zeer moderne – neoclassicistische ontwerp van architect Jacob Otten Husly. De burgemeester stelde slechts een voorwaarde: hij wilde, en kreeg, een zuilenportiek. Dat idee, om een gebouw te verrijken met een publieke (buiten)ruimte, lijkt samen met de ontwerpprijsvraag een traditie te zijn geworden in Groningen. Zo voegde NL Architects een vrij toegankelijk panoramadakterras toe aan het Forum-gebouw, en heeft Happel Cornelisse Verhoeven Architecten in het pas gerenoveerde stadhuis een nieuwe burgerzaal voor feesten en evenementen ontworpen, met openslaande deuren naar het marktplein. Discussies horen bij ontwerpprijsvragen; zonder wrijving geen glans. Bij de competitie voor het Waagstraatcomplex werd de keuze van de vakjury voor het plan van de Groningse architect Gunnar Daan verworpen door het Groningse publiek, dat massaal stemde op het ‘Anton Pieck’-ontwerp van Natalini. Bij de architectuurcompetitie voor het Forum koos zowel de vak- als publieksjury voor NL Architects, maar groeide de weerstand toen het project grote vertraging opliep en de bouwkosten navenant stegen. Toen het Forum eind 2019 opende, draaide de stemming 180 graden: binnen drie maanden kwamen er meer dan 1 miljoen bezoekers. Na de tijdelijke sluiting door corona draait het cultuurgebouw nog steeds boven verwachting. Lef kun je bouwend Groningen niet ontzeggen. Al voor het Bilbao-effect, vernoemd naar het Spaanse stadje dat zichzelf op de wereldkaart zette met de bouw van het Guggenheim Museum, verrees het futuristische Groninger Museum. Dwars door de economische crisis heen realiseerde Groningen het Forum. En nadat toenmalig staatssecretaris van Cultuur Halbe Zijlstra in 2011 keihard had bezuinigd op cultuur, kwam de stad met het plan voor de Kunstwerf. Trekt de stad met dit soort projecten niet een te grote broek aan? En: waar haalt de gemeente het geld vandaan? ‘Het begint ermee dat wij van oudsher een rooie stad zijn, wat betekent dat we al lang actief grondbeleid voeren’, zegt Bert Popken, concerndirecteur bij de gemeente. ‘Veel grond is eigendom van de gemeente, en hoeft dus niet voor bouwprojecten aangekocht te worden. De panden in de herontwikkelde Oostwand van de Grote Markt – waarvan het Forum-project onderdeel is – hadden we al in 2002 verworven. De waardevermeerdering op die grond en panden vloeide vervolgens in de gemeentekas, en niet naar ontwikkelaars. Door de regie in eigen hand te houden, kunnen we sturen op kwaliteit in plaats van winst. Maar we hebben ook mazzel gehad dat we die panden voor een gunstige prijs konden kopen, en de bouwmaterialen waren tijdens de economische crisis goedkoop.’ Groningen heeft geleerd dat het zich niet afhankelijk moet maken van op de randstad gerichte Haagse politici en ontwikkelaars, die na het instorten van de huizenmarkt in 2008 hun handen van bouwprojecten aftrokken. Het voordeel nu is dat alle grote grondposities waar de komende twintig jaar gebouwd gaat worden – Meerstad, Suikerzijde, Stadshavens, het Stationsgebied – in handen zijn van de gemeente. Driekwart van de 20 duizend woningen die voor de komende tien jaar gepland staan, komt op die locaties. Dat het Groningen ruimtelijk voor de wind gaat, is geen reden om achterover te leunen; een stad is nooit af. ‘Ik vergelijk stedenbouw met tuinieren’, zegt De Willigen, in 2021 als stadsbouwmeester opgevolgd door Nathalie de Vries. ‘Snoeien, onkruid wieden, inzaaien, dat moet je elk jaar weer doen.’ Kortom: er blijft genoeg om aan te werken. Na de west- en oostzijde van de Grote Markt is nu de noordzijde aan de beurt, waar het voormalige V&D-gebouw staat. Dat wordt verbouwd tot een multifunctioneel complex met een markthal, werkplekken en woningbouw. Na de verhuizing van de openbare bibliotheek naar het Forum, is het gebouw van Grassi aangekocht door de universiteit, die het gaat herbestemmen als faculteit. Met de verbouwing van het station wordt geïnvesteerd in openbaar vervoer, terwijl met de vernieuwing van de A7 een streep wordt gezet onder het autostadtijdperk. Waar de stadsrand voorheen doorsneden werd door een enorm viaduct, verdwijnt het autoverkeer nu onder de grond, waarop een park wordt aangelegd. Ook hier heeft een ontwerpprijsvraag geleid tot een opmerkelijk bouwproject: het Geheugenbalkon. Een knalrode uitkijktoren die zicht biedt op de spectaculaire verbouwingsoperatie. In het bouwwerk hebben de ontwerpers van Studio LA een stuk van het oude viaduct verwerkt. Het heeft De Willigen verrast: ‘Ik dacht, het laatste stuk snelweg verdwijnt – eindelijk. En toen stelden de architecten voor om er een ‘monument’ voor op te richten. Nu zie ik dat het goed is dat er een herinnering blijft. Want het is moeilijk om ergens in te geloven, aan verder te werken, als je niet weet waar je vandaan komt.’||https://www.volkskrant.nl/cultuur-media/lef-hebben-en-rust-bewaren-hoe-groningen-al-bouwend-een-voorbeeldige-stad-werd~b830aefb/
2022-09-18||De verre voorganger van Charles III werd gewoon Karel genoemd, waarom hij dan niet? ||Behalve van zijn onthoofding is de 17de-eeuwse koning Charles I, de verre voorganger van de nieuwe koning Charles III, vooral bekend als propagandist van het roken. De reden daarvan was dat hij veel inkomsten aan accijnzen binnenkreeg. In 1914 besloot de van Amsterdam naar Eindhoven verhuisde sigarenmaker Henri van Abbe daarom een sigaar te lanceren met zijn naam: Karel 1. Het doosje en de bandjes toonden zijn portret. Dat het Karel 1 werd in plaats van Charles 1 was omdat namen van monarchen, steden en landen in vorige eeuwen allemaal werden vernederlandst. De Franse koningen Louis 1 tot en met de onthoofde Louis XVI werden in Nederland Lodewijk genoemd, net als de Beierse koning Ludwig. Charles II werd Karel II, de koning die verschillende oorlogen tegen de Nederlandse Republiek voerde en het ministerie van Financiën sloot toen het geld op was. De 17de-eeuwse Britse koningen James I en II heetten hier Jacobus I en II. De Spaanse koning Felipe II, de grote vijand van Willem van Oranje, werd in Nederland Filips genoemd. Maar de huidige Spaanse koning Felipe VI, die Charles III maandag komt condoleren, houdt in Nederland gewoon zijn Spaanse naam. Vreemde namen werden in de 17de, 18de en 19de eeuw bijna automatisch vernederlandst, zegt hoogleraar historische sociolinguïstiek aan de Universiteit Leiden Gijsbert Rutten. Neem de namen van bijna alle landen: Groot-Brittannië, Frankrijk, Spanje, Duitsland en Oostenrijk. Zelfs kleinere landen als Ierland, Noorwegen en IJsland. Ook buitenlandse steden kregen Nederlandse namen: Wien werd Wenen, Paris heette in Nederland Parijs. De Duitse steden Köln en Aachen, die niet op één dag werden gebouwd, kregen de namen Keulen en Aken. ‘Jean sans Peur werd Jan zonder Vrees’, zegt Rutten. ‘Eigenlijk is dat pas de laatste eeuw, misschien wel de laatste decennia, echt veranderd. Nu respecteren we gewoon de buitenlandse namen. Soms draaien we het nu zelfs terug. Het vernederlandste Peking heet nu Beijing, zoals de Chinezen het zelf uitspreken.’ De omslag heeft ook te maken met het feit dat Nederlanders nu en masse buitenlandse talen spreken. In het verleden was dat voorbehouden aan de elite, waardoor voor het volk een Nederlandse naam moest worden bedacht. Canterbury heette vroeger in Nederland Kantelberg, zegt Jeroen Duindam, wetenschappelijk directeur bij het Instituut voor Geschiedenis aan de Universiteit Leiden. Calais en het Nauw van Calais waren ooit Kales en Nauw van Kales. Er zijn niet altijd momenten aan te geven waarop werd besloten dat de namen als Kantelburg en Kales moesten worden veranderd. Namen worden bepaald door tijdperken, modeverschijnselen en machtsposities. Als Charles I en Charles II erin waren geslaagd de Nederlandse Republiek te veroveren en bij het Verenigd Koninkrijk in te lijven, hadden ze nooit Karel geheten. Dan zou vandaag onze eigen koningin Elizabeth worden begraven.||https://www.volkskrant.nl/nieuws-achtergrond/de-verre-voorganger-van-charles-iii-werd-gewoon-karel-genoemd-waarom-hij-dan-niet~bcf46ed8/
2022-09-18||Tyfoon Nanmadol raast over Japan, op weg naar Tokio||De storm, die boven de oceaan gepaard ging met windvlagen van 270 kilometer per uur, kwam aan land in de prefectuur Kagoshima, het zuidelijkste puntje van het eiland. De wind nam af tot ruim 160 kilometer per uur, maar heftige regens vormen een minstens zo grote bedreiging. De meteorologische diensten voorspellen dat in twee dagen tijd wel 50 centimeter water kan vallen, met overstromingen en aardverschuivingen als gevolg. Door de storm is het vliegverkeer op Kyushu nagenoeg stilgelegd. Honderden binnenlandse vluchten werden geannuleerd. De meeste bussen en treinen reden niet, en ook de supersnelle bullettrains naar Tokio bleven binnen. De autoriteiten hadden de bevolking gewaarschuwd voor een grote ramp, en twaalfduizend mensen hadden daarom een veilig heenkomen gezocht in een van de evacuatiecentra. Rukwinden beschadigden zondag hoogspanningslijnen waardoor in delen van Kyushu de stroom uitviel. Volgens het nationale televisiestation NHK zouden tot zondagmiddag vijftien mensen gewond zijn geraakt. Deze tijd van het jaar is het orkaanseizoen in Japan. Het land wordt gemiddeld getroffen door twintig heftige stormen. In 2018 en 2019 vielen honderden doden toen de tyfoons Prapiroon en Hagibis over het land trokken. Ook Nanmadol dreigt volgens de weersvoorspellingen uitzonderlijk zwaar te worden. Voor heel Kyushu werd daarom de hoogste staat van waakzaamheid uitgeroepen. Het was voor het eerst dat op dit eiland zo’n serieuze stormwaarschuwing werd gegeven.||https://www.volkskrant.nl/nieuws-achtergrond/tyfoon-nanmadol-raast-over-japan-op-weg-naar-tokio~b0a2f2e4/
2022-09-18||Zware aardbeving treft zuidoosten van Taiwan, sterkste in reeks van tientallen bevingen||De aardbeving was met een kracht van 6.8 op de schaal van Richter de sterkste van een reeks van tientallen bevingen die het eiland Taiwan het afgelopen weekeinde teisterden. Het epicentrum bevond zich bij de stad Chishang in het zuidoosten. De zwaarste schade werd zondag gemeld in het stadje Yuli, ten noorden van Chishang. Daar stortten onder meer een gebouw en een brug in. Vier mensen werden levend vanonder het puin van het gebouw gehaald. Bij de brug zouden enkele auto’s naar beneden zijn gestort. De beving kostte aan zeker een man het leven, negen mensen raakten gewond. Een aardverschuiving blokkeerde even buiten Yuli de terugweg van ongeveer vierhonderd toeristen die een berg hadden beklommen om bloeiende daglelies op de hellingen te bekijken. Bij een station tussen Yuli en Chishan vielen stukken van het dak naar beneden toen een passagierstrein voorbijreed. Een deel van de trein ontspoorde daardoor, maar niemand raakte daarbij gewond. De aardbeving werd tot in de hoofdstad Taipei, meer dan 200 kilometer naar het noorden, gevoeld. Taiwan wordt vaker getroffen door aardbevingen. Zes jaar geleden stortte na een beving, in de westelijke stad Tainan, een flatgebouw in. Daarbij kwamen toen 116 mensen om het leven.||https://www.volkskrant.nl/nieuws-achtergrond/zware-aardbeving-treft-zuidoosten-van-taiwan-sterkste-in-reeks-van-tientallen-bevingen~bfe2a0f1/
2022-09-18||Zelfs als je alle meningendrek even wegfiltert, is het uitzitten van Ongehoord nieuws een uitputtingsslag||Humberto Tan begon zijn talkshow zaterdagavond met een statement. De presentator vroeg zich af waarom er zoveel ophef was over omroep Ongehoord Nederland, aangezien ‘ze precies doen wat ze bij de oprichting beloofden’. Maar Tan wilde tegelijkertijd ook benadrukken dat er niets mis was met een beetje ‘deugen’, als dat betekent dat je je verzet tegen de valsheid door te vragen om een beetje rekening met elkaar te houden. Tans ijzersterke statement volgde op de massale verontwaardiging die de afgelopen dagen ontstond over een fragment uit Ongehoord nieuws, waarin zonder enige context fragmenten werden getoond van witte mensen die door zwarte mensen in elkaar werden geslagen. Volgens presentator Arlette Adriani zouden we hiermee ‘de minder belichte zijde van racisme’ zien. Co-presentator Raisa Blommestijn sprak ondertussen meermaals het n-woord hardop uit, en fulmineerde wat over ‘blankofobie’ (‘een soort haat die zich ontvouwt tegen blanken, waar we eigenlijk niks over horen’). Het was een nieuwe bodem voor een omroep die de bodem steeds iets lager lijkt te leggen. Gelukkig bleek de ongehoorde ellende eindelijk aan te zetten tot stevige reacties. Alle omroepen spraken zich in een gezamenlijk statement uit tegen ‘de valse racistische boodschap’, die ‘in strijd is met de kernwaarden van de NPO’. De hoofdredactie van de VPRO ging nog wat verder, door te stellen dat de ethische grens volgens hen al langer is bereikt: ‘Hoe lang kunnen we nog zeggen: we stonden erbij en keken ernaar?’ Natuurlijk heeft iedereen het recht om tv-programma’s te maken die het (morele) aanzien niet waard zijn, maar hier werd een zoveelste grens overschreden. En zelfs als je alle meningendrek even wegfiltert, is het uitzitten van Ongehoord nieuws een uitputtingsslag, met slecht geproduceerde reportages, lachwekkend subjectieve interviewtjes en presentatoren die vooral Twittertje willen spelen door ‘opzienbarende’ dingen te roepen. Voorstanders zullen wederom roeptoeteren over ‘vrijheid van meningsuiting’, maar de realiteit is dat Ongehoord Nederland niets met vrijheid van meningsuiting te maken heeft: de omroep is er vooral om te benadrukken dat de vrijheid tot haatzaaien binnen het publieke bestel blijkbaar gewoon kan bestaan. Misschien volgt er een nieuwe boete, of nog één laatste waarschuwing. Misschien toont men zich daadkrachtig door de omroep van de buis te halen. Tegelijkertijd is ook dat laatste niet automatisch de oplossing, omdat het probleem dieper zit. Het feit dat een radicaal-rechtse omroep zonder journalistieke waarden überhaupt toegang kon verkrijgen tot het omroepbestel, toont aan hoe verrot het fundament is. En dan moet je niet ineens heel verontwaardigd opkijken als een huis met zo’n zwak fundament ineens een verdomd akelige plek blijkt. Meer nog dan het van de buis halen, wordt het de hoogste tijd om de inrichting van het omroepbestel kritisch tegen het licht te houden. Want hoe verleidelijk het ook is om mee te gaan in de ophef van de dag: Ongehoord Nederland is niet de ziekte, maar vooral een héél vervelend symptoom.||https://www.volkskrant.nl/columns-opinie/zelfs-als-je-alle-meningendrek-even-wegfiltert-is-het-uitzitten-van-ongehoord-nieuws-een-uitputtingsslag~b8c21a0e/
2022-09-18||Jumbo-topman Frits van Eerd vrij na verhoor, blijft nog wel verdachte in witwasonderzoek||Naast Van Eerd werd ook een 57-jarige medeverdachte uit Gasteren zondagmiddag na verhoor heengezonden. Beiden blijven volgens het Openbaar Ministerie wel verdachten in het onderzoek naar het witwassen van geld via onder meer de autohandel en sponsorcontracten in de motorsport. De hoofdverdachte, de 58-jarige voormalige motorcrosser en autohandelaar Theo E. uit het Drentse Aa en Hunze, blijft nog wel vastzitten. De familie Van Eerd en de directie van supermarktketen Jumbo laten in een persverklaring weten ‘blij te zijn te kunnen melden dat Frits inmiddels weer bij zijn familie is’. ‘Het is een heftige periode voor iedereen’, schrijven zij. ‘De komende dagen zullen we met elkaar de ontstane situatie zorgvuldig bespreken. Wij verwachten binnenkort met meer informatie te komen.’ Vrijdag besloot het Openbaar Ministerie nog om de inverzekeringstelling van Van Eerd met maximaal drie dagen te verlengen. Vijf andere verdachten in het grote witwasonderzoek waren toen al wel op vrije voeten gesteld. Het gaat om een een 48-jarige vrouw uit Gasteren, een 50-jarige vrouw uit Assen, een 33-jarige en een 46-jarige man uit Assen en een 68-jarige man uit Rosmalen. De verdachten werden dinsdag gearresteerd na invallen door het OM en de fiscale opsporingsdienst (Fiod). Die stonden ook bij de villa van Van Eerd in het Brabantse Heeswijk-Dinther op de stoep om zijn huis en wagenpark te doorzoeken. De topman zelf werd meegenomen voor verhoor. Justitie verdenkt hem ervan in meer of mindere mate te hebben meegewerkt aan frauduleuze praktijken. Grote sommen geld zouden zijn witgewassen middels ‘onverklaarbare contante stortingen’, handel in onroerend goed en auto’s, en sponsorcontracten in de motorcross sport. Hoofdverdachte E. is een kennis van Van Eerd uit de crosswereld. Hij was onder meer een tijdlang manager van een door Jumbo gesponsord crossteam. De Drent zat eerder al vast voor witwassen en fraude. Ook zou hij een bekende zijn van Fred Ros, een kroongetuige uit het liquidatieproces van Willem Holleeder, met wie hij de Amsterdamse onderwereld voorzag van luxe wagens.||https://www.volkskrant.nl/nieuws-achtergrond/jumbo-topman-frits-van-eerd-vrij-na-verhoor-blijft-nog-wel-verdachte-in-witwasonderzoek~b40d1293/
2022-09-18||‘Ik heb me nog nooit zo machteloos gevoeld’||‘Je mag geen naam noemen, geen religie, geen afkomst. Want ze loopt groot gevaar als dit bekend wordt. Laten we haar Madelief noemen. Ze is in het lichaam van een jongen geboren, maar gaat nu als vrouw door het leven. ‘Ik was kernteamlid van Roze in Blauw, het onderdeel van de politie dat opkomt voor slachtoffers uit de lhbti-gemeenschap. Voor hen hebben we een speciaal meldpunt. Een vriend bij wie Madelief inwoonde, meldde: ik voorzie iets ernstigs. We maakten een afspraak en ik ontving hem en Madelief hier op het bureau in Rotterdam. ‘Een prachtige vrouw kwam binnen. Ze vertelde meteen dat ze niet wilde komen. Ze had slechte ervaringen met de politie, onder meer omdat ze steeds werd aangesproken met de geboortenaam in haar paspoort, haar jongensnaam. Langzaam won ik haar vertrouwen en vertelde ze haar verhaal. Haar vader was met zijn gezin naar Nederland gekomen toen Madelief een jonge puber was. Ze voelde zich niet op haar gemak in haar lichaam, wilde graag vrouw worden. Ze besloot in transitie te gaan. ‘Haar vader wil haar niet meer zien. Een broer heeft haar mishandeld. Hij heeft hard met een zwaar voorwerp op haar hoofd geslagen, wat ze ternauwernood overleefde. Toen moest die broer aan hun moeder beloven: zolang jij leeft, zal ik haar niks aandoen. ‘Maar’, zei hij erbij, ‘dat verandert als jij komt te overlijden.’ ‘Madelief huilde en trilde van angst toen ze dit vertelde. Maar ik kon niks voor haar betekenen, ze weigerde aangifte te doen. Met de politie praten, zei ze, zou voor haar broer reden zijn om haar toch te vermoorden. ‘Een paar jaar bleef het relatief rustig. Ik had af en toe contact met haar, meestal met een appje: hoe gaat het? Twee keer kwam ze naar het bureau. Een keer omdat ze op een treinstation door iemand van een hoge trap was geduwd. Ze dacht: die is door mijn broer gestuurd. Een andere keer stak ze de straat over om boodschappen te doen, toen een auto met hoge snelheid op haar af reed. Ze kon net op tijd opzij springen. ‘Beide keren wilde ze geen aangifte doen, waardoor wij de camerabeelden niet mochten opvragen en geen beveiliging konden regelen. Ik legde wel alles schriftelijk vast. ‘Op een dag kwam het bericht: ‘Mama is ernstig ziek, ze gaat waarschijnlijk dood.’ Toen gingen bij mij alle alarmbellen af. Ik betrok Denise bij deze casus, een collega die is gespecialiseerd in eerwraak. Samen hadden we een gesprek met Madelief, maar die bleef weigeren aangifte te doen en wilde niet dat Denise met haar broer in gesprek ging. Ze zag dat als haar doodvonnis. ‘Door de dreiging en de verstoting door familie en kennissen die haar niet als vrouw accepteerden, werd ze steeds angstiger en soms verward. Dan begon ze op straat hysterisch wanhopig te schreeuwen, soms midden in de nacht. Ze moest naar de crisisopvang, maar omdat haar transitie nog niet was voltooid kreeg ze te horen: je bent een man, je moet naar de mannenopvang. ‘Met veel moeite en hulp van het Transgendernetwerk Nederland en Transsupport van Humanitas regelden we een noodbed in de vrouwenopvang voor haar. Dat heeft dit incident opgeleverd: sinds de casus van Madelief worden transgender mensen in Rotterdam nu geplaatst op de plek waar ze horen. ‘Opnieuw werd ik geconfronteerd met iemand die zichzelf niet mag zijn, en hoe belangrijk het is zo iemand begripvol te bejegenen. Dit incident leert ook dat het bekeuren van zo iemand bij overlast het probleem niet oplost. Soms is het beter artsen in te schakelen met verstand van de lhbti-gemeenschap. Het mooie is: de opvang regelde een huisje met begeleiding voor haar. Sindsdien schreeuwt ze niet meer. ‘Vorig jaar kwam ineens dat gevreesde mailtje: ‘Madeliefs moeder is vanmorgen overleden.’ Nog steeds wil ze geen aangifte doen. Ze verschuilt zich voor haar broer en heeft een AOL, een Afspraak op Locatie, zodat de collega’s meteen weten wat er aan de hand is als ze 112 belt. Meer kunnen we niet doen. ‘Ik besef goed dat het opeens mis kan gaan. Dat ik een mail of appje krijg: Madelief is dood. Als dat gebeurt – verschrikkelijk. Je hebt toch een band met elkaar. Ik word nu emotioneel omdat ik bij de politie ben gegaan om mensen te helpen, maar ik kán haar niet helpen. ‘Dit is een enorm dilemma. Ik kan haar niet dwingen aangifte te doen, en begrijp tegelijkertijd heel goed waarom ze dat niet wil. Ik voel me verantwoordelijk; ze heeft mij haar vertrouwen gegeven. Ik voel en deel haar angst. ‘Als ik dat vreselijke telefoontje krijg, zal ik mezelf niks verwijten. Ik heb alles gedaan wat in mijn macht ligt, alles vastgelegd en alle risico’s duidelijk uitgelegd. Maar ik heb me in mijn werk nog nooit zo machteloos gevoeld.’||https://www.volkskrant.nl/mensen/ik-heb-me-nog-nooit-zo-machteloos-gevoeld~bfd068c0/
2022-09-18||‘Lokale Bernie Sanders’ Soumahoro schudt de linkse politiek in Italië op||Op het centrale plein van Castelnuovo Rangone, een dorp nabij Modena, hebben drie oudere heren zich verzameld rondom Aboubakar Soumahoro. ‘De politiek moet oog hebben voor de inspanning, het zweet, de uitbuiting, de onzekerheid van mensen’, spreekt Soumahoro (42) op gedragen toon. Gepensioneerd huisschilder Gianni Balugani (70) knikt goedkeurend. Zijn stem gaat 25 september naar Soumahoro. Want als iemand iets afweet van uitbuiting en slechte werkomstandigheden, is het de geboren Ivoriaan, genaturaliseerd tot Italiaan. In 1999 kwam Soumahoro als 19-jarige naar Italië, om te werken op de Zuid-Italiaanse akkers, waar zwaar onderbetaalde, veelal Afrikaanse arbeidsmigranten bijna een kwart eeuw later nog steeds onder de verzengende zon tomaten plukken. Soumahoro liet de velden achter zich, en werd vakbondsleider om de belangen van zijn oud-collega’s te behartigen. In 2010 studeerde hij af in sociologie aan de universiteit van Napels. Zijn scriptie schreef hij over de omstandigheden van migranten op de Italiaanse arbeidsmarkt. ‘Ik heb altijd politiek bedreven’, legt Soumahoro later op de dag uit bij een bord pasta, terwijl hij speels verwijst naar Silvio Berlusconi’s politieke entree. Die kondigde de zakenman in 1992 aan met de in Italië inmiddels gevleugelde woorden dat hij ‘het veld opstapte’. Soumahoro, vrolijk: ‘Ik stond al op de velden.’ Toch doet de vakbondsman dit jaar voor het eerst mee aan de verkiezingen. Hij hoopt verkozen te worden in het Italiaanse parlement namens de gecombineerde lijst van de groene partij en het democratisch-socialistische Sinistra Italiana (‘Links Italië’). Dat is zelf al een fusie, maar omdat het complexe Italiaanse kiessysteem een deel van de zetels verdeelt via een meerderheidsstelsel (de grootste partij krijgt alle zetels in dat kiescollege), loont het om nog verder samen te werken. Een groot blok maakt nu eenmaal meer kans de compacte rechtse samenwerking voor te blijven, dus is Soumahoro in het kiescollege van Modena kandidaat namens de gehele linkse alliantie. En dat stemt niet iedereen tot tevredenheid. ‘Maak alsjeblieft geen foto’s met de vlag van de PD erop’, smeekt campagnemedewerker Mosè Vernetti (24) zijn Volkskrant-bezoek op het dorpsplein op gedempte toon. Veel linkse Italianen zijn diep teleurgesteld in de Partito Democratico (PD). De centrum-linkse partij is naar hun smaak regentesk en te centristisch, maar zal naar verwachting toch de tweede partij van Italië worden – mede dankzij strategische stemmers, die weliswaar niet dol zijn op de PD, maar een tegenwicht willen bieden aan het extreem-rechtse Fratelli d’Italia. Ook Balugani kijkt met nauwelijks verholen afkeer naar het symbool van de PD, dat op het dorpsplein van Castelnuovo naast de emblemen van de andere linkse partijen wappert. ‘Ik vind het erg moeilijk dat ik met een stem op Soumahoro ook op de PD stem’, verzucht hij. ‘Maar het moet maar.’ Waardig werk, daar zou de campagne volgens de gepensioneerde huisschilder over moeten gaan. ‘Wie nu begint met werken verdient zo weinig dat je niets kunt plannen – niet eens een avond met vrienden in een pizzeria, laat staan een gezin.’ De cijfers geven hem geen ongelijk. Zo bestaat er in Italië geen minimumloon en verdient volgens het Italiaanse bureau voor de statistiek bijna een op de drie werknemers in de private sector (4 miljoen mensen) minder dan 1.000 euro bruto per maand. Waarschijnlijk is dat zelfs een onderschatting, omdat huishoudelijk werk en de landbouwsector niet zijn meegerekend. Toch trekt Soumahoro nog geen volle zalen met zijn verhaal over waardig werk. Maar onderschat niet, legt tweede campagnemedewerker Gianmarco Carrieri (30) uit, dat ze deze campagne voeren zonder budget. Voor het drukken van de flyers maakten ze schulden, het krappe blauwe autootje waarin Soumahoro, Vernetti en Carrieri door het achterland van Modena toeren hebben ze van een oudere sympathisant te leen gekregen. Modena is ook niet per se het achterland van Soumahoro, die zelf met vrouw en kind in Rome woont. Hij is hier door de partijen ‘geplaatst’ om het meerderheidscollege te winnen voor centrum-links. De Italiaanse Rolling Stone doopte hem al tot de lokale Bernie Sanders, maar zelf heeft Soumahoro met zulke vergelijkingen weinig op. Ook de vooroordelen die hij als zwarte man tegenkomt in een land waar zo’n veertig procent van het electoraat zeer rechts stemt, laat hij het liefst links liggen. ‘We moeten de verschillen niet te veel benadrukken, zoals de kleur van iemands huid of ogen.’ Soumahoro reageerde wel op een rechtse krant die hem in een kop, naast de naam van een andere linkse kandidaat, labelde als ‘de Ivoriaan’. ‘Ik ben niet ‘de Ivoriaan’ maar een sociaal vakbondsactivist’, luidde zijn repliek in een open brief, waarna hij zijn politieke filosofie nog eens uiteenzette. ‘We hebben dorst naar rechten en waardigheid’, zegt de politicus bij de lunch plechtig, terwijl hij met vlakke hand op tafel slaat. Zo wil hij, behalve een progressiever belastingstelsel en minimumloon, ook een verplicht ‘etensbewijs’ invoeren, dat informatie geeft over de herkomst van etenswaren en moet voorkomen dat producenten hun werknemers uitbuiten. Dan is het weer tijd om in het blauwe autootje te stappen, op naar de volgende campagne-afspraak. Van ’s ochtends vroeg tot ’s avonds laat is het trio in touw. Soms weigeren mensen een flyer aan te pakken, maar net zo vaak willen ze Soumahoro de hand schudden, bedanken ze hem of vragen ze om een selfie: van twee jonge scoutingleiders in uniform tot een welvarend uitziend ouder echtpaar. De kandidaat ondergaat het met zichtbaar plezier. ‘We zijn niet radicaal’, benadrukt hij. Iedereen die iets wil doen aan ‘het drama van de armoede’ is bij hem aan het juiste adres. Het is ook niet zijn doel om wraak te nemen op wie het goed getroffen heeft, zegt Soumahoro ernstig. ‘We willen de rijken niet laten huilen, maar iedereen doen lachen zoals de rijken.’||https://www.volkskrant.nl/nieuws-achtergrond/lokale-bernie-sanders-soumahoro-schudt-de-linkse-politiek-in-italie-op~bc2ad8f5/
2022-09-18||Nederland legt nog eens 7,5 miljoen euro op tafel om berging lekkende tanker bij Jemen op gang te helpen||De Safer is een tientallen jaren oud schip dat door motorproblemen niet van zijn plek te krijgen is. Door jarenlange verwaarlozing dreigt verroesting, scheuring of zelfs een explosie. De VN, die de leiding hebben over de bergingsoperatie, spreken van een ‘tikkende tijdbom’, met mogelijk catastrofale gevolgen, niet alleen voor de unieke koraalriffen en fauna in het Rode Zeegebied, maar ook voor de miljoenen burgers die voor hun dagelijks leven afhankelijk zijn van de haven van Hodeidah, 60 kilometer verderop. ‘Ook de internationale scheepvaart kan flink verstoord worden’, aldus minister Liesje Schreinemacher (Buitenlandse Handel en Ontwikkelingssamenwerking). ‘Onder meer naar de haven van Rotterdam.’ Eerder dit jaar heeft Nederland ook al 7,5 miljoen vrijgemaakt voor de berging. De tanker heeft in totaal zo’n 185 miljoen liter olie aan boord. Ter vergelijking: bij de ramp met de Exxon Valdez in 1989, een van de grootste in de geschiedenis, kwam 42 miljoen liter vrij, minder dan een kwart dus van wat de Safer aan boord heeft. Volgens de VN is er in het slechtste scenario 19 miljard euro nodig om de olie op te ruimen; een veelvoud van het geld dat nu is opgehaald. Het Rotterdamse bedrijf Smit Salvage, een dochteronderneming van Boskalis, zal de bergingsoperatie vermoedelijk op zich gaan nemen. Ingenieurs van het bedrijf zijn meermaals naar Jemen gevlogen en hebben een technisch plan aan de VN gepresenteerd dat haalbaar wordt geacht. Toch zijn er grote vraagtekens over de slagingskansen. De Safer ligt in de territoriale wateren van het Houthi-bewind, gevestigd in de stad Sana’a, dat sinds 2015 in oorlog is met de internationaal erkende regering in Aden. Een operatie kan alleen slagen als de Houthi’s definitief groen licht geven en de veiligheid garanderen van de Nederlandse bergers. Zo’n akkoord ligt er nu nog niet. Er is een principeakkoord op hoofdlijnen, maar daaraan zijn de Houthi’s niet gebonden. De Houthi’s staan bekend als harde onderhandelaars, die alleen zullen meewerken wanneer ze er zelf iets aan hebben. Een VN-reddingsplan uit 2019 torpedeerden ze op het laatste moment, omdat ze het Safer-dossier wilden gebruiken als drukmiddel bij eventuele vredesonderhandelingen. Ook lanceerden ze dit voorjaar de verdachtmaking dat het ingezamelde geld allemaal zou zijn opgegaan aan personeels- en onkosten van de VN. Het voorstel van Smit Salvage bestaat uit twee fasen: eerst zal een tanker van Smit langszij varen, waarna de ruwe olie wordt overgeheveld, een complexe operatie waar vier maanden voor staat. De Safer moet daarna worden weggesleept voor de sloop. In fase twee wordt de tanker van Smit vervangen door een nieuw schip. Alleen voor fase één is nu genoeg geld opgehaald. De Nederlandse regering probeert al maanden de internationale gemeenschap ertoe te bewegen met meer over de brug te komen. ‘Als de politieke er wil is, kun je het allemaal vrij makkelijk doen’, zegt Ammar al-Aulaqi, ex-directeur van de Jemenitische Milieubeschermingsautoriteit, aan de telefoon. ‘Maar mijn indruk is dat de Houthi’s proberen tijd te winnen. Ze stappen er niet volledig uit, maar ook niet volledig in. Ze wachten op het beste moment om mee te doen – een moment dat zich wellicht nooit zal aandienen.’||https://www.volkskrant.nl/nieuws-achtergrond/nederland-legt-nog-eens-7-5-miljoen-euro-op-tafel-om-berging-lekkende-tanker-bij-jemen-op-gang-te-helpen~b29dd1ba/
2022-09-18||De opmars van een generatie laatbloeiers zet zich ook in Davis Cup door||Het contrast in de Emirates Arena in Glasgow is groot. Vanaf de tribunes moedigen vijfduizend uitzinnige Britse tennisfans kopman Cameron Norrie hartstochtelijk aan. Bij een belangrijk gewonnen punt zoekt de nummer acht van de wereld, deze zomer nog de halve finalist op Wimbledon, opzichtig contact met het in blauw uitgedoste thuispubliek. Aan de andere kant van het net oogt Botic van de Zandschulp in zijn witte shirt als een ijskonijn. Het is alsof hij niks mee krijgt – of zich niks aantrekt – van alle hectiek om hem heen. Op de trage hardcourtbaan in het multifunctionele sportcomplex, dat tegen het stadion van voetbalclub Celtic aanschuurt, overklast de introverte tennisser zijn Britse opponent met harde opslagen, vernietigende forehands en gevoelige dropshots (6-4, 6-2). Kalmte en koelbloedigheid blijken sterker dan opwinding en commotie. Niet veel later zal de nummer 35 van de wereld, uit Veenendaal, nuchter zeggen dat hij de nagenoeg perfecte wedstrijd heeft gespeeld. Het is de vierde keer in zijn carrière dat de beste tennisser van Nederland een overwinning boekt op een speler uit de top-10. Het is de veruit indrukwekkendste zege van dat kwartet. De eclatante zege van Van de Zandschulp op Norrie staat symbool voor het sterke optreden van Nederland in de groepsfase van de Davis Cup. Met triomfen op de hoger geklasseerde ploegen van Kazachstan, Groot-Brittannië en de Verenigde Staten plaatst het team van coach Paul Haarhuis zich verrassend als groepswinnaar voor de finaleweek van het prestigieuze landentoernooi, eind november in Malaga. Het is voor het eerst sinds 2005 dat Nederland bij de beste acht tennislanden hoort. Dat scenario leek iets meer dan een jaar geleden ondenkbaar. Geen enkele Nederlandse enkelspeler stond in de top-100, een magische grens in het tennis. Met de midtwintigers die hun partijen vooral buiten het zicht van de camera’s afwerkten, werd eigenlijk al geen rekening meer gehouden. In Glasgow laat de ‘nieuwe generatie’ zien dat de recente opmars van Nederlandse mannentennis nog volop bezig is. Met de 26-jarige Van de Zandschulp en Tallon Griekspoor staan er twee spelers in de top-50. En ook de één jaar jongere Tim van Rijthoven beleefde afgelopen zomer zijn doorbraak met een verrassende ATP-titel in Rosmalen en een plek in de vierde ronde op Wimbledon. ‘Het is niet zo dat we nu ineens standaard bij de beste acht tennislanden ter wereld horen, maar het geloof bij de jongens is het afgelopen jaar wel enorm gegroeid’, zegt Haarhuis, die als coach in Glasgow ook de beschikking had over ervaren dubbelspecialisten Wesley Koolhof (onlangs finalist bij de US Open) en Matwé Middelkoop. ‘Het is geen toeval dat iedereen nu goed presteert en is gestegen op de wereldranglijst.’ Oud-dubbelspecialist Jacco Eltingh (met Haarhuis meervoudig grandslamwinnaar) wijzigde vijf jaar geleden het beleid van de tennisbond. Lange tijd werden tennissers tot hun 21ste ondersteund. Daarna moesten ze het zelf zien te rooien. Maar met de komst van Eltingh als technisch directeur werd niet de leeftijd, maar potentie leidend. ‘We zagen de kwaliteiten van deze jongens, maar stelden ook vast dat mannelijke spelers op steeds latere leeftijd in de top-100 komen’, aldus Haarhuis. Op het Nationale Tenniscentrum in Amstelveen stuwen de beste tennissers van Nederland elkaar sinds een aantal jaar naar een hoger niveau. Van de Zandschulp gaf zijn collega’s ook een enorme boost met zijn onverwachte plek in de kwartfinale op de US Open een jaar geleden, weet Haarhuis. ‘Op de training pakken die andere jongens ook weleens een setje van Botic. Plots gingen ook zij geloven dat er meer mogelijk is.’ Griekspoor won het ene na het andere challengertoernooi, terwijl Van de Zandschulp dit jaar sterk presteerde op Roland Garros (derde ronde) en Wimbledon (vierde ronde). Nog meer tot de verbeelding sprak het niet voorziene succes van Van Rijthoven, die als derde enkelspeler in Glasgow niet in actie kwam. Brutaal tenniste hij zich als nummer 205 van de wereld in een paar maanden richting de top-100. Als de nieuweling die voor niks of niemand bang was, versloeg hij bij het grastoernooi van Rosmalen onder meer toptienspelers Felix Auger-Aliassime en Daniil Medvedev. In Glasgow is het of die branie en onbevangenheid als een beschermende mantel over de Nederlandse team is gedrapeerd. Hoewel de ingetogen Van de Zandschulp nooit het uitgesproken karakter van een supertalent als de Spanjaard Carlos Alcaraz zal krijgen, lijkt hij een andere persoon op de baan dan enkele weken geleden bij de US Open. Met de schouders naar beneden en een onbegrepen blik in de ogen had Van de Zandschulp in New York meer weg van een bozig kind dat zijn zin niet kreeg, dan van een tennisser die het naar zijn zin had. In de tweede ronde brak de Franse qualifier Corentin Moutet hem mentaal. Een terugkerend probleem bij hem. ‘Ik was tennismoe’, zegt Van de Zandschulp over zijn tour van vijf weken door Amerika. ‘Ik was niet meer fris in mijn hoofd, waardoor ik heel snel gefrustreerd raakte. Elk foutje of gemiste bal wordt dan iets heel groots in mijn hoofd.’ Plots oogde hij als de kwetsbare tennisser die van iedereen kon verliezen. Maar na een week geen racket te hebben aangeraakt, etaleert de opgefriste versie van Van de Zandschulp zijn potentieel in de Davis Cup. In vijf dagen tijd rekent hij als kopman af met drie spelers uit de top-50: de Kazak Alexander Boeblik (44), de Brit Norrie (8) en de Amerikaan Taylor Fritz (12). Ze hebben geen antwoord op zijn haast foutloze spel. Verdwenen is de nukkige houding. In plaats daarvan zweept Van de Zandschulp de in oranje gehulde fans (zo’n vijftig man sterk) na een fraai punt tegen Fritz met armgebaren op, alsof een gesloten oester zich voorzichtig opent. ‘Ik had echt zin om te spelen en stond met plezier op de baan. Dat was de afgelopen periode wel anders.’ ‘Als hij zijn niveau haalt, dan ligt zijn lat extreem hoog en kan hij zonder twijfel de top-10 halen’, zegt Fritz, nadat hij in twee sets (4-6, 6-7) aan de kant is geschoven door de Nederlander. ‘Maar bij tennis gaat het er ook om hoe vaak je dat niveau haalt en wat je ondergrens is als je een keer minder speelt.’ In het kielzog van Van de Zandschulp wint ook Griekspoor (ATP-48) twee van zijn drie enkelpartijen, waaronder tegen de negentien plekken hoger geplaatste Amerikaan Tommy Paul. ‘De enige manier om beter worden, is om meer van dit soort wedstrijden te spelen en in deze situaties te komen. De druk bij belangrijke punten kun je in een training niet nabootsen.’ Na zijn afsluitende persconferentie, zaterdagavond, blijft Haarhuis in de persruimte nog even met een paar journalisten praten. In zijn enthousiasme vertelt de coach dat hij vanaf de zijkant heeft genoten van het sterke spel van de Amerikaanse toppers Fritz en Paul tegen Nederland. ‘Ik wilde eigenlijk tegen Botic en Tallon zeggen dat ze goed naar hun voetenwerk en de manieren van retourneren moesten kijken. Tegelijk besefte ik dat ze wel gewoon van hen hadden gewonnen.’ Het zegt volgens Haarhuis alles over de ontwikkeling die de Nederlanders het afgelopen periode hebben doorgemaakt. ‘Vergeet niet dat Botic en Tallon pas een jaar op het hoogste niveau spelen en Tim zelfs pas een paar maanden. Hoewel midden in de twintig zijn het nog echte groentjes op de ATP-tour.’ Ook in Glasgow zijn ‘ervaring’ en ‘zelfvertrouwen’ sleutelwoorden. ‘Ik heb in mijn eerste jaar misschien te veel wedstrijden gespeeld. Ik wil het nieuwe seizoen vooral naar mijn toernooischema gaan kijken, waardoor ik frisser ben en positiever op de baan sta’, zegt Van de Zandschulp. Of dat leidt tot een plek in de top-10, is volgens Haarhuis moeilijk te voorspellen. ‘Maar ik ben ervan overtuigd dat Botic, Tallon en Tim hun hoogste rangschikking op de wereldranglijst verbeteren als ze straks tien tot vijftien grandslamtoernooien achter hun naam hebben staan.’ Het zijn de bespiegelingen voor de toekomst, terwijl op zaterdag in de Emirates Arena vooral het heden telt. De reusachtige tennishal, die plek biedt aan negenduizend bezoekers, is al grotendeels leeg als het Nederlandse Davis Cup-team zich laat fêteren door de oranje-supporters. ‘Wij gaan naar Malaga’, klinkt het in koor, als passend slot van een aantal wonderlijke tennisdagen in Glasgow.||https://www.volkskrant.nl/sport/de-opmars-van-een-generatie-laatbloeiers-zet-zich-ook-in-davis-cup-door~b6eb0d86/
2022-09-18||Lezersbrieven: Voorkom een koloniëncrisis, geef Suriname de Gouden Koets cadeau||Nadat de restauratie van de Gouden Koets al een diepte-investering is gebleken, vond de conservator van het Amsterdam museum het blijkbaar belangrijk om de ‘historische’ vraag te beantwoorden waar het goud van de koets vandaan komt. Er was blijkbaar toch nog geld over. Om te voorkomen dat er naast de gascrisis, het stikstofdebacle, de gierende inflatie en nog wat andere issues ook een koloniëncrisis bij komt, stel ik voor om de Gouden Koets ­cadeau te doen aan Suriname. Halen die hun goud er af en schilderen ze het beruchte paneel ‘Hulde aan de koloniën’ over. Vervolgens kan Suriname het ding als een soort van wisseltrofee aan een volgende voormalige kolonie schenken, zodat deze háár oud zeer er vanaf kan strippen. Als alle voormalige koloniën hun grieven er vanaf strippen, kan de laatste in de rij de overgebleven boerenkar aan Nederland terug­geven. Wij hebben dan weer een prima vervoersmiddel voor de koning op Prinsjesdag, dat prima past bij de door ons geclaimde nuchtere volksaard. Wellicht houden we dan in de toekomst ook wat geld over om al die andere problemen aan te pakken. Is dat restje budget van de restauratie toch goed besteed.Maarten Adriaansens, Naarden Met een chronische ziekte en een complex medisch dossier doe ik een groot beroep op mijn huisarts. Terwijl huisartsen onder druk staan, zo lees ik in onder meer de columns van Danka Stuijver (O&D, 15/09) zou ik me juist zonder mijn huisarts reddeloos verloren voelen. Zij is mijn vangnet. Wanneer het ziekenhuis niet meer bereikbaar is, belt mijn huisarts op vrijdagavond om half zeven nog op om de uitslagen van een kweek door te spreken. Zij overlegt met de medisch specialisten, zij schakelt met de thuiszorg en regelt alle uitvoeringsverzoeken. Een formulier voor bloedafname brengt ze aan het einde van haar lange werkdag persoonlijk langs. Mijn huisarts vangt alles op wat anderen in de zorg nalaten of waar ze geen tijd meer voor hebben. Mijn huisarts en haar assistentes maken die tijd vrij, maar ten koste van wat? Zij kan niet nog meer zorgtaken in de schoenen geschoven krijgen. Mijn huisarts verdient een grote pluim, en vooral ook meer tijd en geld.Esther Verstraaten, Overveen In haar column toont Merel van Vroonhoven begrip voor een 10-jarige leerling, die niets begrijpt van alle aandacht voor het overlijden van de Britse koningin Elizabeth II. Ze was immers al zo oud. En oude mensen gaan dood. Bovendien is het in de media geprezen arbeidsethos van Elizabeth niet zo bijzonder. Veel mensen werken lang door. De in opspraak geraakte zoon Andrew komt in de column ook voorbij. Moet ook dit Elizabeth niet worden aangerekend? Er zijn dus grotere problemen dan het overlijden van Elizabeth. Denk eens aan al die mensen die lijden onder de hoge energiekosten. Helaas is de wereld niet zo zwart-wit. Met het verscheiden van koningin Elizabeth verloren miljoenen Britten een cultureel anker; een vrouw die de afgelopen zeventig jaar een onderdeel was van hun bestaan. Dit verlies overstijgt het overlijden van een persoon. Haar rouwende landgenoten verloren een hoeksteen van hun nationale identiteit. Iedereen begrijpt dat zelfs een zeer intelligente 10-jarige leerling zo’n complexe gebeurtenis niet kan bevatten. En daar is dan de rol van de docent voor. Om uit te leggen dat het overlijden van één enkel persoon een heel land kan doen laten huilen. En dat de werkelijkheid complexer is dan een 10-jarig kind kan vermoeden.Aljen van Dijken, Den Haag Zes miljoen euro bedraagt de rekening van Deloitte voor het onderzoeksrapport over de mondkapjesdeal met Sywert van Lienden. Niet alleen Van Lienden werd dus ‘gillend rijk’, ook Deloitte mocht van dit ministerie nog een graantje meepikken.Frits Timmers, Born Elke week hoop ik oprecht dat Hiske Versprille weer eens slecht heeft gegeten. Niet omdat ik haar geen goede gerechten gun, maar simpelweg omdat haar recensies bij tegenvallers zonder uitzondering fantastisch zijn.Frank Neve, Meilen (Zwitserland)||https://www.volkskrant.nl/columns-opinie/lezersbrieven-voorkom-een-koloniencrisis-geef-suriname-de-gouden-koets-cadeau~b47d16b4/
2022-09-18||Ná de bevrijding volgt de bommenregen: ‘Overal kwamen raketten neer’||Ineens staan een man, een vrouw en een jongetje van een jaar of 10 zaterdag op het plein van Sjevtjenkove, een dorp in het oosten van Oekraïne. 's Ochtends waren ze nog op de plek waar ze wonen, of woonden, 30 kilometer verderop - daar waar ze een huis hebben, of hadden, met alles wat daarbij hoort. Nu staan ze op een plein met een tas, wat speelgoed en een kat in een reismand. Wat nu? Ze komen uit Koepjansk, een dorp waar de Russen een dag eerder definitief uit zijn verdreven, maar waar ze juist na hun vertrek aanweziger zijn dan ooit. Met een bombardement op de achterblijvers laten ze merken hoeveel ze geven om het dorp dat ze zes maanden hebben bezeten alsof het bij Rusland hoorde. ‘Overal kwamen ze neer, de raketten, ook op de huizen’, zegt Andrej Postoepnoi (32), de vader. Hij zit gehurkt, met twee handen om de hand van zijn zoontje, die op de stoeprand is gaan zitten en voor zich uit staart. ‘Hij laat zijn angst niet zien’, zegt Andrej. ‘Maar ik kan het wel voelen als hij trilt.’ Koepjansk ligt aan de rivier de Oskil, die grofweg de grens vormt tussen bevrijd en bezet gebied. De stad werd onwaarschijnlijk snel bevrijd door de Oekraïense soldaten: ook in het Westen spraken militaire analisten daar hun verwondering en bewondering over uit. De Oekraïense minister van Defensie, Oleksy Reznikov, noemde het tegenoffensief in de Financial Times ‘een sneeuwbal die van een heuvel rolt, hij wordt groter en groter’. Donderdag wisten de Oekraïners de rivier over te steken en bevrijdden ze ook het oostelijk deel van de stad. ‘We hoorden gevechten, en toen was het stil’, zegt Katya, de vrouw van Andrej. ‘We kwamen uit de kelder om boodschappen te doen, en probeerden de soldaten te vermijden. En toen zagen we ineens dat het de onzen waren. We waren zo blij.’ Hun zoontje Kyrill heeft een kleine plastic Humvee en een tank uit de tas gehaald, en begint oorlogje te spelen. Hij laat zijn mooiste speelgoed zien: een vliegtuig van surrogaatlego, nog in het doosje, met het prijsje nog in roebels op de verpakking. Het is alles wat hij bij zich heeft. Ze hadden tijdens de bevrijdingsgevechten al een poging gedaan om naar een veiliger oord te vertrekken, vertelt Andrej. Maar de bus waarmee ze probeerden te ontkomen werd door de Russen beschoten. Ze gingen plat op de vloer liggen, alleen de chauffeur en één passagier werden geraakt. Vandaag zijn ze te voet gevlucht, over een kapotte brug naar de overkant. Daar werden ze opgewacht door vrijwilligers, die vanochtend in kleine kolonnes vanuit Charkiv naar het oosten zijn gereden. Nu zijn ze aangekomen op het voor zo’n klein dorp veel te grote plein, gemaakt voor parades in glorieuzere tijden. Aan één kant het gemeentehuis, waar medewerkers van de Verenigde Naties een vrachtwagen met dozen voedsel uitladen. Aan een andere kant een kapot cultuurpaleis met op de gevel de afbladderende prestaties en ambities van de oude wereldmacht: een lopende band, een man aan het stuur, een graanveld, de maan, een atoom, een boek, een trompet en een vrouw met een erlenmeyerkolf. Maar de vluchtelingen moeten naar het derde gebouw aan het plein, in normale tijden de redactie van de plaatselijke krant. Nu is dit het zogeheten filtratiecentrum. Een stuk of honderdvijftig mensen staan voor de deur, die wordt bewaakt door politiemannen. Wie verder wil moet eerst hierlangs: hier stellen ze vragen en kijken ze welke stempels je in je paspoort hebt – te veel Rusland is verdacht. De vluchtelingen hebben hun mapjes in de hand, met papieren, bewijzen, namen van vrienden die voor hen kunnen instaan. Of niet. ‘Ik zie mensen hier die pro-Russisch zijn’, fluistert Oxana Gritsenko, een 78-jarige baboesjka (omaatje) met een hoofddoekje op en een door het leven gegroefd gelaat. ‘Misschien kan ik daar straks iemand over spreken.’ Ook zij zegt dat de bombardementen begonnen vanaf het moment dat de Russen zich terugtrokken. ‘Iedereen was in de war, geschokt’, zegt ze. Dat steden kapotgeschoten worden als legers ze proberen te veroveren, is al een verschrikkelijke consequentie van de oorlog. Dat steden kapotgeschoten worden door een leger dat zich terugtrekt, is iets van deze oorlog. Zaterdag wordt zomaar ook een tamelijk onbeduidend dorp als Tjoechoejiv beschoten, ver van het front, waarbij een meisje van 11 omkomt. Zondag vallen vier doden bij een psychiatrische inrichting, in een bevrijd stadje vlak bij de Russische grens. De tactiek van de verschroeide flats: de Russische artillerie blijft er consequent op terugvallen. Als Gritsenko hoort dat de fotograaf Italiaans is, vraagt ze hem of hij haar dochter kan bellen zodra hij weer bereik heeft. Ze is aan het begin van de oorlog gevlucht en in Turijn terechtgekomen. ‘Laat haar weten dat het goed gaat’, zegt ze met trillende stem. ‘Ze hoeft zich om mij geen zorgen meer te maken.’ Ze heeft al maanden geen contact meer gehad: de telefoon- en internetconnecties met de vrije kant van de wereld waren in Koepjansk verbroken. Nu, na de bevrijding, horen velen uit het bezette gebied voor het eerst in een half jaar wat er met hun familieleden en andere geliefden is gebeurd. Katya Postoepnoi zegt dat er buiten Koepjansk één heuvel was waar mensen tegen betaling konden bellen met de telefoon van iemand met een Russische sim-kaart. De communicatie met andere inwoners, vaak verstopt in kelders, verliep via papiertjes op de deuren. Het leven was hard onder de Russen. Rubina, het vrouwelijke hoofd van een Roma-familie die op het plein arriveert met hoestende kinderen in de armen, zegt dat ze maanden in kelders hebben geleefd, en daar nu net uit ontsnapt zijn, ‘We hadden geen tijd om ook maar iets mee te nemen.’ Al die tijd waren ze bang voor elk contact met Russen. ‘We kennen ons verleden.’ De vluchtelingen hier maken, in tegenstelling tot inwoners van verderop gelegen steden als Izjoem en Balaklia, vooralsnog geen melding van een Russisch terreurbewind. ‘We waren niet echt bang’, zegt Andrej Postoepnoi. ‘De Russen waren rustig. Als je je ook rustig hield, bleven ze rustig’. Er kwamen Russische spullen in de winkels te liggen, er kwam Russische tv en je kon ook met roebels betalen. Desalniettemin, zegt hij, namen sommige inwoners de wijk naar Rusland, op zoek naar een beter leven. ‘Er waren hier veel mensen met vrienden in Rusland’, zegt hij. ‘Die voelden zich aan hen verwant. Sommigen vonden dat we in feite één land zijn. Toen de oorlog begon konden ze alleen nog maar huilen over wat er gebeurde, en hopen dat het over zou zijn.’ ‘De Russen gedroegen zich redelijk in de stad’, zegt Gritsenko. ‘Maar er was geen vriendschap. Eigenlijk verwachtten we dat ze, als ze eenmaal zouden begrijpen dat wij niet onder Russische overheersing wilden leven, uit zichzelf zouden vertrekken. In plaats daarvan laten ze nu hun verschrikkelijkste gezicht zien.’ Op het plein komt een gebutste en gerafelde Dacia aangereden. In het dak en een portier zitten de grove gaten van granaatscherven, lampen en ruiten zijn weg. Achter het stuur zit een man met een zonnebril op, zijn dochter zit naast hem, zijn vrouw achterin tussen het huisraad. ‘Auto kopen?’, vraagt hij. Hij heet Georgy Soekhoemi en is vandaag begonnen aan de volgende etappe van zijn odyssee. Die begon in maart tijdens de beschieting van Izjoem: ze wisten door de linies te breken en een klooster te bereiken, waar ze voor het eerst in dagen weer water konden drinken, zegt Georgy's vrouw Victoria. Daar werd de wagen getroffen door een raket. Vervolgens gingen ze naar Slovjansk, om op een evacuatietrein naar het westen te komen, maar die zat overvol. Voor ze er erg in hadden bleek hun enige uitweg het bezette Koepjansk, waar ze onderdak vonden op de slaapzaal van een medische school. Nu zijn ze dus daar weer vandaan gevlucht. De volgende etappe van hun vlucht moet hen weer naar huis in Izjoem brengen, voor zover er nog een thuis over is. Georgy en Victoria hebben gehoord dat hun huis is verwoest; ze hopen dat het appartement van hun dochter Kristina Kotyk nog bewoonbaar is. En anders? Ze heffen hun armen in de lucht. ‘Hebben jullie geen verpleegsters in Nederland nodig?’, vraagt Kristina ineens. ‘Ik heb zeventien jaar in het ziekenhuis gewerkt. Functionele diagnose van hartaandoeningen. Ik heb geen binding meer met deze plek, ik kan overal heen, weg van hier. Kun je dat alsjeblieft laten weten?’ Dat ze toch nog op de vlucht moesten, na de maanden die ze in bezet Koepjansk hebben doorstaan, een vlucht ná de bevrijding, is ook voor Andrej Postoepnoi de druppel. ‘We gaan niet meer terug. Ik denk dat ons huis vandaag kapotgeschoten is of morgen kapotgeschoten wordt. Ik ga niet wachten op de herbouw, in angst dat het over een paar jaar weer gebeurt. Mijn zoon is 10. Ik wil hem een leven met meer toekomst geven.’ Ze zijn door de filtratie gekomen en gaan nu eerst naar Katya’s moeder in Charkiv, die ze zes maanden niet hebben gezien of gesproken. Dan klaart Kyrill op. ‘Ik heb zo veel van haar gedroomd’, zegt hij. ‘Nu kan ik oma weer echt zien.’||https://www.volkskrant.nl/nieuws-achtergrond/na-de-bevrijding-volgt-de-bommenregen-overal-kwamen-raketten-neer~b480d2c5/
2022-09-18||Een weekend lang baadt publiek van het springlevende festival Musica Sacra in religieuze muziek ★★★★☆||Een knauw voor het Limburgse muziekleven afgelopen week: kamermuziekfestival Orlando houdt na veertig jaargangen op met bestaan. Een paar dagen na dit nieuws begint gelukkig de veertigste editie van het springlevende festival Musica Sacra in Maastricht. Een weekend lang baadt publiek op verschillende locaties in religieuze muziek. Een hoogtepunt is de wereldpremière van Het gouden kalf, een oratorium van componist Jan-Peter de Graaff, vrijdagavond in Theater aan het Vrijthof. Geschreven voor de vijftigste verjaardag van het koor Studium Chorale, dat het werk onder leiding van Hans Leenders en met leden van de Philharmonie Zuidnederland uitvoert. Het uitgangspunt van het stuk, dat ruim een half uur duurt, is het Bijbelboek Exodus: over het vertrek van de Israëlieten onder leiding van Mozes uit Egypte naar het Beloofde Land. Wanneer Mozes maar niet terugkomt van de berg Sinaï, wordt het volk ongedurig. Librettist Jibbe Willems is nuchter en direct: ‘Als ik nog een hap van dat kleffe spul naar binnen moet wurgen (…)’ (Mozes’ broer Aäron over het door God gestuurde manna). Aäron – een spreekrol van de charismatisch, goed gecaste acteur Dries Vanhegen – besluit al het goud dat ze bij zich dragen, om te smelten tot een afgodsbeeld: het gouden kalf. De muziek van De Graaff voor vijf strijkers, althobo, trompet en slagwerk, is een knap geconstrueerde spiegel van de tekst. Wanneer Mozes het volk zegt dat ze de Sinaï opgaan, klinkt er een akkoord dat niet oplost en de rijzende vragen van het volk probaat kracht bijzet. De frase ‘Wie moeten we nu volgen?’ wordt vergezeld door ijzige fluittonen van strijkers zonder harmonische basis, er is geen enkel houvast. De instrumentalisten scheppen op bewonderenswaardige wijze een kwetsbare luchtledigheid. Het koor, ook al kan het niet varen op een harmonisch kompas, zingt zuiver en stevig. Andries Boelens’ althobo krult wonderschoon als een oosters blaasinstrument. Slagwerker Dennis Pientak laat het doelloze, gedemoraliseerde lopen steeds manker gaan, totdat God (een tingelend vingercymbaaltje) toch nog een teken van leven geeft. Zaterdagavond in de Sint-Jan wordt (het gevoel van) ontheemding een onherroepelijk gegeven: het geluk is toch altijd daar waar jij niet bent, zoals Der Wanderer van Schubert stelt. Hier beginnen bas Huub Claessens (grappige man met grote stem) en pianist Hans Eijsackers hun recital mee. Ook al ligt het tempo van dit lied aan de hoge kant, de mannen vertellen en troosten. Anders is dat in de Nederlandse première van Lines from a Wanderer van de Britse componist John Casken. Niets is geworteld, muzikale frasen stoppen abrupt en melodiearme verzen worden eerder uitgeroepen dan gezongen. Het wordt in het vijfde lied iets te veel een maniertje van de componist. Irritatie wordt overstemd door de adembenemende verstilling die Eijsackers aanbrengt.||https://www.volkskrant.nl/cultuur-media/een-weekend-lang-baadt-publiek-van-het-springlevende-festival-musica-sacra-in-religieuze-muziek~be2be6b7/
2022-09-18||In Hermitage Amsterdam passeren dramatische liefdesverhalen van de afgelopen eeuwen de revue  ★★★★☆||Op 19 mei 2018 maakte fotograaf Alexi Lubomorski een feestelijk groepsportret dat als titel kreeg: ‘Meghan, Duchess of Sussex and Prince Harry, Duke of Sussex and Family’. De gelegenheid was het huwelijk van de prins met de Amerikaanse actrice Meghan Markle. De blik wordt dezer dagen vooral getrokken door de zittende grootouders van Harry: Philip en Elizabeth. Charles en stiefmoeder Camilla staan naast Harry. De moeder van Meghan staat naast haar dochter. Lubomirski was ook de fotograaf van wat het officiële verlovingsportret werd genoemd, een intieme omhelzing van het stel, een half jaar eerder, waarbij de ring om de vinger van Meghan de echte aandachtstrekker is. De liefde van het stel heeft inmiddels wat stormen doorstaan, maar deze specifieke familie, de Windsors, bleek, als vaker, niet tegen deze verbintenis bestand. Het familieportret doet nu aan als een horrorscène uit de Get Out-school. Zwarte familie komt in het witste aller bolwerken terecht; niets dan pijn en verdriet kan het resultaat zijn. De twee foto's van hoffotograaf Lubomirski zijn onderdeel van de collectie van de National Portrait Gallery in Londen en maken deel uit van de interessante rondreizende tentoonstelling Love Stories, die na een aantal Amerikaanse musea nu in de Hermitage Amsterdam (zie kader) is beland. Voor deze expositie werkte Hermitage ook samen met de Dutch National Portrait Gallery, zodat er ook een flink aantal Nederlandse werken te zien is. Bij een dergelijke thematische opzet zijn soms de anekdotes en de levensverhalen van de geportretteerden meeslepender dan de werken (schilderijen, fotografie en een enkel videowerk) zelf, maar neem er vooral de tijd voor, want hier passeren een aantal van de dramatische liefdesverhalen van de afgelopen eeuwen de revue. De term liefde is hier de verzamelterm waaronder niet alleen de grote romantische liefde valt, maar ook de obsessie met de muze of de gedoemde, dan wel verboden liefde (met bijvoorbeeld het beroemde portret van Oscar Wilde en Lord Alfred Douglas). Het thema verbindt tijdperken van de 17de eeuw tot nu en kunstenaars en fotografen zo uiteenlopend als Anthony van Dyck (1599-1641), Lee Miller (1907) en David Hockney (1937). Met als een van de hoogtepunten Anna Maria Jenkins en Thomas Jenkins van Angelica Kauffmann uit 1790, waar de rijke bankier Thomas zijn nichtje Anna Maria in een pastoraal landschap voorstelt aan de society, bij wijze van voorzet van haar gewenste huwelijk. Een van de intrigerendste verhalen betreft de twee portretten van de jonge actrice Ellen Terry (uit 1864) en haar dertig jaar oudere echtgenoot, de schilder George Frederic Watts (1860), die haar meende te moeten redden van de zondeval die het theater was, door haar op haar 16de te huwen. Dat portret van de jonge Ellen Terry in haar trouwjurk, door haar nieuwe echtgenoot, is niet minder dan huiveringwekkend, alsof ze in verf gevangen wordt gehouden. Het leven als professionele muze was onverdraaglijk voor de jonge vrouw en ze verliet al snel haar echtgenoot en keerde terug naar het theater, waar ze een schitterende carrière had. Het sombere zelfportret van Watts hangt nu naast zijn portret van de ontsnapte muze. Speciale aandacht voor een van de eigenaardigste werken van de expositie, een heel andere vorm van muze-schap, of obsessie, zo u wilt: in 2004 maakte filmregisseur en videokunstenaar Sam Taylor-Johnson de film David. David Beckham, toen een van de meest bewonderde mensen in de sportwereld en ver daarbuiten, wordt een uur lang slapend gefilmd in zijn hotelkamer in Madrid na een training bij Real Madrid. Gaat dit over de bewondering van Sam (een vrouw overigens) voor David, over de ijdele bewondering van David voor David, die instemde met dit kunstproject, of gaat het over het publiek dat nu – bij wijze van spreken – ongemerkt tegen deze schone slaper kan aanschuiven? Zoek als contrast even het ontroerende portret van de jonge Johan Cruijff en zijn vrouw Danny op, door een ‘onbekende fotograaf’ vastgelegd in hun slaapkamer in 1968. Een Cruijff-kenner ter redactie loste het raadsel van die zogenaamde onbekende fotograaf trouwens snel op. De foto werd gemaakt door de Duitse fotograaf Metelmann voor het blad Kicker. Let ook op de vieze sokken van Cruijff en voel de liefde stromen.||https://www.volkskrant.nl/cultuur-media/in-hermitage-amsterdam-passeren-dramatische-liefdesverhalen-van-de-afgelopen-eeuwen-de-revue~bd24fe41c/
2022-09-18||Op zijn sterkst is Jan Beuving als hij de moderne tijd fileert met zijn humoristische liedjes ★★★☆☆||Jan Beuving is een man van de wiskunde en de wetenschap, maar óók van het geloof. In zijn derde cabaretsolo Restante richt Beuving de aandacht op deze minder bekende kant van zijn persoonlijkheid. Hij verhaalt over zijn christelijke opvoeding en waarom hij nog altijd gelovig is en naar de kerk gaat. Op het toneel staan twee stapels met boeken, fictie en non-fictie. De terugkerende vraag is op welke stapel de Bijbel thuishoort. De afgelopen jaren leverden Jan Beuving en zijn pianist Tom Dicke een sterke reeks voorstellingen af met hun klassieke vorm van cabaret, vol ambachtelijke liedjes met prachtig rijmende teksten. Een tikje keurig, en lekker nerdy ook wel. Jan Beuving gebruikt deze karaktertrek in zijn voordeel: hij wéét dat hij een nerd is als hij enthousiast vertelt dat hij een rijmpaar heeft gevonden dat nog ontbrak in het Rijmwoordenboek. Juist in de manier waarop Beuving hier doordraaft schuilt de humor. Dat blijkt nu ook weer in het lied waarin hij talloze rijmwoorden verzint op ‘staartdeling’, en het publiek daarin met gemak meekrijgt. Bij deze cabaretier leer je ook altijd wel weer iets nieuws, ditmaal bijvoorbeeld over de geschiedenis van het Nederlandse amateurvoetbal. Naar het einde toe wordt Restante wel nogal taaie kost, als Beuving lang uitweidt over het thema religie. Zijn verhaal blijft hier nogal particulier. Wellicht is dit deel interessanter voor toeschouwers met een gelovige achtergrond dan voor ongelovigen. Op zijn sterkst is Jan Beuving als hij de moderne tijd fileert met zijn humoristische liedjes. Die nummers, over bijvoorbeeld moderne architectuur en de wens om eens lekker rechts te zijn, zitten nu vooral in het eerste deel en doen je opveren in je stoel.||https://www.volkskrant.nl/cultuur-media/op-zijn-sterkst-is-jan-beuving-als-hij-de-moderne-tijd-fileert-met-zijn-humoristische-liedjes~b52fe20b/
2022-09-18||Het smaakt en ruikt naar niets, maar er zijn grote plannen voor dit plantaardige poeder uit Breda||In een laboratorium in Breda verpulveren twee jonge onderzoekers, beiden met witte stofjas en veiligheidsbril, een soort koekje van samengeperste eiwitten behoedzaam tot poeder. In een loods aan de overkant van de straat, de zogeheten testfabriek, wassen een paar medewerkers de onderdelen van een cilindervormige kweekmachine. Weer een bedrijfspand verderop, in de proefkeuken, bakt iemand pannenkoeken met plantaardige eiwitten. The Protein Brewery gebruikt inmiddels bijna alle gebouwen van een straatje op een bedrijventerrein in Breda. Volgend jaar breiden ze verder uit: dan opent elders in de stad de eerste volwaardige fabriek. Al spreekt het bedrijf liever van ‘brouwerij’. Vanuit Breda moet het poeder Fermotein – een samentrekking van ‘fermenteren’ en ‘proteïne’ – de wereld veroveren als nieuw voedingsingrediënt, een plantaardige vervanging voor dierlijke eiwitten. Microbioloog Wim de Laat vond een schimmel die koolhydraten uit gewassen als maïs, aardappelen, cassaves en suikerbieten omzet in eiwitten. Die worden vermalen tot een poeder dat voedselfabrikanten in hun yoghurt, bitterballen en wafels kunnen stoppen. ‘Naast eiwit en vezels bevat het dezelfde aminozuren als vlees’, legt De Laat uit. Het witte poeder is smaak- en geurloos. Dat het zo ‘saai’ is, ligt volgens De Laat aan de testpersonen. Zij kregen muffins voorgeschoteld waar eiwitten met en zonder geur of smaak in zaten. ‘Iedereen koos de neutrale variant waarbij het poeder niet de boventoon voert.’ Zijn toekomstdroom begon uit te komen toen hij twee jaar geleden de start-up oprichtte. Nu er bij investeerders 22 miljoen euro is opgehaald, staan de kwekers aan de vooravond van de gang naar de markt. ‘We gaan 150 duizend kilo eiwitten per jaar kweken, en meteen de Amerikaanse markt op’, vertelt De Laat. ‘Uiteindelijk willen we 1,5 miljoen kilo per jaar produceren.’ De Laat is een gedreven Brabander, die op een paar minuten wandelen van het bedrijf woont. Omdat hij liever een witte stofjas draagt dan nette directiekledij, vroeg hij Sue Garfitt het leiderschap over te nemen: ‘Zo kan ik verder met onderzoeken.’ ‘Wie een start-up begint moet een beetje gek zijn’, zegt Garfitt over De Laat. ‘Wim heeft een onwrikbaar geloof in zijn product.’ Ze komt uit het Verenigd Koninkrijk en werkt al jaren in de plantaardige voedingssector. Ze stond aan het hoofd van Alpro, fabrikant van onder meer plantaardige yoghurt. Op 1 september werd ze voorgesteld als nieuwe ceo. ‘Ik wist nog weinig van schimmelprocessen toen Wim me maanden geleden belde, maar het wekte meteen mijn interesse.’ Klimaatverandering, de groeiende wereldbevolking en obesitas, somt ze op, ‘zetten onze voedingsketens onder druk. Dus bieden we een duurzaam alternatief voor vlees aan, al verbieden we niemand om vlees te eten’. Het is nu aan haar om te zorgen dat voedselfabrikanten gaan samenwerken met de Brabantse onderneming, die nog geen winst maakt. ‘Wim is van het uitvinden, ik van het bedrijf opbouwen en product verkopen’, legt Garfitt uit. Die twee werelden botsen weleens, beamen ze. ‘Het is yin en yang. Maar dat werkt juist.’ Na haar presentatie als nieuwe ceo, vliegt Garfitt naar New York. Op een beurs voor plantaardige voedingsmiddelen horen Amerikaanse fabrikanten voor het eerst over de Bredase eiwitten. Het zit in de poffertjes die Garfitt aanbiedt. Slaat het poeder aan, dan is een fabriek in de Verenigde Staten onvermijdelijk. ‘We willen duurzaam zijn. Ons product op grote schaal verschepen is dat niet’, zegt Garfitt. Breda zal altijd ‘het moederschip’ blijven van waaruit producten worden doorontwikkeld. ‘Vanwege het omliggende landbouwgebied noemen onze investeerders het hier ‘Fermentation Valley’.’ Ook vóór de komst van Garfitt, die iedere week pendelt tussen Breda en het Engelse platteland, was de voertaal bij het bedrijf Engels: de 35 medewerkers komen uit zes verschillende landen. Het merendeel is eind twintig en afgestudeerd aan de universiteit van Delft of Wageningen. ‘Ze zijn jong, maar hebben al enorm veel kennis’, zegt Garfitt. ‘Aan de tafeltennistafel in de kantine merken we het leeftijdsverschil wel: ze rennen zo hard.’ Als het aan De Laat ligt, duiken straks overal ter wereld brouwerijen op. ‘Het productieproces is simpel, klimaatvriendelijk en energiezuinig’, zegt hij. ‘Boeren uit de directe omgeving van een fabriek leveren een gewas aan dat lokaal goed groeit.’ Het water en de warmte die nodig zijn voor de kweek worden gerecycled. ‘Steeds meer mensen zijn milieubewust en willen weten waar hun voedsel vandaan komt’, zegt Garfitt. Het bedrijf deint mee ‘op die flow’. Zelfverzekerd: ‘Timing is alles in het leven. En de timing is nu goed voor ons.’ Terwijl elders op het bedrijventerrein grote plannen worden gesmeed, experimenteren de twee jonge onderzoekers in het laboratorium rustig verder. Via een kraantje halen ze nieuwe eiwitten uit een apparaat met gekleurde slangetjes. ‘Als we straks schoonmaken zetten we keihard Abba op. En wie iets breekt, haalt taart voor de rest.’||https://www.volkskrant.nl/nieuws-achtergrond/het-smaakt-en-ruikt-naar-niets-maar-er-zijn-grote-plannen-voor-dit-plantaardige-poeder-uit-breda~b3078378/
2022-09-18||Extreem-rechts moet terug de verdomhoek in, waar het hoort||De bewuste provocatie van Ongehoord Nederland – bij de NPO werden ‘negers’ ervan beticht ‘blanken’ massaal in elkaar te slaan, met nog geen flinter bewijs – zou weleens een zegen kunnen blijken. Allereerst leidt de middelvinger misschien wel tot de volkomen verdiende verbanning van de omroep. Maar belangrijker nog: polariserende figuren als ‘presentator’ Blommestijn zijn de beste remedie tegen de plaag van de valse balans. Onnozelaars die haar ten tijde van corona dapper vonden, en dat waren er nogal wat, zien nu tot welk duister kamp ze behoort. False balance of bothsideism, laten we het in het Nederlands maar valse balans noemen, is wanneer journalisten in hun neutrale ijver de twee kanten van een debat als gelijk presenteren, zelfs wanneer slechts één van die twee kanten zich op feiten beroept en het andere kamp zich uitsluitend bedient van leugens en complottheorieën. Zo kan het dat je in een talkshow een totale nitwit ‘met oprechte zorgen’ tegenover een wetenschapper kan zien zitten, of dat absurde redenaties – ‘racisme en intimidatie zijn vervelend, anderzijds voelen mensen zich niet gehoord’ – normaal zijn geworden. Niet alleen de media doen mee aan deze gevaarlijke onzin, zo bleek uit een lezing van minister Yesilgöz van Justitie en Veiligheid. In een tijd waarin de rechtsstaat onder vuur ligt en journalisten worden vermoord, koos zij ervoor om de gevaren van ‘woke’ tegenover extreem-rechts te zetten: een klassiek staaltje valse balans. Agressief beleden slachtofferschap is heus irritant, maar toch zeker geen politieke ideologie of partij, laat staan een beweging die politieke invloed heeft. Dat is volkomen anders met extreem-rechts, een bewezen, maar nog immer onderschatte bedreiging voor onze democratie en veiligheid. Maar door de twee gelijk te stellen, positioneerde Yesilgöz de VVD waar het zo graag zit: in het redelijke midden. Het lijkt logisch dat in landen met een cultuur van compromissen, zoals Nederland, de neiging tot het zoeken van een valse balans groter is dan in meer revolutionaire landen. Voeg daarbij onze kleinburgerlijke behoefte aan fatsoen en ‘in gesprek met elkaar blijven’, en je begrijpt waarom Nederland vergeven is van de slecht afgestelde weegschalen. We willen toch zeker niet polariseren? Toch is polarisatie soms precies wat nodig is. Het is namelijk een onderschatte kwaliteit van polarisatie om het midden te dwingen partij te kiezen. Iets wat het midden in Nederland niet graag doet en lang ook niet hoefde; het zou absurd zijn om de keuze tussen sociaal-democraten of christen-democraten als een keuze tussen goed en kwaad voor te stellen. Zo’n zwart-wittegenstelling is er nu echter wél, en dat maakt dat het midden zijn instinctieve en cultureel bepaalde drang naar consensus moet loslaten. Extreem-rechts aan tafel uitnodigen en naar de mond praten heeft extreem-rechts alleen maar groter en extremer gemaakt. Polariseren is dus niet altijd slecht, omdat het de grote groep redelijken dwingt de waarheid onder ogen te zien: het betreft hier geen ‘gewone’ afwijkende meningen. Extreem-rechts moet terug de verdomhoek in, waar het hoort, en ons systeem moet minder tolerant zijn voor misbruik door intoleranten. Er is verschil tussen een afwijkende mening en racisme, net als kritiek en leugens niet hetzelfde zijn. Democratische partijen zijn wezenlijk anders dan fascistische partijen, en een onderbuikondernemer met een ‘juicekanaal’ is geen journalist. Wanneer we echter doen alsof al die zaken gelijkwaardig zijn, creëren we de valse balans die zo duidelijk het cruciale ingrediënt is voor de groei van extreem-rechts. Blijkbaar moet het eerst misgaan voordat we dat snappen.||https://www.volkskrant.nl/columns-opinie/extreem-rechts-moet-terug-de-verdomhoek-in-waar-het-hoort~b4497bf1/
2022-09-18||Ook Amerikanen lopen steeds minder warm voor een All Star Game. Dus wat moet het Engelse voetbal daarmee?||In de Verenigde Staten zijn de demonstratiepotjes met de bekendste sterren niet weg te denken uit de grote sportcompetities. Maar met het idee van een zogeheten All Star Game maakte Todd Boehly, de nieuwe, Amerikaanse eigenaar van Chelsea, afgelopen week geen vrienden in het Engelse voetbal. Het leek Boehly wel wat, de beste voetballers uit het noorden van Engeland tegen die uit het zuiden. Het idee dat hij opperde bij een conferentie in New York leidde tot discussie op sociale media. Welk team zou op papier het sterkst zijn? Het idee werd door kopstukken uit de Premier League resoluut afgeschoten. ‘Als hij een datum heeft, mag hij me bellen’, zei de cynische Liverpool-coach Jürgen Klopp, verwijzend naar de overvolle Europese voetbalkalender. Aston Villa-coach Steven Gerrard, die zijn loopbaan als voetballer afsloot in de VS, was wel enthousiast, maar ook hij zag het niet gebeuren. ‘We hebben genoeg wedstrijden.’ Oud-voetballer en analist Gary Neville, mogelijk getraumatiseerd door de avonturen van de Glazer-familie bij zijn Manchester United, noemde Amerikaanse eigenaren op Twitter een gevaar voor de Britse voetbalpiramide. ‘Ze snappen het niet’, schreef de voormalige rechtsback, ‘en stoppen niet voor ze hebben wat ze willen.’ Boehly zal geschrokken zijn van het stormpje dat zijn uitspraak teweegbracht. In zijn thuisland zijn de demonstratiepartijen gemeengoed. De grote competities zetten jaarlijks, vaak halverwege het seizoen, hun belangrijkste sterren in de etalage en verdienen op die manier een extra zakcentje. Voor spelers bieden de wedstrijden een moment van ontspanning in het seizoen, een staakt-het-vuren met rivaliserende sterren, en een kans om supporters nader kennis te laten maken met hun kunsten en persoonlijkheden. De eerste All Star Game in de Amerikaanse sport vond plaats in 1933, toen honkbalcompetitie MLB tijdens de Grote Depressie in zwaar weer verkeerde. De demonstratiewedstrijd hoorde bij de Wereldtentoonstelling van Chicago en moest de sport een stimulans geven. De Game of the Century, bedacht door een invloedrijke uitgever van de Chicago Tribune, trok 48 duizend bezoekers. Honkbalfans mochten bepalen welke sterren ze wilden zien. Babe Ruth kreeg de meeste stemmen. IJshockeycompetitie NHL volgde een jaar later met een benefietwedstrijd voor Irvine Bailey, een speler van Toronto Maple Leafs die bijna was overleden nadat hij omver was gebeukt en met zijn hoofd tegen het ijs klapte. Toronto speelde een seizoen later tegen een sterrenteam uit de NHL om de medische kosten voor Bailey te verzamelen. De wedstrijd was een opmaat tot de eerste officiële All Star Game in 1947. Vier jaar daarna kregen ook basketbalcompetitie NBA en American footballcompetitie NFL hun eerste demonstratiepotjes. Vaak spelen sterren uit de oostelijke divisie tegen die uit het westen, of worden spelers verdeeld over de subdivisies waarin ze spelen. Nog altijd mogen fans selecteren. In de NBA worden de spelers sinds enkele jaren op één hoop gegooid en stellen de twee basketballers met de meeste stemmen de teams samen, alsof ze hun vriendjes op het plein kiezen. De vaak geestige, soms ongemakkelijke selectieronde wordt live op televisie uitgezonden. Veel kijkers trekken de wedstrijden zelf niet. Naar de Pro Bowl, de jaarlijkse sterrenslag in de NFL, keken vorig jaar ongeveer 7 miljoen Amerikanen. Ter vergelijking: de Super Bowl trok een week later ruim 112 miljoen kijkers. De Pro Bowl illustreert het probleem van de demonstratiewedstrijden het duidelijkst: er staat niets op het spel, en dat is terug te zien op het veld. Opzichtig sparen de sterren hun dure lichamen. De tackles waarvan liefhebbers normaal gesproken smullen, ontbreken. Het is begrijpelijk, want meer dan een winstbonus van 80 duizend dollar is er niet te behalen. Veel spelers laten daarom verstek gaan. Zevenvoudig kampioen Tom Brady werd vijftien keer geselecteerd voor de wedstrijd, maar kwam slechts drie keer in actie, waarvan het laatst in 2005. De intensiteit in de Pro Bowl was het afgelopen seizoen zo laag, dat de NFL overweegt om het evenement te schrappen. De andere sporten, vooral honkbal, lenen zich beter voor de demonstratiewedstrijden, maar voluit gaat niemand. In die van de NBA wordt bijvoorbeeld nauwelijks verdedigd. De wedstrijden vormen het middelpunt van een lang weekend vol nevenactiviteiten, die het hoofdmaal steeds vaker overschaduwen. De Home Run Derby in het honkbal, waarbij de krachtigste slagmannen zoveel mogelijk ballen de tribunes in meppen, is met name populair. In de NBA is de jaarlijkse driepunterswedstrijd een succes. Mocht de Premier League gehoor willen geven aan de plannen van Boehly, dan kan het zich spiegelen aan de Amerikaanse tegenhanger MLS. De sterren uit de Noord-Amerikaanse voetbalcompetitie spelen de afgelopen jaren tegen hun collega’s uit de Mexicaanse Liga MX. Behalve een demonstratiepartij stond dit seizoen onder meer latje trappen en volleren uit voorzetten op het programma. Ook het populaire Goalie Wars, waarbij twee keepers elkaar van dichtbij onder vuur nemen, keerde terug. Gezien de reacties op het voorstel van Boehly zal het op Engelse bodem nooit te zien zijn.||https://www.volkskrant.nl/sport/ook-amerikanen-lopen-steeds-minder-warm-voor-een-all-star-game-dus-wat-moet-het-engelse-voetbal-daarmee~b71034b8/
2022-09-18||Autotune, piano, strijkkwartet: de muziek van Sor klinkt als die van niemand anders ★★★★☆||In de uitpuilende gemeenschap van de Nederlandse hiphop is de Amsterdammer Rosario Mussendijk alias Sor een unieke stem. Sor schrijft wondermooie teksten bij soms duistere en pompende bassen en beats, maar hij verzacht de kille ritmes met klassieke muziek, van piano’s tot strijkkwartetten. Zijn stem dwarrelt daar doorheen, opgetild en weer naar beneden geduwd door een royaal ingezette autotune. Zijn keuze voor het klassieke instrumentarium is geen poging in het oog te springen: Sors liefde voor klassiek is oprecht. Hij won dit jaar de dirigeercompetitie Maestro glansrijk. Dat was helemaal bijzonder omdat Sor geplaagd wordt door ernstige gehoorschade. Hij maakt gebruik van vernuftige hulpmiddelen om te componeren en te produceren, en in het geval van het tv-programma Maestro dus te dirigeren. Ook live in de uitverkochte zaal Pandora van TivoliVredenburg is Sor, strak in het pak, toegerust met gereedschappen die het voor hem mogelijk maken muziek mede te voelen. Hij heeft de techniek goed onder de knie, want gedurende de show merk je nauwelijks dat de rapper auditieve problemen heeft: de timing en presentatie, inclusief charmant gedol met zijn publiek, zijn puntgaaf. Dat is knap, want op het podium heeft hij naast een beatmaker ook een strijkkwartet bij zich, en zo’n muziekmix is van zichzelf al lastig goed in elkaar te steken. Het verfijnde geluid van zijn inmiddels driedelige albumserie Bae Doven, die dit jaar verscheen, wordt in de Pandora niet benaderd: daarvoor klinken de beats te hard en de strijkers te zacht. Maar toch roept Sor die dromerige klankenwereld van zijn opgenomen muziek op, vooral ook zijn gerobotiseerde autotunestem, die bijvoorbeeld in het emotionele liedje Vraag mij niet wordt opgestapeld tot een compleet koor. Mooi is ook het nummer Rocket Science, waarin de rapper Mozart en Satie verbindt aan het alledaagse leven in zijn wijk. ‘Er zijn geen problems hier’, rapt hij. ‘Ik kom van de block en ik heb pride.’ Sor heeft ook reden om trots te zijn. Zijn muziek klinkt als die van niemand anders, waar ook ter wereld. De volle zalen die hij momenteel trekt, nog tot en met eind oktober, komen hem toe.||https://www.volkskrant.nl/cultuur-media/autotune-piano-strijkkwartet-de-muziek-van-sor-klinkt-als-die-van-niemand-anders~b96b66d2/
2022-09-18||Een symfonieorkest dat de pan uit swingt: het kan wél, horen we bij het Rotterdams Philharmonisch Orkest ★★★★☆||U dacht dat het Concertgebouworkest een wel erg jonge chef-dirigent had binnengehaald met Klaus Mäkelä, een Fin van 26? Het Rotterdams Philharmonisch Orkest vond dat de gemiddelde dirigentenleeftijd in Nederland nog wel wat lager kon en strikte (na een succesvol debuut in mei) de eveneens Finse Tarmo Peltokoski als vaste gastdirigent. Hij is 22 jaar. 22, en, voor de goede orde, heel goed en even zelfverzekerd, bleek zaterdagavond bij zijn rentree in De Doelen. Bij de opkomst voor Gershwins Rhapsody in Blue gaf hij met een klein gebaar de inzet voor de klarinet. Pas na de bekende introductie keek hij het orkest aan, met elektriserend effect. Bijzonder was dat de huidige chef, Lahav Shani (33), achter de piano plaatsnam. De solopartij kon bruisender, met meer pianistische fonkeling, maar ach. Ineens is er dan een tutti dat verdomd goed klinkt, genoeg voor de kicks. Flitsender was de toegift, Count Basies The Kid from Red Bank, met knetterend koper – een symfonieorkest dat de pan uit swingt, het kan wél. Na een te lang changement volgde Richard Strauss’ Don Juan. Het orkest kwam fel uit de startblokken, met veel beweging in de klank, maar het lukte Peltokoski niet helemaal om die energie vast te houden. Peltokoski dirigeert uit het hoofd, heeft een zwierige slag en K-pop-achtige dansbewegingen in huis, maar (gezien vanaf het orgel) ook een gortdroge blik, alsof het hem allemaal niet zoveel doet. Uit zijn handen blijkt het tegendeel: hij wil elke frase kneden. Tegelijkertijd krijg je de indruk dat zijn aanwezigheid vertrouwen geeft, bijvoorbeeld te horen aan de open klank van de hoorns. Sibelius’ Zevende symfonie tot slot werd een geluidszee vol muzikale deining. Die komt er wel.||https://www.volkskrant.nl/cultuur-media/een-symfonieorkest-dat-de-pan-uit-swingt-het-kan-wel-horen-we-bij-het-rotterdams-philharmonisch-orkest~b4a8d323/
2022-09-18||Kom maar op met die linkse fusiepartij||Ruim drie maanden geleden beloofde het een spannende dag te worden voor de Nederlandse politiek. De VVD en de PvdA hielden een partijcongres en GroenLinks zou de uitslag van een ledenraadpleging bekendmaken. Over de liberalen bestond vooraf weinig opwinding: de Grote Gladstrijker zou elke kritiek lachend wegmasseren en ervoor zorgen dat de leden van zijn partij hem steunden. Het draaide zaterdag 11 juni allemaal om die twee linkse partijen. Zouden die nu eindelijk besluiten tot verregaande samenwerking? Zouden ze instemmen met het plan voor een gezamenlijke lijst voor de Eerste Kamer? En zouden ze – dat kwam niet ter stemming, maar er werd wel over gemijmerd – misschien zelfs ooit fuseren? Het liep allemaal een beetje anders. Goed, de linkse partijen stemden massaal voor samenwerking (80 procent GL, 77 procent PvdA), maar de aandacht ging onverwachts toch naar de VVD. De Gladstrijker had zijn dag niet, hield geen vlammende speech om het op te nemen voor zijn minister die thuis was opgezocht door boze boeren en zag het congres een motie aannemen tegen het stikstofbeleid van het kabinet. Geen regie, geen leiderschap, wel gebakken peren. Sindsdien strompelt het kabinet van crisis naar crisis. Over de linkse samenwerking had niemand het meer. En nog steeds niet. Nou ja, behalve dit dan: ‘Het opzetten van een gezamenlijke lijst blijkt op te veel statutaire en praktische problemen te stuiten, zo hebben we na nauwkeurig uitzoekwerk moeten concluderen.’ De gezamenlijke lijst van GL en PvdA voor de Eerste Kamer komt er dus niet. Vanwege ‘statutaire en praktische problemen’. Echt? Als je het echt wilt, kun je praktische en statutaire problemen ook oplossen. Of ligt bij deze linkse partijen alles voor de eeuwigheid onwrikbaar vast? Het is evengoed jammer. Dit land barst van de problemen, waarop de antwoorden alleen maar óf het lethargische laissez- faire-marktdenken van het kabinet, óf reactionair, extreem-rechts xenofoob lijken te zijn. Links hoor je nauwelijks. Geen wonder dat mensen die echt niks van Rutte moeten hebben toch bidden dat hij in het zadel blijft. Omdat het alternatief ze nog erger lijkt. Dat is idioot, maar ook begrijpelijk. Omdat links het alternatief niet biedt. Omdat partijen met een lange traditie liever hun identiteit willen behouden en zwelgen in het eigen gelijk dan samen een groot links alternatief te bieden. Een alternatief dat ervoor zorgt dat energiereuzen geen megawinsten maken terwijl burgers hun gasrekening niet kunnen betalen. Dat ervoor zorgt dat personeel niet wordt uitgebuit met lullige contractjes. Een alternatief dat ervoor zorgt dat het goed gaat met de natuur én dat boeren met minder dieren een goed salaris kunnen verdienen. Een alternatief dat burgers gelijke kansen en goed onderwijs geeft. Een alternatief dat weer aan ouderwetse volkshuisvesting gaat doen. Een alternatief dat het eigen slechte beleid niet afwentelt op asielzoekers die verschrikkelijke oorlogen zijn ontvlucht. Zo moeilijk is het niet. In de (ja ja, ik weet het) peilingen zijn GL en PvdA samen nu al de tweede partij van het land. Met een sterke lijst en een nieuwe lijsttrekker (Moorman?) kan zo’n nieuwe partij zomaar de grootste worden. Moeten PvdA en GL wel even durven en niet blijven hangen in nostalgie. In een eerdere versie van deze column stond dat de leden van GroenLinks en de PvdA hadden ingestemd met een gezamenlijke lijst voor de verkiezingen. Dat is niet het geval. De lijsten zouden pas na de verkiezingen worden samengevoegd.||https://www.volkskrant.nl/columns-opinie/kom-maar-op-met-die-linkse-fusiepartij~b022ee40/
2022-09-18||Ellen van Dijk verbaast alles en iedereen met haar derde wereldtitel op de tijdrit||Ellen van Dijk dacht dat ze alleen een tijdrit kon winnen als het parcours vlak was en louter uit kilometerslange rechte stukken zou bestaan. In zo’n situatie kan ze de hele tijd in één houding en één cadans een loodzware versnelling draaien. Zo won de 35-jarige Van Dijk vorig jaar de wereldtitel tijdrijden in Brugge, acht jaar na haar eerste. En zo fietste ze in mei op de wielerbaan van het Zwitserse Grenchen in een uur naar de recordafstand van 49,254 kilometer. Alleen ik en mijn fiets, een uur op je allerhardst, zei ze daarover. Puurder dan dat bestaat niet. Dus toen het technische, ruim 34 kilometer lange traject van de WK-tijdrit in het Australische Wollongong bekend werd gemaakt, met allemaal ritme onderbrekende scherpe bochten en steile stukken waardoor de tijdrijders moesten remmen, weer optrekken en uit het zadel moesten, dacht Van Dijk: niet mijn parcours. Niet dat dit besef de voorbereiding minder intensief had gemaakt. ‘Ik had met de Nederlandse wielerbond geregeld dat ik vlak bij het parcours een huis had, zodat ik er elke dag kon trainen’, vertelde Van Dijk aan het Belgische Sporza. Maar donderdag moest ze zo’n training afbreken wegens rugklachten. ‘Ik zat een beetje in zak en as.’ Ondanks alles won Van Dijk zondag voor de derde keer in haar carrière de wereldtitel tijdrijden bij de vrouwen. Ze mag in tijdritten nóg een jaar lang in de regenboogtrui starten. ‘Had ik echt niet op gerekend.’ Ze kwam als titelverdediger als laatste over de finish en hoorde de omroeper iets zeggen over opeenvolgende titels. ‘Nee, dacht ik, dat kan niet, da’s niet waar, dat klopt niet.’ Van Dijk kon het niet weten, hooguit voelen, want ze wilde tijdens haar tijdrit niet gestoord worden door tussentijden van haarzelf en de concurrentie, gegeven door bondscoach Koos Moerenhout achter haar in de auto met de reservefietsen op het dak. ‘Dat wil ik nooit weten. Ik kom helemaal in mijn eigen wereld. Als ik tijden van andere rensters hoor, verlies ik mijn focus.’ Die andere rensters waren thuisfavoriete Grace Brown, de Zwitserse Marlen Reusser en Annemiek van Vleuten. Van Dijk had op twee derde van de rit 22 seconden voorsprong op Brown, een klein kwartier later waren er op de finish nog ruim 12 van over. Van Dijk kwam als enige boven de 46 kilometer per uur uit met haar gemiddelde snelheid. Ze had op het eind in Reusser, die anderhalve minuut voor haar was gestart, een ideaal richtpunt. De Zwitserse werd derde, op 41 seconden. Van Vleuten kwam niet in het stuk voor en de regerend olympisch kampioen tijdrijden had geen idee waar dat aan lag. Ze is in grootse vorm, zei Van Vleuten over zichzelf, wijzend op haar succesvolle seizoen. Op een parcours dat haar wél zou moeten liggen werd Van Vleuten, wereldkampioen tijdrijden in 2017 en 2018, zevende op 1.43 minuten van Van Dijk. ‘Ik dacht dat ik goed bezig was’, vertelde Van Vleuten, ‘maar toen bleek ik al ver achter te liggen.’ Ze richt zich nu op de wegrace van zaterdag. ‘Want ik weet zeker dat ik goed in orde ben.’ De derde Nederlandse, de 20-jarige Shirin van Anrooij, werd op ruime afstand dertiende, maar dat leverde haar toch een zilveren medaille op. Want voor het eerst werden bij de vrouwen medailles uitgereikt bij de beloften – rensters geboren tussen 2000 en 2003. Net als zaterdag, bij de wegwedstrijd, doen ze mee aan dezelfde wedstrijd als de ‘elitevrouwen’ en wordt er een apart klassement opgemaakt. De 21-jarige Italiaanse Vittoria Guazzini werd vierde in de tijdrit en daarmee wereldkampioen tijdrijden bij de beloften.||https://www.volkskrant.nl/sport/ellen-van-dijk-verbaast-alles-en-iedereen-met-haar-derde-wereldtitel-op-de-tijdrit~b4138a1c/
2022-09-18||De Volkskrant tv-selectie voor maandag 19 september||NPO 2, 18.32 uur In een speciale uitzending geeft de NOS een overzicht van de belangrijkste gebeurtenissen op de dag van de uitvaart van Elizabeth II, de Britse koningin die op 8 september is overleden. Na de dienst in Westminster Abbey is er een tocht door Hyde Park en wordt de kist overgebracht naar het koninklijk verblijf Windsor Castle. Daar volgt een dienst in de naastgelegen St. George’s Chapel. Elizabeth II krijgt een plek naast prins Philip in de King George VI Memorial Chapel. Na de uitvaart volgt er nog een week van nationale rouw in het Verenigd Koninkrijk. Arte, 20.15 uur (Western, Fritz Lang, 1940) In de weinige kleurenfilms die de Oostenrijkse regisseur Fritz Lang maakte, toonde hij een voorkeur voor een uitbundig palet. Zo ook in zijn allereerste oefening in Technicolor, die bovendien zijn eerste western was én een vervolg op Henry Kings hit Jesse James (1939), waarin Tyrone Power de beroemde boef speelde. De bandiet overleefde de film niet, en in Langs vervolg wil zijn broer Frank hem wreken: hij kan het (anders dan in werkelijkheid het geval was) niet over zijn kant laten gaan als Jesses moordenaars vrij komen. Henry Fonda keert terug in de rol van Frank, terwijl latere superster Gene Tierney debuteert als verslaggever. Helaas Duits nagesynchroniseerd. NPO 2, 20.25 uur Bij de Nederlandse gemeenten staan ruim 75 duizend Oekraïense vluchtelingen geregistreerd, allemaal met een eigen verhaal over de oorlog, de angst en de vrienden en familieleden die zijn achtergebleven. De nieuwe documentairereeks Slava Oekraïne laat zien hoe enkele van deze vluchtelingen zich in Nederland proberen te redden en geeft elke zes maanden een update over de hoofdpersonen. Zo maken we kennis met Valeria, die samen met haar 8-jarige dochter Lera uit Kyiv vluchtte, en met een familie uit Marioepol die wekenlang in een schuilkelder zat. Net 5, 20.30 uur (Avonturenfilm, Reinout Oerlemans, 2011) De eerste Nederlandse film in 3D bevat een inmiddels beroemd beeld van Doutzen Kroes met opzwellende boezem op een schommel, haar hand reikend naar het publiek. Het beeld getuigt van het zakelijke instinct van regisseur Oerlemans: blijkbaar besefte hij dat een dergelijk shot nodig was om de wat voortkabbelende avonturenfilm op te peppen. De tocht vol ontberingen van Willem Barentsz (Derek de Lint), die in 1596 een derde expeditie begon om een kortere handelsroute naar het Oosten te vinden, ontbeert echte spanning en sensatie. NPO 2, 22.10 uur Op Wereld Alzheimer Dag staat NPO 2 stil bij de gevolgen van deze ziekte. De komende vier avonden maakt Gijs Wanders gefilmde portretten van alzheimerpatiënten en hun naasten, terwijl kunstenaar Herman van Hoogdalem hen vereeuwigt op 2,4 meter hoge aquarellen. In de eerste aflevering vertelt het gezin van Raymond Janssen hoe de 47-jarige vader van drie kinderen in korte tijd volledig aftakelde, zijn spraak verloor en naar de gesloten afdeling van een verpleeghuis moest. Zijn vrouw Carola ervaart nauwelijks nog contact: ‘Hij is eigenlijk al weg.’ NPO 2, 22.30 uur De Amsterdamse garage van David Kostelijk is uitgegroeid tot dé plek voor eigenaren van een Citroën DS. Veertig jaar lang was De DS Keyzer het adres voor reparaties en onderdelen, maar de garage fungeerde ook als clubhuis voor liefhebbers van de klassieke auto. Nu Kostelijk het pand heeft verkocht, komt er een einde aan een tijdperk en moet alles worden opgeruimd en afgevoerd. De documentaire De DS Keyzer van Doret van der Sloot volgt het proces en laat zien hoe Kostelijk ook een belangrijke sociale rol vervult voor zijn personeel en buurtbewoners. SBS 9, 00.30 uur (Animatie, Alexandre Astier en Louis Clichy, 2018) Op een dag breekt de oude druïde Panoramix zijn voet na een val uit een boom en besluit hij, vergezeld van de Gallische strijders Asterix en Obelix, het land af te reizen op zoek naar een geschikte opvolger. Dat valt nog niet mee, in dit nieuwe filmverhaal van het regieduo dat eerder de computeranimatieversie van Asterixklassieker De Romeinse lusthof afleverde. De meeste aspirant-druïden blijken onvervalste prutsers en hun schier eindeloze reeks toverpitches tegenover de met hun ogen rollende helden zorgt voor de geestigste momenten.||https://www.volkskrant.nl/cultuur-media/de-volkskrant-tv-selectie-voor-maandag-19-september~b9da2ae4/
2022-09-18||Energiecrisis treft ook wasserijbranche, met mogelijk ernstige gevolgen voor zorg in ziekenhuizen||De blauwe pakken voor chirurgen in operatiekamers van meerdere ziekenhuizen zijn net gewassen bij CleanLease in Koudekerk aan den Rijn en hangen klaar voor verzending. Die dagelijkse routine dreigt te worden verstoord nu CleanLease maandelijks 600 tot 700 duizend euro meer kwijt is aan energiekosten. ‘Als er niks verandert, moeten we in 2023 afschalen of vestigingen sluiten’, zegt Theo Lantinga, algemeen directeur Nederland. ‘Mensen realiseren zich onvoldoende dat dan ook de zorg stilvalt. Ik zie dat fabrieken sluiten, omdat hun productie niet rendabel is. Wij kunnen niet zomaar een wasserij dichtgooien. We hebben een zorgplicht.’ Cleanlease is marktleider in de wasserijsector en de grootste in de Benelux met dertien vestigingen in Nederland en negen in België. Van de jaaromzet van 130 miljoen euro is ruim 110 miljoen afkomstig uit de zorg. Het bedrijf wast niet alleen kleding en linnen voor ziekenhuizen als het Amsterdam UMC, het Erasmus MC in Rotterdam en het Leiden University Medical Center (LUMC), maar heeft die ook in verhuur en beheer. ‘We zijn in feite dienstverlener in de textiel', zegt Lantinga. De wasserij had driejarige energiecontracten afgesloten, 65 procent tegen een vaste prijs en voor 35 procent variabel. Normaal gesproken was dat zo’n 5 procent van de omzet, voor CleanLease tussen 5- en 6 miljoen euro per jaar. De variabele kosten zijn echter zo hoog geworden dat ze als een molensteen om de nek hangen. De gasrekening bedraagt inmiddels 12 procent van de omzet. Dit jaar heeft het bedrijf al 7- à 8 miljoen euro meer uitgegeven dan de gebudgetteerde energiekosten. Bij ongewijzigd beleid zal dat verschil in 2023 met nog eens 12 miljoen euro oplopen. ‘Dan valt onze energierekening 20 miljoen euro per jaar hoger uit, dat valt onmogelijk te compenseren’, zegt Lantinga. ‘Met een kleine marge is dat niet lang vol te houden.’ De branchevereniging Federatie Textiel Nederland sluit aan in de rij van sectoren als bakkers, slagers en glastuinders die compensatie van de regering vragen. Uit een peiling van MKB-Nederland blijkt dat een kwart van de ondernemers dit jaar een stevig verlies verwacht vanwege de gestegen energieprijzen. Nog een derde vreest diep in de rode cijfers te belanden. 34 procent van de mkb-bedrijven ziet hun energierekening drie tot acht keer hoger uitvallen dan in 2021. De energieslurpers van CleanLease staan in de machinekamers: de wasserij kan niet van het gas af. Lantinga: ‘Met alleen zonnepanelen kunnen we geen kleding en textiel reinigen. Het is een voorschrift dat we textiel voor de zorg op 60 graden wassen, lager mag niet om voortleven van bacteriën te voorkomen.’ Het domino-effect van de energie-inflatie is tastbaar in de gehele keten, stelt Lantinga. Hij voelt zich verantwoordelijk voor zijn leveranciers, veelal familiebedrijven die textiel of kleding leveren. ‘Zij zijn met hun omzet voor 40 tot 50 procent afhankelijk van ons. Ik moet hun prijsstijgingen grotendeels accepteren, want als ze omvallen heb ik geen textiel om te wassen of te recyclen.’ CleanLease heeft al een ronde van prijsverhogingen achter de rug. Het bedrijf hoeft niet nog eens aan te kloppen bij een trouwe klant als het Leiden University Medical Center dat al meer dan 50 miljoen euro moet bezuinigen. Lantinga: ‘Die gaan mijn toeslag niet betalen.’ CleanLease zegt dubbel te worden geraakt door de extreme energieprijzen. Lantinga verwacht een nieuwe loonronde die het bedrijf ook tot hogere uitgaven dwingt. Hij kent de noden bij het personeel en de krapte op de markt. Lantinga zal hogere salarissen accepteren. ‘We moeten en willen daarin mee.’ Bij CleanLease verdienen de lager opgeleiden 1.700 à 1.800 euro netto per maand. Lantinga: ‘Met 100 tot 200 euro extra aan energiekosten kunnen zij niet rondkomen. Ze krijgen er dus een fors bedrag bij en ik begrijp dat. Ik wil deze mensen namelijk ook niet kwijt, ongeschoolde arbeid is schaars in onze sector. En we hebben er niets aan als onze medewerkers voor een euro per uur meer elders gaan werken.’||https://www.volkskrant.nl/economie/energiecrisis-treft-ook-wasserijbranche-met-mogelijk-ernstige-gevolgen-voor-zorg-in-ziekenhuizen~b4af5eaf/
2022-09-18||Ook Jos Verstappen blijft geïnfecteerd met het racevirus. ‘Dat is de papa van Max!’||Het is een levendige bedoening op de parkeerplaats van een plaatselijk pretpark, waar de rallyteams hun kamp hebben opgeslagen voor de veertigste editie van de Hellendoorn Rally. Er staat een partytent, die dient als teamonderkomen. Coureurs lopen in race-overall tussen de bezoekers. Monteurs werken naast hun auto noodles naar binnen vanaf kartonnen bordjes. Het contrast kan bijna niet groter met de jetsetwereld van de Formule 1, waar renstallen zijn weggestopt in luxueuze bouwwerken van meerdere verdiepingen. Het is de exclusieve wereld die Jos Verstappen (107 F1-races tussen 1994 en 2003) als geen ander kent. Verstappen mist die luxe in Hellendoorn geen seconde, getuige de glimlach die zo’n beetje permanent op zijn gezicht staat. Hij overlegt amicaal met zijn monteurs, controleert hoogstpersoonlijk nog eens zijn banden en neemt ruim de tijd voor de velen die met hem op de foto willen. Hij is een publiekstrekker. Of meer: zijn achternaam. ‘Dat is de papa van Max!’, zegt een moeder opgewekt tegen haar zoontje als ze net een foto heeft gemaakt. Toen Verstappen zo’n dertien jaar geleden zijn laatste serieuze race reed, was hij met twee podiumplekken de succesvolste F1-coureur ooit uit Nederland. Een enkeling wist dat hij een zoon had die extreem goed kon karten. Nu is hij vooral de vader van de eerste Nederlandse Formule 1-kampioen, die op het punt staat zijn tweede titel te pakken. In de tussentijd bewandelde hij een uniek pad waarop alles week voor het F1-succes van Max, inclusief zijn eigen raceloopbaan. Inmiddels redt zijn zoon het al een tijdje prima zonder de intensieve begeleiding van zijn vader. Of hij daarom zijn eigen raceleven weer heeft opgepakt? ‘Nee, ik ben hier gewoon ingerold’, benadrukt Verstappen (50). ‘Maar het klopt dat ik er in het begin wat meer bij betrokken was dan nu. Ik heb mijn stapjes teruggedaan, maar dan is het wel fijn als je zelf een uitdaging hebt. Begrijp me niet verkeerd: ik heb het gewoon heel fijn thuis, met mijn familie en kinderen. Maar om dan ook de hele dag thuis te zitten... Ik moet wel die uitdaging hebben, zeg maar.’ Het rallyrijden kwam eigenlijk toevallig op zijn pad, zegt Verstappen. Voor de lol racet hij nog geregeld op circuits. Het racebedrijf waarbij hij dat regelde, tipte hem eens aan een rallytest mee te doen. Het was liefde op het eerste gezicht. Eind februari maakte Verstappen zijn debuut in een Belgische rally, waar hij meteen in de top-10 finishte. Er volgden nog vier wedstrijden in België, met vorige maand in Ieper zijn debuut in het rallywereldkampioenschap. Ook dat beviel goed, waarna hij nog eens vier rally’s aan de kalender toevoegde. ‘Het is niet te vergelijken met iets wat ik ooit heb gedaan. Daarom vind ik het juist leuk’, zegt Verstappen enthousiast. In de autosportdiscipline wordt een wedstrijd niet verreden over een vast circuit, zoals in de Formule 1, maar draait het om het zo snel mogelijk afleggen van een route tussen twee punten (klassementsproeven) over afgesloten openbare wegen. Daarbij wordt een coureur ondersteund door een navigator, die naast hem zit. Wedstrijden beslaan vaak meerdere dagen, met proeven in wisselende omstandigheden. Verstappen: ‘Normaal voel je bij de start van een race de adrenaline en de competitie. Hier heb je dat elke proef weer. Dat geeft me echt een kick. En het is heel uitdagend. Je verkent het parcours in een gewone auto met normale snelheden. De volgende keer kom je dan in dit ding aan en moet je direct op de limiet rijden’, zegt hij, wijzend naar zijn Citroën C3 R5. Wat Max eigenlijk van zijn rallyrijden vindt? ‘Hij verklaart me voor gek’, grapt hij, om daar iets serieuzer aan toe te voegen. ‘Nee, haha. Hij vindt het wel leuk, maar zo vlak langs die bomen rijden, vindt hij niks. Maar dat had ik denk ik ook toen ik zo jong was. Dat komt nog wel. Hij is nu met andere dingen bezig.’ Voor Verstappen draait het vooral om plezier. Hij beleeft zijn rally-avontuur samen met een boezemvriend die hij kent uit het karten, Richard Pex. Kort voor de eerste proef op vrijdagavond volgt er nog een innige omhelzing tussen de twee, waarna ze elkaar lachend succes wensen. Maar, zoals bij alles wat Verstappen in het racen doet, pakt hij het wel bloedserieus aan. Zo rolde de Citroën C3 uit de bus na intensieve tests met verschillende typen rallybolides. ‘Ik moet wel het gevoel hebben dat het goed is’, zegt hij. Het team dat zijn auto prepareert – het Belgische DG Sport Competition – behoort volgens Verstappen tot de top van de Benelux. Na een paar races nam hij al afscheid van zijn eerste navigator, de Belg Kris Botson. ‘Ik voelde vanaf de eerste keer al dat het niet helemaal klopte’, zegt Verstappen over die wissel. ‘Je moet wel een band hebben met iemand, want je zit lang naast elkaar. En in competitie lopen de emoties toch wat hoger op. Dan moet je wat van elkaar kunnen verdragen.’ Met zijn nieuwe navigator, de ervaren Nederlander Harm van Koppen, die in Hellendoorn zijn 101ste rally reed, heeft hij een aanzienlijk betere klik. Van Koppen legt uit dat Verstappen weinig geleerd hoeft te worden als het gaat om het rijden zelf: ‘Dan kan hij met iedereen mee, zeker in Nederland.’ Bij rallyspecifieke dingen, zoals het maken van routeaantekeningen bij verkenningen (pacenotes) of het lezen van wegen, heeft Verstappen nog het nodige te leren. Van Koppen: ‘Op een circuit is het altijd hetzelfde rondje. In de rallysport is dat anders. Stel dat we in een proef over tien kilometer driehonderd bochten hebben. Bij de volgende proef zijn er dan honderd anders, omdat anderen erlangs zijn gekomen. De enige manier om dat te leren, is kilometers maken.’ Hij ziet Verstappen elke rally verbeteren. ‘Het lukt bijvoorbeeld al wat meer om te vertellen over wat er aan staat te komen. In het begin werd dat nog weleens te veel. Je ziet daar echt progressie.’ In Hellendoorn onderstreepten ze in hun vierde rally die vooruitgang. De grootste rally van Nederland staat te boek als listig; asfaltwegen worden in de Sallandse bossen afgewisseld met zandpaden. Ook wordt er in het donker gereden. Het herfstachtige weer, met spontane regenbuien, maakte het nog uitdagender. Het waren allemaal nieuwe omstandigheden voor Verstappen. Daar was in zijn rijden niets van te merken. Na zestien proeven over vrijdag en zaterdag stond zijn naam in de einduitslag van het sterke deelnemersveld (meer dan tachtig coureurs) op de vierde plek. Wat zijn plannen voor de toekomst zijn? ‘Dat zijn we allemaal nu een beetje aan het overleggen, maar de race in het wereldkampioenschap is ons eigenlijk wel heel goed bevallen. Ik denk dat we daar nog wel wat meer van willen doen’, zegt Verstappen. Verder wil hij vooral ervaring opdoen, want ‘er is nog heel veel te leren. Dat is ook het mooie’. Hij plakt er sowieso nog een rallyjaar aan vast. De kans is aanwezig dat hij daardoor vaker niet aanwezig is bij de races van zijn zoon. Dat zou een paar jaar geleden ondenkbaar zijn geweest, toen hij nagenoeg bij elke Grand Prix aanwezig was. ‘Maar dat is ook een beetje zo gekomen door corona’, zegt Verstappen. ‘Daardoor hebben we een beetje afstand moeten nemen en op een gegeven moment beviel het me ook wel. Het is best intens als je alle wedstrijden op het circuit hangt en voor mij is er niet altijd werk te doen. Ik kom nu wanneer het echt nodig is, of wanneer ik zin heb.’ Vanaf begin oktober staat zijn rally-avontuur wel even op de tweede plaats. Hij reist sowieso af naar de Grand Prix van Singapore (2 oktober) en eventueel is hij een week later ook in Japan. De kans is groot dat Max Verstappen bij een van die races zijn tweede titel pakt. Die momenten zullen altijd voorrang krijgen in zijn leven, waar hij dan ook mee bezig is.||https://www.volkskrant.nl/sport/ook-jos-verstappen-blijft-geinfecteerd-met-het-racevirus-dat-is-de-papa-van-max~ba4ea6b8/
2022-09-18||Sparta boekt de progressie waar FC Groningen zo naar smacht||In de 85ste minuut vindt het pijnlijkste moment plaats voor de bezoekende ploeg. Keeper Michael Verrips krijgt na een zoveelste staaltje tijdrekken dan eindelijk zijn verdiende gele kaart van scheidsrechter Danny Makkelie. FC Groningen werkt met een begroting die nagenoeg twee keer zo groot is als die van gastheer Sparta, maar moet in Rotterdam alles uit de kast halen om één punt aan het duel over te houden. Nog geen minuut na het geel voor de doelman rolt rechtsback Liam van Gelderen tijdens een krampaanval handig binnen de lijnen. De subtopper van weleer moet traineren als een underdog op Het Kasteel. Het mag niet baten. Door een onbegrijpelijke sliding van Mike te Wierik op spits Tobias Lauritsen krijgt Sparta in de slotminuut een penalty. Rechtsbuiten Van Crooij schiet de verdiende 2-1 binnen. Onder het bewind van Mark-Jan Fledderus moest Groningen weer een financieel gezonde club worden. Bij binnenkomst in 2019 trof de jonge technisch directeur een club met een negatief eigen vermogen en 13 miljoen aan geleend geld in de boeken. Opdracht één voor Fledderus en consorten was dan ook het creëren van extra waarde op het veld. Het ene na het andere talent werd door Groningen aangetrokken, in de hoop dat een paar van hen zouden uitgroeien tot spelers die met flinke winst doorverkocht konden worden aan clubs uit topcompetities. In die opzet is Fledderus geslaagd. Linksback Björn Meijer (Club Brugge) en spits Jørgen Strand Larsen (Celta de Vigo) vormden de achtste en negende speler die Groningen sinds 2019 voor een miljoenenbedrag verkocht. Door veelvuldig verkopen en sterk onderhandelingswerk is Groningen inmiddels financieel gezond. Maar de ambities qua resultaten en speelstijl hebben wel te lijden gehad onder de vele wisselingen in de selectie. Met de verkoop van targetman Strand Larsen vestigde de club een persoonlijk transferrecord (11 miljoen euro), maar was het wel het tweede seizoen op rij dat de beste speler vertrok op Deadline Day. Vorig seizoen verlieten controleur Azor Matusiwa (Reims) en linksback Gabriel Gudmundsson (Lille) de club ook al op de laatste dag van het transferwindow. Een strategie die flinke transfersommen oplevert, maar het selectieproces flink verstoord. Het contrast met Sparta is in dat opzicht enorm. De Rotterdammers stonden vorig seizoen na 31 speelrondes nog laatste, maar ontliepen degradatie door drie opeenvolgende zeges. Na het lijfsbehoud werd er flink geïnvesteerd in de selectie. Zo is 14-voudig international Jonathan de Guzmán in Rotterdam teruggekeerd om af te bouwen. Op het middenveld vormt de veteraan een sterk koppel met Joshua Kitolano, een onvermoeibare balafpakker die vorig jaar nog dicht bij een overstap naar Feyenoord was. Van dezelfde Noorse club als Kitolano kwam ook spits Tobias Lauritsen over. De boomlange Noor won tot dusver de meeste persoonlijke duels (66) en luchtduels (51) van alle eredivisiespelers dit seizoen. ‘Vooral qua creativiteit zijn we er enorm op vooruit gegaan’, vindt trainer Maurice Steijn. ‘Met Koki Saito als sterk dribbelende linksbuiten en Shurandy Sambo als aanvallend ingestelde rechtsback is er meer dynamiek op de flanken, terwijl De Guzmán en Kitolano een intelligent middenveldduo vormen.’ Sparta is door de vele versterkingen een stuk aanvallender gaan voetballen dit seizoen. Groningen beweegt juist in tegengestelde richting. Hoewel nieuwe trainer Frank Wormuth werd gehaald om een attractievere speelstijl te implementeren, is er van het felle pressingvoetbal dat hij Heracles ooit liet spelen weinig over. In een 5-4-1-formatie zakken de bezoekers diep in op eigen helft. De passieve aanpak voorkomt weliswaar dat Sparta kansen krijgt, maar maakt zelf aanvallen opzetten bijzonder lastig. De kopgoal waarmee nieuwkomer Ricardo Pepi zijn ploeg op voorsprong zet, is de enige doelpoging van de Groningers in de laatste 59 minuten van de wedstrijd. Sparta wordt daarentegen meermaals gevaarlijk, vooral uit dode spelmomenten. In de zeventiende minuut lijkt Adil Auassar uit een strak voorgegeven vrije trap de thuisploeg op voorsprong te brengen, maar toont de VAR aan dat hij een centimeter buitenspel stond. Niet veel later komt het eerste gevaarlijke schot van Sparta ook voort uit een vrije trap, ditmaal direct genomen. Bij beide vrije schoppen is Vito van Crooij de nemer. De Limburgse buitenspeler zal in de slotfase beslissend blijken met zijn verfijnde rechtervoet. In de 73ste minuut draait hij een corner op het hoofd van Sven Mijnans voor de 1-1. ‘Een goed genomen corner is een gevoelskwestie’, stelt Van Crooij. ‘Je moet echt een perfecte onderlinge timing opbouwen met je koppers. Want een tiende van een seconde is het verschil tussen een gevaarlijke en nutteloze hoekschop.’ Een kwartier later mag Van Crooij zijn team naar de overwinning schieten. Met drie overwinningen in de eerste zeven speelrondes lijkt een degradatiestrijd niet nodig voor Sparta dit seizoen.||https://www.volkskrant.nl/sport/sparta-boekt-de-progressie-waar-fc-groningen-zo-naar-smacht~b9d48536/
2022-09-18||Boze woorden na het groeten van de jagers||Langs de weg een paar maal zigeuners met uiterst kleine, wrakke wagens. Chaînat is een klein, uitgestorven dorp. We kopen een brood bij een bakkerskar op een pleintje naast de kerk en lopen de weg af naar Ludesse. Een stil, licht heuvelend land met langs de weg vruchtbomen. Op de weg rupsen, noten, appels. De rupsen krommen zich om je vingers als je ze opneemt. Ludesse is niet veel groter dan Chaînat, maar er is wel een kruidenier. We telefoneren in een gewoon huis bij een vrouw met een aardig gezicht naar een hotel in Le Chambon. Ze vraagt drie keer zoveel als normaal voor een gesprek. Het is broeierig met af en toe wat zon, waardoor het steeds heter wordt. L. maakt zich boos omdat ik een jager groet. Er zijn hier veel jagers. Champeix. Een lang plein met aan de ene kant een smal park met kastanjes en aan de andere een rij lage, armoedige huizen met kleine caféterrassen. De mensen hier zijn arm. Uit het café waarvoor wij zitten komt eerst een man op krukken, daarna een imbeciele vrouw die het café blijkt te beheren, vervolgens een man met een rubbervoet en ten slotte een blind meisje dat door een op het oog geheel normale man naar een auto wordt geleid. Als we in de bus naar Le Chambon stappen, komt er nog een jong echtpaar met twee sportkarren vol kinderen langs.||https://www.volkskrant.nl/cultuur-media/boze-woorden-na-het-groeten-van-de-jagers~b0258104a/
2022-09-18||De overheersende indruk is toch dat Dubbeldrank enorm naar Dubbeldrank smaakt||Bij Riedel, ‘marktleider fruitige dranken’, uit Ede ‘leven en ademen’ ze vruchtensap, zoals ze dat zelf formuleren. Iedereen in dit land is zo'n beetje opgegroeid met Appelsientje, hun bekendste merk, maar ze experimenteren en mixen er sindsdien lustig op los, die fruitige types. In de Appelsientje-hoek kun je nu ook Appelsientje ‘Fruit en Groente’ krijgen, maar vandaag staan we stil bij de vernieuwde receptuur en vormgeving van Dubbeldrank Fruitsensatie: Mango & Guanabana (met appel). Allereerst: wat is Guanabana? Het is ook bekend als zuurzak en het heeft een zoetzure smaak. Het zal nog een heel gedoe zijn om die pitjes eruit te halen. Misschien dat de toevoeging van appel aan de receptuur de zuurheid enigszins moet afvlakken. In ieder geval, wat ze ook bij elkaar gooien bij Riedel (er zijn vele Dubbeldrank-varianten), de overheersende indruk is toch dat Dubbeldrank enorm naar Dubbeldrank smaakt. En nu moeten we even in ons geheugen graven, en het is echt gecompliceerd om smaakherinneringen op te diepen, maar het is allemaal wat minder zoet en wat meer fruitig geworden. Cijfer: 6,5||https://www.volkskrant.nl/cultuur-media/de-overheersende-indruk-is-toch-dat-dubbeldrank-enorm-naar-dubbeldrank-smaakt~b9e76215/
2022-09-18||Het kon niet lang meer duren of een peuter zou een autoband in de brand steken||Tussen de buien door fietsten we naar de voormalige crèche van mijn dochters. De oudste achterop, de jongste voor. Er was een borrel, omdat een van de leiders er al 25 jaar werkt. Bij elkaar heeft hij een jaar of zeven voor mijn dochters gezorgd en tijdens sommige weken meer en betere tijd met ze doorgebracht dan ik. Het is een lieve, nuchtere en humoristische man. Hij draait reggae voor de kinderen en is bovendien voor dezelfde voetbalclub als ik. En hij is een man. Kom daar nog maar eens om, in de kinderopvang. Het was, toen wij voor onze eerste dochter op zoek gingen naar een opvang, nog maar een paar jaar na Robert M. en iedere mannelijke crècheleider was verdacht. Hij zal dat ook gevoeld moeten hebben. Maar de keuze voor hem en deze opvang is misschien wel de beste geweest die we tot nu toe voor onze kinderen gemaakt hebben. Blijkbaar dachten er meer ouders zo over, want het was druk op de borrel. We liepen naar binnen, mijn oudste dochter maakte de deuren open en was opgetogen dat ze nu wel bij de klink kon. Binnen was het warm, vol met ouders en kindjes en rook het soms naar poep. Ik heb veel respect voor mensen die in de kinderopvang werken. Vanwege hun eindeloze geduld en hun vermogen nooit schreeuwend het pand uit te rennen, maar misschien wel meer omdat ze vrijwel hun gehele werkende leven in de poeplucht staan. Mijn dochters sloten zich aan bij andere kinderen en verdwenen naar buiten. Omdat het binnen te warm en te druk was, volgde ik ze. De platanen op de binnenplaats waren nog groen, maar hadden toch al veel bladeren verloren door de droogte. Mijn dochter schepte haar armen vol en rende een hoek in. Af en toe verdwenen de kinderen naar binnen om even later weer naar buiten te komen met popcorn, chips of cakejes. Ik weet niet waarom, maar op een gegeven moment sloeg de stemming om. Er waren een paar jongetjes die een naakte pop hevig toetakelden. Daarna zag ik een groepje kinderen achter elkaar aan rennen. Er vloog een schep door de lucht. Een jongen in een Ajax-shirt smeet een hark tegen het hoofd van een nietsvermoedend kindje (het was een kleine, plastic speelgoedhark, maar toch). Opeens was iedereen woedend of verdrietig. Het kon niet lang meer duren of een peuter zou een autoband in de brand steken. Deze onlust kwam niet voort uit verveling, of uit wantrouwen jegens de overheid. Dit was het rechtstreekse gevolg van een machtsvacuüm, ontstaan door de afwezigheid van de grote vriendelijke leider. Die stond lekker binnen, te genieten van een welverdiend biertje. In de poeplucht.||https://www.volkskrant.nl/mensen/het-kon-niet-lang-meer-duren-of-een-peuter-zou-een-autoband-in-de-brand-steken~bc533806/
2022-09-18||Brussel wil 7,5 miljard aan subsidies voor Hongarije opschorten||De Commissie bepaalde het precieze sanctiebedrag zondag. Ze vergaderde bij uitzondering in het weekend omdat voorzitter Ursula von der Leyen volgende week niet in Brussel is. Het sanctievoorstel, bekendgemaakt door Eurocommissaris Johannes Hahn (Begroting), moet nog door de lidstaten worden goedgekeurd. Hongarije kan die miljarden alsnog veiligstellen als het komende maanden met afdoende maatregelen komt om misbruik van EU-geld te voorkomen. De Commissie bespeurt sinds de zomer een kentering in de opstelling van de regering van premier Viktor Orbán. Hij heeft de miljardensubsidies uit Brussel dringend nodig. Hongarije is het eerste land dat EU-geld dreigt mis te lopen door de nieuwe ‘rechtsstaattoets’ die sinds 2021 van kracht is. Premier Rutte drong aan op deze toets tijdens de onderhandelingen in 2020 over de nieuwe Europese meerjarenbegroting. Als de Europese financiële belangen gevaar lopen, kan de toezegging van EU-geld worden stopgezet. In november vorig jaar opende de Commissie de rechtsstaattoets voor Hongarije, gevolgd in april dit jaar door een gepeperde brief aan Boedapest. In die vertrouwelijke brief spreekt de Commissie over ‘de onwil, het onvermogen en het falen’ bij de Hongaarse autoriteiten om EU-gelden – waarvan Boedapest een fors deel ontvangt – op de juiste wijze te besteden. Brussel baseert deze beschuldiging op onderzoek naar gebruik van de EU-subsidies in Hongarije sinds 2007. Steeds opnieuw worden met EU-geld gefinancierde projecten aan een select groepje bedrijven toegekend. Van een eerlijke openbare aanbesteding – zoals de EU-regels voorschrijven – is geen sprake. Ook de EU-subsidies voor onderwijs in Hongarije verlopen via schimmige constructies. Verder is er geen onafhankelijke rechterlijke instantie die financieel wanbeheer aanpakt. De Commissie oordeelde in de brief dat een korting op een fors deel van de Europese geldstroom voor Hongarije ‘gepast’ was. Dat dreigement kwam volgens betrokken Commissie-ambtenaren hard aan in Boedapest. In de zomermaanden bleek Boedapest plotsklaps bereid tot de gevraagde wettelijke veranderingen. De meest in het oog springende is de oprichting van een onafhankelijke raad die toe gaat zien op een correcte besteding van de EU-gelden. De Hongaarse minister Judit Varga (Justitie) bezocht afgelopen weken Brussel en andere Europese hoofdsteden om haar gesprekspartners te overtuigen dat Boedapest dit keer oprecht bezig is. Geen eenvoudige diplomatieke missie: het Europees Parlement en oppositiepartijen in Hongarije beschuldigen Orbán al jaren van vriendjespolitiek, corruptie en fraude met EU-geld. Daarnaast opereert de Hongaarse premier als notoire dwarsligger tijdens EU-toppen, recent bij het opstellen van sancties tegen Rusland. De Commissie is blij met de Hongaarse wettelijke voornemens maar wil die wel eerst uitgevoerd zien. Vandaar dat ze zondag heeft voorgesteld tot opschorting van 7,5 miljard euro EU-subsidie voor Hongarije. Het besluit is aan de lidstaten, die hebben daar maximaal drie maanden voor. De Commissie adviseert die maximale termijn ook te gebruiken in de hoop dat Boedapest de geëiste juridische wijzigingen net op tijd kan doorvoeren. Die wijzigingen zijn niet alleen van belang om de 7,5 miljard euro uit het EU-budget voor Hongarije veilig te stellen. Boedapest en Brussel liggen ook al maanden overhoop over ruim 7 miljard euro die Hongarije uit het speciale Europese herstelfonds kan krijgen om de economie te versterken. Ook hier eist Brussel garanties over een goede besteding. De recente beloftes van Hongarije kunnen ook in deze kwestie tot een doorbraak leiden.||https://www.volkskrant.nl/nieuws-achtergrond/brussel-wil-7-5-miljard-aan-subsidies-voor-hongarije-opschorten~b6112526/
2022-09-18||Vogelgriep slaat onophoudelijk toe: 60 duizend dieren geruimd bij Overijssels eendenbedrijf||Het ministerie van Landbouw, Natuur en Voedselkwaliteit meldt zondag dat het hoogstwaarschijnlijk gaat om de zogenoemde hoogpathogene variant van het virus die tot ernstige ziekte leidt. De dieren worden geruimd om verspreiding tegen te gaan. In een gebied van 10 kilometer rondom het bedrijf, waar nog eens 36 pluimveebedrijven liggen, geldt een vervoersverbod. De Voedsel-ven warenautoriteit (NVWA) houdt vijf bedrijven die binnen 3 kilometer liggen actief in de gaten. De afgelopen weken waren er al meerdere uitbraken van vogelgriep in Overijssel. Vorige week werd het virus nog vastgesteld op een bedrijf in het nabijgelegen dorp De Krim, waar circa 26 duizend vleeskuikens zijn geruimd. Zaterdag werd het virus ontdekt bij de dieren van een hobbyboer in het Overijsselse Vriezenveen. Ook elders in het land blijft vogelgriep opduiken. Vrijdag maakte het ministerie nog bekend dat er 87 duizend dieren moeten worden geruimd bij een vleeskuikenbedrijf in het Friese Tjerkgaast. Twee weken geleden moest een bedrijf in Barneveld ruim 40 duizend dieren ruimen na een uitbraak. In het Friese Blija zijn 66 duizend vleeskuikens geruimd. Europa kampt met de ernstigste vogelgriepuitbraak sinds twintig jaar. In Nederland zijn al meer dan zeventig pluimveebedrijven door het virus getroffen. Alleen al in de zomermaanden werden er honderdduizenden dieren geruimd. Sinds het begin van de uitbraak in oktober 2021 gaat het in totaal om enkele miljoenen kippen, vleeskuikens, eenden en kalkoenen. Hoewel uitbraken van vogelgriep ieder jaar voorkomen is het hoogst uitzonderlijk dat het virus zo lang rond blijft gaan. Normaal gesproken nemen trekvogels het virus mee in de herfst en het voorjaar en verdwijnt het virus nagenoeg in de zomermaanden. Dit jaar zijn ook veel standvogels, die het hele jaar door in Nederland verblijven, besmet geraakt. Die wilde vogels kunnen het virus blijven doorgeven aan dieren op pluimveebedrijven. Eind juli veroorzaakte een ooievaar vermoedelijk een uitbraak bij een bedrijf in Dalfsen. Doordat het virus ook bij veel wilde vogels blijft voorkomen is het lastig om de epidemie in te dammen. Het ministerie van Landbouw heeft wel landelijke maatregelen tegen de aanhoudende virusuitbraak genomen. Zo geldt er een verbod op het bezoeken van verblijfplaatsen van vogels die risico lopen, zoals watervogels en loopvogels. Daarnaast moeten pluimveebedrijven in sommige regio’s hun dieren ophokken. Dierenwelzijnsorganisaties wijzen erop dat het ophokken en ruimen van pluimvee het virus niet tegenhouden nu blijkt dat de verspreiding ondanks maatregelen onverminderd doorgaat. Enkel een vaccin voor pluimvee zou volgens hen een daadwerkelijke oplossing bieden. Zo’n vaccin, dat zowel de verspreiding als de sterfte onder pluimvee moet tegenhouden, is momenteel nog in ontwikkeling. De uitbraak van dit jaar heeft verregaande gevolgen voor de pluimveesector. Legkippen zijn niet snel te vervangen waardoor er dit jaar een gat is geslagen in de productie van eieren. Naast de inflatie is het een van de redenen dat de prijs voor eieren de afgelopen tijd flink is gestegen.||https://www.volkskrant.nl/nieuws-achtergrond/vogelgriep-slaat-onophoudelijk-toe-60-duizend-dieren-geruimd-bij-overijssels-eendenbedrijf~b0039dcb0/
2022-09-18||Men kan een koningshuis afdoen als een poppenkast, maar wat is er tegen een beetje betovering in een onttoverde wereld||Een koningshuis in een democratie is een anomalie. Het is principieel onjuist. In een samenleving waarin iedereen voor de wet gelijk is, zou het niet zo mogen zijn dat iemand op grond van haar of zijn geboorte een leidende positie bekleedt. Om die reden ageren republikeinen tegen het instituut. Zij hebben rationeel alle gelijk van de wereld, alleen krijgen ze het niet, ook niet in Noordwest-Europa met zijn lange democratische verleden. Dat is de republikeinse tragiek. Het lijkt zelfs een interessante paradox: hoe sterker de democratie, hoe steviger de verankering van de monarchie. Er moet dus ook iets anders spelen. We hebben niet alleen te maken met de ratio, maar ook met de emotie. En in dat laatste voorzien koningshuizen volop. Dat was afgelopen week goed te zien in het Verenigd Koninkrijk na het overlijden van koningin Elizabeth II. In een van de vele straatreportages toonde een vrouw zich diep ontroerd, niet alleen vanwege de dood van de oude vorstin maar ook door de rituelen. Ze voelde zich onderdeel van een traditie van 1.200 jaar, zei ze. En dat is de crux. Waarom heeft het Britse koningshuis overleefd in het democratisch tijdperk? Dat komt omdat voor deze mevrouw en miljoenen andere Britten de monarchie een eeuwenlang symbool is van hun gemeenschap. Zij verschaft deze mensen vastigheid, geeft ze het idee te behoren tot een groep van min of meer gelijkgestemden. Vanwege die bindende rol vormen koningshuizen ook elders voor velen een welkome aanvulling op het democratisch bestel en ontstaat de curieuze situatie dat monarchieën binnen democratieën zowel anomalie als steunpilaar zijn. De emoties na de dood van Elizabeth bewijzen dat het gemeenschapsgevoel nog springlevend is. Het heeft het neoliberalisme met zijn radicale individualisme overleefd. Veel burgers weigeren zich te voegen naar het thatcheristische adagium dat er niet zoiets bestaat als een samenleving, alleen maar individuele mannen en vrouwen. Die burgers hechten onverminderd aan gemeenschapszin, al was het maar uit angst dat een te ver doorgevoerd individualisme het maatschappelijk weefsel doet ontrafelen. Dat laatste was in de jaren negentig nog een politieke zorg. Nu blijkt uit de kilometerslange rijen voor de koninklijke baar dat de behoefte aan iets gemeenschappelijks toch niet volledig teloor is gegaan en dat vorstenhuizen een boegbeeld van die gemeenschappelijkheid blijven. Dit betekent niet dat zij niet moeten meebewegen met de tijd. Een monarchie in een democratie mag dan iets tegenstrijdigs hebben, maar de permanente democratische druk leidt er wel toe dat het koningschap evolueert. In Nederland raakte de koning zijn rol in de kabinetsformatie kwijt, de Gouden Koets zal nooit meer officieel gebruikt worden vanwege een zijpaneel dat verwijst naar het slavernijverleden, de financiële huishouding ligt constant onder een vergrootglas. Evolueren is onontbeerlijk voor het overleven. In constitutionele monarchieën zijn de vorsten gaandeweg veel macht kwijtgeraakt. Zo hoort het ook. Wel herinner ik me discussies in het commentaarberaad van de Volkskrant of het niet onmenselijk was dat de koningin/koning zich niet vrijer mag uitspreken. Er waren collega’s die pleitten voor meer uitingsvrijheid. Ik vond dat een slecht idee: een mening geven betekent positie innemen, partij kiezen. Doe dat en het is snel gedaan met de monarchie, zeker in een gepolariseerd klimaat. Als ik een republikein was, zou ik voorstellen Willem-Alexander een persoonlijk twitteraccount te geven voor het uiten van zijn meningen. Dan zit er binnen de kortste keren een president. De kracht van een koningshuis in een democratie vol strijd, verdeeldheid en verandering is dat de vorst voor veel mensen staat voor onpartijdigheid, continuïteit, traditie en gemeenschappelijkheid. Men kan die mensen wegzetten als achterlijk klootjesvolk, maar wat ik in het Verenigd Koninkrijk zie, is een breed gedeeld verdriet onder alle klassen, rassen en leeftijden. Men kan alle rituelen afdoen als een poppenkast, maar wat is er tegen een beetje betovering in een onttoverde wereld? Men kan mensen hun gemeenschapsgevoel willen ontzeggen, maar bedenk dat ze daarvan alleen maar rechtser gaan stemmen. Mits constitutionele monarchieën gevoelig blijven voor de dynamiek van de tijd en zich bijvoorbeeld openstellen voor nieuwe perspectieven van nieuwkomers, zijn ze veruit te prefereren boven geatomiseerde samenlevingen waarin iedereen slechts met zichzelf bezig is of waarin als gevolg van identiteitspolitiek het groepsdenken overheerst. Arie Elshout is journalist. Hij schrijft om de week een wisselcolumn met Thomas van der Meer.||https://www.volkskrant.nl/columns-opinie/men-kan-een-koningshuis-afdoen-als-een-poppenkast-maar-wat-is-er-tegen-een-beetje-betovering-in-een-onttoverde-wereld~b8672047f/
2022-09-18||‘Bij de Katwijkers werkte ik hetzelfde als bij de Papoea’s’||Honderden mensen die in traditionele klederdracht acte de présence geven op het Amsterdamse Museumplein, uit Volendam, uit Marken, uit Urk, uit Staphorst, uit Hindeloopen, uit nog meer plaatsen waar best wat inwoners bekwaam zijn in het conserveren van ‘een traditioneel levensgevoel’ – wie van niets weet, kan zomaar denken dit evenement iets te maken heeft met Caroline van der Plas, met boeren, met omgekeerde landsvlaggen, met Nederlanders die het beu zijn dat hun nationale tradities en sectoren worden uitgehold. Nee: hier wordt een luxe tafelboek gelanceerd van een van de succesvolste fotografen van onze tijd, de Brit Jimmy Nelson (1967). Als Nelson iets doet, weten zijn fans, dan doet hij dat groots, dan gaat hij voor perfectie, dan worden kosten noch moeite gespaard. ‘Dit is geen protest, dit is een feest’, zegt de beroemde man om wie het hier op zaterdag draait. ‘Dit gaat over de rijkdom van een cultuur, over verbondenheid, over het vermogen dat we allemaal bezitten om elkaar vast te houden.’ Between The Sky & The Sea heet het eerbetoon aan Nederlandse klederdrachten en landschappen van de hand van een fotograaf die beroemd werd met beelden van Papoea’s, Masai, Chicimeken en vele andere volkeren. De laatste dertig jaar was hij maar weinig in Europa. Een half jaar Oost-Afrika, daarna Tibet, daarna de oostelijke Indonesische archipel, daarna een afgelegen stuk van Mexico, daarna door naar Peru: zo zag Nelsons leven eruit voor de wereld werd getroffen door een pandemie. Zijn gestileerde beelden in National Geographic spraken tot veler verbeelding. Een fotograaf met zo’n staat van dienst kan de opmerking dat de lancering van zijn hommage aan ‘het traditionele Nederland’ samenvalt met protesten van mensen uit ‘traditionele sectoren’, relativeren. ‘Zulke dingen zie je overal in de wereld. Mensen moeten veranderen en vinden dat moeilijk, dit is universeel.’ Nederland dankt Nelsons visuele eerbetoon in de eerste plaats aan covid-19. Dat Nelson in de jaren 2020-2021 niet in het vliegtuig zat naar Kenia maar met zijn analoge camera op de fiets stapte naar Enkhuizen of Spakenburg, had alles te maken met de beperkte reismogelijkheden in die jaren. Sinds 1990 heeft Nelson Amsterdam als uitvalsbasis. Toen hij daar tijdelijk niet weg kon, besloot hij van de nood deugd te maken door te kijken wat er dichtbij aan schoonheid te vinden was. ‘Ik ben er immens dankbaar voor. Ik heb er een wereld door ontdekt die anders voor mij gesloten was gebleven. Ik heb er een gevoel aan overgehouden dat ik ergens thuishoor, hoeveel ik ook over de wereld heb gereisd.’ Op bezoek bij de Katwijkers en de Volendammers ging hij niet anders te werk bij dan bij de Papoea’s of Chichimeken, vertelt Nelson. ‘Eerst wil ik een gemeenschap goed leren kennen, een vertrouwensband opbouwen met de mensen die ik ga vastleggen. Ik wil een plek niet alleen bekijken, ik wil een plek óók doorvoelen.’ Bij het leggen van contacten in traditionele bastions werd hij vaak geholpen door fans ter plaatse. ‘Mijn werk is vooral bekend bij jongeren. Die vertelden hun ouders wie ik was en die haalden hun grootouders over om ook voor de camera te komen. Na verloop van tijd kreeg ik telefoontjes: ‘Jimmy, je moet morgen komen, dan krijg je iets bijzonders te zien!’ Een belangrijke overeenkomst tussen Nelsons beelden van de Katwijkers en de Chichimeken: zo mooi als je die mensen op zijn foto’s ziet, zie je ze nooit in het echt. De kleren hebben ze speciaal voor Nelson aangetrokken, de setting is geënsceneerd, op de juiste lichtval heeft de fotograaf vaak eindeloos gewacht. Vrouwen die met traditionele witte hoofdbedekking in een schitterend avondlicht door een veld bij Huizen lopen, ogen bijna als een impressionistisch schilderij van 150 jaar terug. In de Zaanstreek ging Nelson de concurrentie aan met de meesters uit de Gouden Eeuw. Goede kijkers zien af en toe stukjes van tatoeages bij jongere modellen, die verraden dat ze in de 21ste eeuw leven. In Urk legde Nelson bewust een stoet klassiek gekleden bij een rij nieuwe windmolens vast. Of Amerikanen of Japanners die Between The Sky & The Sea aanschaffen Nelsons Nederland voor Ruttes Nederland zullen aanzien, is een interessante vraag. Feit is dat veel mensen dachten dat Nelsons beelden van Masai, Papoea’s en Quechua representatief waren – ook omdat het fotoboek waarin hij veel iconische beelden samenbracht de titel Before they pass away droeg. Het leverde de fotograaf een spervuur aan kritiek op van antropologen. Die verweten hem de wereld een idyllisch en romantisch beeld voor te schotelen van gemeenschappen die in werkelijkheid een hard bestaan leiden in de moderne wereld. ‘Ik heb nooit gepretendeerd dat ik antropologische foto’s maakte’, zegt Nelson. ‘Ik ben geen antropoloog, ik ben autodidactisch kunstenaar op zoek naar schoonheid. Ik hoor vaak: ‘Jimmy Nelson geeft een openlijk idyllisch en romantisch beeld van een plek.’Daar kan ik goed mee leven, want mensen verdienen deze beelden. Een verwijt waar ik niets mee kan is: ‘Wat Jimmy Nelson fotografeert bestaat niet.’ Het bestaat! Je moet het willen zoeken en je moet het willen zien.’||https://www.volkskrant.nl/nieuws-achtergrond/bij-de-katwijkers-werkte-ik-hetzelfde-als-bij-de-papoea-s~b0abadf0/
2022-09-18||Lees hier het liveblog van zondag 18 september terug||Dit was het belangrijkste nieuws over de oorlog in Oekraïne van zondag 18 september: • Nu de tegenslagen van het Russische leger zich opstapelen, waarschuwen Britse en Amerikaanse autoriteiten ervoor dat de Russen hun aanvallen op Oekraïense civiele doeleinden zullen uitbreiden. • In het bevrijde dorp Kozatsja Lopan worden Russische militairen ervan beschuldigd dat zij gevangenen in een martelkelder zouden hebben opgesloten. • Ondanks het grote terreinverlies in Oekraïne behoudt Rusland de rol van ‘scheidsrechter’ bij het grensconflict tussen Kirgizië en Tadzjikistan. Lees hier verder in het liveblog van maandag 19 september.||https://www.volkskrant.nl/nieuws-achtergrond/lees-hier-het-liveblog-van-zondag-18-september-terug~bde5a2ea/
2022-09-18||Kosmische verhalen die ons dagelijks leven doen verbleken||Zeven dagen per week online, en zes dagen op papier. Het trouwe verschijnen van uw krant alleen al vormt voldoende bewijs dat het menselijk nieuws blijft stromen. En met 7,7 miljard aardbewoners is dat wellicht ook niet zo vreemd. Maar dan de kosmos, die betoverende plek tjokvol zwierige nevels, lichtverzwelgende zwarte gaten, traag kolkende sterrenstelsels en een schier eindeloze hoeveelheid planeten, van gasreuzen tot rotsachtige werelden zoals de aarde. Een plek van diepe tijd − het heelal is bijna 14 miljard jaar oud − en groteske afmetingen en talloze andere zaken die je alleen kunt uitdrukken in overweldigende getallen waarbij de menselijke maat per direct verbleekt. Neem alleen al het aantal sterren in onze Melkweg: zo’n honderd miljard in totaal, talrijker dus dan het aantal mensen op aarde. Of de hoeveelheid sterrenstelsels zoals de Melkweg in het zichtbare deel van het heelal, naar schatting opnieuw een grove honderd miljard. Of kijk naar de duizelingwekkende gapende kosmische leegtes die twee dingen in de ruimte van elkaar scheiden. Van de zon naar de dichtstbijzijnde ster, Proxima Centauri, is het bijvoorbeeld zo’n 4,5 lichtjaar, de afstand die het licht in 4,5 jaar aflegt. En onze snelste ruimtesonde zou over diezelfde reis al snel tienduizenden aardse jaren doen. En dan is de rest nog véél groter. Het centrum van de Melkweg ligt hier ruim 25 duizend lichtjaar vandaan. En het volgende grote sterrenstelsel, Andromeda, zo’n 2,5 miljóén. In totaal is het zichtbare deel van het heelal zelfs een compleet bizarre 46 miljard lichtjaar groot. Verder dan dat kun je niet kijken, omdat het licht anders nog geen tijd heeft gehad ons te bereiken. Het heelal als geheel is naar verwachting zelfs letterlijk oneindig groot. Bij dat soort zaken verbleekt uiteindelijk alles in ons dagelijks leven. De menselijke cyclus van school, werken en pensioen, de dagelijkse beslommeringen zoals de was en de boodschappen. Zelfs wereldomvattende pandemieën, de gevaren van de zich voltrekkende klimaatverandering of de wrede onmenselijkheid van oorlogen verkruimelen tot niets in de eindeloosheid van de kosmos. Soms is het daarom lekker om het dagelijkse menselijke nieuws even terzijde te kunnen schuiven en je te vergapen aan de geestverruimende zaken uit de kosmos. Aan nieuwe inzichten in het onzichtbare binnenste van zwarte gaten, bijvoorbeeld, waaruit letterlijk geen licht kan ontsnappen. Aan de vraag hoe het heelal ooit is ontstaan, zodanig lang geleden en in zulke bizarre omstandigheden dat je je er nauwelijks een voorstelling van kunt maken. Of aan de eeuwige kwestie die ons als intelligente wezens al sinds de ontdekking van het kosmische kwelt: de vraag of we eenzaam door het heelal dobberen, veilig op ruimteschip aarde, of dat het in de weidse omtrek krioelt van het nog onontdekte leven. Dat is precies wat u in deze extra Editie treft: een bundeling van onze beste en mooiste kosmische verhalen. Verhalen die u zover voorbij de waan van de dag voeren als de menselijke kennis op dit moment toelaat. Het ideale tegengif voor het heftige nu.||https://www.volkskrant.nl/columns-opinie/kosmische-verhalen-die-ons-dagelijks-leven-doen-verbleken~b8c09a7a/
2022-09-18||Noorse outsider Tobias Foss wereldkampioen tijdrijden||Foss, die tot het volgende WK al zijn tijdritten mag fietsen in een regenboogtrui, is ontdekt door het Nederlandse Jumbo-Visma. Hij kwam vorig jaar bovendrijven als ronderenner toen hij gedurende de Ronde van Italië de nieuwe kopman van de ploeg werd, omdat hij beter bleek dan ploeggenoot George Bennett, de oorspronkelijke troef van Jumbo-Visma. Foss werd in die Giro negende. Wat opvalt in zijn resultatenlijst vanaf 2020, het jaar dat Foss prof werd en tot Jumbo-Visma toetrad, is dat hij vrijwel uitsluitend in tijdritten top-10 klasseringen behaalt. Drie overwinningen boekte hij tot zondag: twee keer het Noorse nationale kampioenschap tijdrijden, een keer werd Foss Noors kampioen op de weg. Op basis van die cijfers is het niet verwonderlijk dat niemand rekening hield met een wereldtitel voor Foss. Hij voelde onderweg dat hij geen betere tijdrit had kunnen afwerken dan hij deed, zei Foss nadat topfavoriet en tweevoudig wereldkampioen tijdrijden, de Italiaan Filippo Ganna als laatste was gefinisht op een zeer teleurstellende zevende plek. Ook de Nederlanders Daan Hoole en Bauke Mollema stelden teleur met respectievelijk een 23ste en 25ste plaats. ‘We hebben deze tijdrit met de Noorse ploeg goed voorbereid’, vertelde Foss. Dat was nodig, want het parcours, hetzelfde als waarop Ellen van Dijk eerder op de dag wereldkampioen bij de vrouwen werd, was volgens Foss ‘heel technisch’. Scherpe bochten en steile stukken onderbraken het ritme. ‘Het ging op en neer. Er was nauwelijks tijd om tot rust te komen of gas terug te nemen. Maar het had niet beter kunnen gaan’, zei Foss. Dat het genoeg was voor de wereldtitel kon hij nog niet bevatten. ‘Ik ben niet degene met het meeste zelfvertrouwen.’ Tot een kilometer of twee voor de finish leek het goud naar de Zwitser Stefan Küng te gaan. Hij stond wél op alle lijstjes vooraf en was bij de tussenmetingen Foss ruim voor gebleven. Aan Küngs rijden in het laatste deel mankeerde op het oog niets, maar hij bleek daar wel degelijk langzamer dan de Noorse verrassing. Drie seconden was het verschil. Derde werd op 9 tellen alweer een favoriet, de Belgische winnaar van de Vuelta, Remco Evenepoel. Net als vorig jaar werd hij derde, toen achter Ganna en zijn landgenoot Wout van Aert, die alles heeft gezet op de wegwedstrijd komende zondag. Om het favorietenlijstje af te maken: de Zwitserse tijdritspecialist Stefan Bissegger eindigde als zesde en Tadej Pogacar als zevende. Pogacar won zijn eerste Tour met een onwaarschijnlijk sterke tijdrit, ongeveer net zo verrassend als de prestatie van Foss in Australië.||https://www.volkskrant.nl/sport/noorse-outsider-tobias-foss-wereldkampioen-tijdrijden~b08d2766/
2022-09-18||Het potentieel van waterstof is gigantisch, ook voor de landbouw||Tijdens de oliecrisis in de jaren zeventig moesten we op school een opstel schrijven over de toekomst van energie. Dat van mij ging over waterstof: voor mij was dat de toekomst. Het rapport van de Club van Rome was net het jaar ervoor verschenen en ook voor een puber was het niet moeilijk te begrijpen dat we zo snel mogelijk van de olie af moesten. De zon levert in potentie meer dan genoeg energie, en waterstof is de ideale drager om energie van de plek waar het geproduceerd wordt te brengen naar de plek waar het gebruikt wordt. Waterstof heeft me sindsdien nooit meer losgelaten, maar doordat het maatschappelijke en politieke klimaat er absoluut niet rijp voor was, bleef het lang sluimeren. In het begin van deze eeuw leek het er even van te komen, maar toen Tesla in de Verenigde Staten de elektrische auto volop in de schijnwerpers zette, was de kans weer verkeken. Met waterstof kreeg je geen voet tussen de deur. Ondertussen groeide ons landbouwbedrijf verder door en juist omdat wij voor voer en het grootste deel van de mest zelfvoorzienend zijn, begon het meer en meer te knagen dat we jaarlijks wel tot 70 duizend liter diesel moesten aankopen om het werk gedaan te krijgen. Rijden op accu’s biedt immers geen oplossing voor de zware tractie in de landbouw. Tot een jaar of drie geleden overal ineens het woord ‘waterstof’ opdook. Zelfs toenmalig minister Eric Wiebes (Economische Zaken en Klimaat) sprak erover. Ik heb toen meerdere tractorfabrikanten benaderd met het idee om een waterstoftractor te ontwikkelen. De meesten zeiden meteen nee: geen markt voor. De ingenieurs van de Duitse fabrikant Claas waren weliswaar enthousiast, maar ook hier zei de directie uiteindelijk nee. Niet getreurd, samen met een paar oud-studenten die al langer met een start-up voor een elektrische tractor aan het experimenteren waren, kwamen we tot het concept voor een waterstoftractor. Toen kort daarna coronaherstelfondsen in het leven werden geroepen, zagen we onze kans schoon en kregen we een subsidieaanvraag gehonoreerd voor zowel een waterstoftractor als voor de opwekking van waterstof. De trekker kon gebouwd worden, de techniek ontwikkeld en nu rolt volgende maand de allereerste échte waterstoftractor ter wereld uit de werkplaats in Arnhem. Om de waterstof zelf groen op te wekken hebben we een convenant gesloten met onze buren, die op de voormalige vuilstort een 15 hectare groot zonnepark aanleggen. Toen we vorig jaar de plannen daarover maakten was de energiemarkt nog overzichtelijk. De marktprijs voor stroom varieerde tussen de 3 en 4 cent per kilowattuur, door SDE-subsidie (Stimulering Duurzame Energieproductie) aangevuld tot circa 9 cent, wat een sluitende exploitatie voor het zonnepark oplevert. Inmiddels is de markt voor fossiele energie op hol geslagen en ruiken ook producenten van groene energie hun kans om flink te cashen, hoewel de productiekosten van groene stroom niet zijn gestegen. Onze buren, voor 100 procent een overheidsbedrijf, kunnen nog steeds voor 9 cent stroom produceren, maar bieden het nu aan voor 34 cent per kilowattuur. Op het ministerie van Economische Zaken geven ze nog niet thuis op de vraag waarom hier geen stokje voor wordt gestoken. Maar zo gaan we de energietransitie niet voor elkaar krijgen. Dat fossiele energie zo duur is geworden is vervelend voor de portemonnee van de consument, maar het is tevens dé kans om een doorbraak te forceren in de transitie naar waterstof. Als van tegen kostprijs geproduceerde groene stroom waterstof wordt gemaakt, dan kan die waterstof op dit moment in prijs concurreren met dieselolie. Dit is dus hét moment om de transitie in gang te zetten. Het kabinet en ook de Europese Commissie focussen te veel op het betaalbaar houden van fossiele energie en te weinig op de winst die er nu met groene stroom gemaakt wordt. Daarom doe ik hierbij een oproep aan minister Rob Jetten (Klimaat en Energie) om het ijzer nu te smeden en in te grijpen in de markt voor groene energie. Dit is een volkomen kunstmatig gevormde, losgeslagen markt, waar cowboys, die eerst dankzij overheidsgeld konden investeren in groene energie, nu erop uit zijn zoveel mogelijk winst te maken. Groene energie mag niet langer boven de kostprijs verkocht worden. Op deze manier frustreert de minister met behulp van zijn eigen SDE-subsidie de energietransitie. Tom Saat is een biologisch-dynamische boer te Almere en in de maand september gastcolumnist op Volkskrant.nl.||https://www.volkskrant.nl/columns-opinie/het-potentieel-van-waterstof-is-gigantisch-ook-voor-de-landbouw~bd244178/
2022-09-18||Oppermachtige Van Dijk wint derde wereldtitel tijdrijden op WK in Australië||Het zilver was voor de Australische Grace Brown, die 12 seconden toegaf. Marlen Reusser, de Zwitserse die Van Dijk vorige maand nog van de Europese titel afhield, was 41 seconden langzamer dan de Nederlandse en kwam niet verder dan brons. De 35-jarige Van Dijk had zich fysiek terdege voorbereid op de WK-tijdrit in Wollongong. Maar meer nog weet ze haar zondag veroverde derde wereldtitel aan het mentale aspect. ‘Ik had een mooi jaar achter de rug in de regenboogtrui. Dit was eigenlijk niet mijn parcours. Ik dacht: ik geef alles en het podium halen zou mooi zijn’, vertelde Van Dijk nadat ze haar vorig jaar in Brugge veroverde titel met succes had verdedigd. In Florence was ze in 2013 al eens de beste van de wereld geweest. Van Dijk was eerder naar Australië afgereisd dan concurrentes als de Australische Grace Brown, de Zwitserse Marlen Reusser en Annemiek van Vleuten, die alle drie nog de Vuelta voor vrouwen hadden gereden. ‘Ik heb me goed voorbereid met mijn coach Josu Larrazabal en mijn vriend Benjamin. Maar ik heb steeds gedacht: lukt het niet, dan heb ik nog steeds een mooi jaar gehad’, aldus Van Dijk, die eerder dit jaar ook een nieuw werelduurrecord vestigde. Olympisch tijdritkampioen Annemiek van Vleuten, die in 2017 en 2018 de wereldtitel veroverde, had niet de goede dag waarop ze vooraf had gehoopt. Ze kon zich niet met de besten meten en werd zevende. Op Twitter sprak Van Vleuten (39) haar verbazing uit over haar tegenvallende presteren. ‘Zeker niet mijn beste dag op de fiets helaas’, schreef ze. ‘Geen idee waarom ik niet de kracht had die ik normaal heb in een tijdrit.’ Shirin van Anrooij ging als eerste Nederlandse van start. Ze eindigde als dertiende in het klassement. Ze werd wel tweede bij de beloften. De Italiaanse Vittoria Guazzini, die in juli bij de EK nog was geklopt door Van Anrooij, was de snelste bij de rensters onder 23 jaar.||https://www.volkskrant.nl/nieuws-achtergrond/oppermachtige-van-dijk-wint-derde-wereldtitel-tijdrijden-op-wk-in-australie~b9615661/
2022-09-18||De Volkskrant tv-selectie voor zondag 18 september||BBC 1, 16.05 uur (Animatie, Andrew Stanton, 2016) Babyvis Dory neemt alle eventuele bedenkingen meteen weg: ja, dit vervolg op Finding Nemo, waarin de vergeetachtige Dory haar ouders zoekt, was zeker nodig, alleen al vanwege de beginscène. Zie die grote ogen van dat hulpeloze visje met haperend kortetermijngeheugen. De instructies van haar ouders halen niets uit: even later zwemt baby Dory verdwaald door de groenige zee, zeebaarzen aansprekend, op zoek naar iets herkenbaars. En zo blijft het visje eenzaam zwemmen en vreemde vissen aanspreken, tot ze aan het einde van de proloog volgroeid is. Hartverscheurend. NPO 2, 19.27 uur Vandaag ontvangen Ruth Joos en Wilfried de Jong de Vlaamse schrijver Peter Terrin, die komt praten over zijn veelgeprezen nieuwe boek De gebeurtenis. De rode draad is het verhaal van de hoogbejaarde schrijver Willem, die blind is geworden en daarom zijn werk dicteert aan zijn assistent Juliette. Deze verhalen zijn onderdeel van het boek en vormen een ode aan de liefde. Ook te gast in Brommer op zee is Gwen van der Zwan, die debuteerde met de roman Zuigertje, over een interraciale relatie in de Amsterdamse wijk de Bijlmer. Femke van der Laan neemt plaats in het leeshok. RTL 7, 20.00 uur (Oorlog, David O. Russell, 1999) Tegen het einde van de Golfoorlog besluit een groepje Amerikaanse soldaten zich persoonlijk te verrijken. Ze hebben een kaart waarop staat waar Saddam Hoessein zijn oorlogsbuit uit Koeweit heeft verstopt, en begeven zich op een bizarre tocht door de woestijn. Verwacht geen rechtlijnige oorlog-actie: Three Kings is vooral een originele, virtuoos vormgegeven satire, met goede hoofdrollen van George Clooney, Mark Wahlberg en rapper Ice Cube. Politiek correct is de film beslist niet, en regisseur O. Russell (wiens nieuwe film Amsterdam vanaf volgende maand te zien is) levert ook geen serieuze, kritische visie op de Golfoorlog. Wel schetst hij een effectief, bijzonder cynisch tijdsbeeld. NPO 2, 20.23 uur Op zijn reis door zijn vaderland Turkije is Özcan Akyol deze week in Gaziantep, een snel groeiende stad in het zuiden van het land. Gaziantep is van oudsher bekend om zijn pistachenoten en pepers, en heeft een rijke gastronomische cultuur. Akyol ontdekt dat eten en drinken in de stad meer is dan alleen een manier om je maag te vullen. Voedsel is status, identiteit en voor sommigen zelfs een bron van medicinale krachten. Het geloof in de geneeskrachtige werking van eten neemt er bizarre vormen aan, en Akyol valt van de ene verbazing in de andere. NPO 1, 21.48 uur Op verschillende manieren loopt Nederland tegen zijn grenzen op. Er zijn te veel boeren, te veel auto’s en te veel mensen die een woning zoeken of op vliegvakantie willen. In Nederland is vol leggen Jeroen Pauw en Sander Heijne de vinger op de zere plek, om daarna te kijken of er alternatieven zijn voor de wens om alsmaar door te groeien. Vanavond nemen ze de Nederlandse landbouw en vleesindustrie onder de loep. De sector levert geld op, maar legt een enorm beslag op de ruimte en is een ramp voor het milieu, om over het dierenleed nog maar te zwijgen. RTL 7, 22.30 uur (Thriller, Paul Greengrass, 2010) In zijn typerende beweeglijke actiestijl filmt Paul Greengrass (United 93, de betere Bourne-films) het verhaal dat de valse voorwendselen wil blootleggen waarmee Amerika besloot Irak binnen te vallen. Dat verhaal ontbeert hier en daar overtuigingskracht, maar fascinerend is het wel, net als de indrukwekkende wijze waarop de makers het Bagdad van drie weken na de Amerikaanse invasie hebben verbeeld. Matt Damon leidt een legereenheid die in 2003 in en rond Bagdad speurt naar de massavernietigingswapens die de Amerikaanse inval in Irak zouden moeten rechtvaardigen. Canvas, 23.35 uur In het tweede seizoen van Below the Surface (Gidseltagningen) moet Philip Nørgaard opnieuw in actie komen als terroristen dreigen toe te slaan. Na de spannende ontknoping van de gijzeling van een metrostel in Kopenhagen heeft Nørgaard zijn werk voor de antiterreurdienst afgebouwd. Dan bereikt hem verontrustende informatie, afkomstig van een jonge Syriëganger die na haar terugkeer in Denemarken vertelt over een op handen zijnde gijzelingsactie. Nørgaard heeft de grootste moeite om de nieuwe leiding van de taskforce te overtuigen van de dreiging.||https://www.volkskrant.nl/cultuur-media/de-volkskrant-tv-selectie-voor-zondag-18-september~ba3cbc5a/
2022-09-18||Duitsland schort deelname aan VN-vredesmissie Mali weer op||Volgens een woordvoerder van het Duitse leger heeft de Malinese regering geweigerd bepaalde vliegrechten voor het faciliteren van de militairen te verlengen. Die rechten waren tot halverwege september verleend. Het is niet voor het eerst dat de Duitsers hun missie stilleggen. In augustus werden vanwege een soortgelijk geschil over het luchtruim transportvluchten en verkenningsoperaties stopgezet. Begin vorige week werden die hervat nadat de Malinezen alsnog het luchtruim vrijgaven. Er zijn momenteel ruim duizend Duitse soldaten aanwezig in Mali. De meeste bevinden zich in het noorden van het land. De VN-missie Minusma probeert sinds 2013 jihadisten in Mali te bestrijden. Het land, dat zo’n 20 miljoen inwoners heeft, maakte sinds 2012 drie militaire staatsgrepen mee en wordt algemeen als uiterst instabiel beschouwd. Sinds de laatste staatsgreep, in 2021, staat het land onder leiding van een militaire overgangsregering. Die wordt als zeer Russischgezind beschouwd. De Veiligheidsraad van de Verenigde Naties besloot in juni om de militaire missie in Mali (Munisma) met een jaar te verlengen. De missie in het West-Afrikaanse land is de grootste en gevaarlijkste missie van de VN, ook omdat Rusland met huursoldaten van de Wagner Group invloed uitoefent en de politieke situatie zeer instabiel is na een staatsgreep van de militaire junta vorig jaar. Sinds januari wordt de VN-missie mede geleid door de Nederlandse luitenant-generaal Kees Matthijssen. De missie bestaat uit een troepenmacht van bijna 14.000 blauwhelmen, uit burgers die humanitaire hulp verlenen en helpen de democratie in het land op te bouwen, en uit politieagenten die hun Malinese collega’s trainen. Nederland steunde Minusma tot mei dit jaar met een C-130 Hercules transportvliegtuig en ongeveer 90 militairen. Van medio 2014 tot begin 2017 waren vier Nederlandse Apache-gevechtshelikopters in Mali actief.||https://www.volkskrant.nl/nieuws-achtergrond/duitsland-schort-deelname-aan-vn-vredesmissie-mali-weer-op~b9527053/
