2022-09-04||‘UvA wil experimenteren met quotum voor buitenlandse studenten’||De UvA benadrukt dat het om een proef gaat. Officieel mag het nog niet. Universiteiten hebben geen harde middelen om internationale studenten te weren - ze mogen niet selecteren op nationaliteit. Met het experiment wil de UvA op de politieke besluitvorming vooruitlopen en onderwijsminister Robbert Dijkgraaf (D66) helpen te ‘verkennen of een maximum aantal buitenlandse studenten leidt tot een grotere toegankelijkheid voor Nederlandse studenten’. Volgens bestuursvoorzitter Geert ten Dam zijn dit soort maatregelen ‘broodnodig’ om Nederlandse studenten meer kans te geven deze studies te volgen. Bovendien kan de UvA niet jaren wachten. ‘De werkdruk is te hoog, de aantallen zijn te groot’, aldus Ten Dam in NRC. Er zijn meer universiteiten die het aantal internationale studenten zouden willen beperken. Volgens koepelorganisatie Universiteiten van Nederland zouden maar liefst twintig opleidingen een quotum instellen als dat mogelijk zou zijn. Onder die opleidingen zijn behalve psychologie en politicologie ook mediastudies, future planet studies en communicatie aan de UvA, psychologie, artificial intelligence en computer science aan de Vrije Universiteit in Amsterdam, psychologie aan de Universiteit Maastricht, enkele studies zoals lucht- en ruimtevaarttechniek aan de TU Delft, en opleidingen aan de Universiteit Twente.||https://www.volkskrant.nl/nieuws-achtergrond/uva-wil-experimenteren-met-quotum-voor-buitenlandse-studenten~b10d77ab/
2022-09-04||Geheimzinnige longziekte Argentinië blijkt veteranenziekte||Aan de uitbraak, in een privéziekenhuis in de miljoenen stad San Miguel de Tucumán, zijn inmiddels vier mensen overleden. In totaal elf mensen raakten besmet. Maar de aandoening waarom het gaat, met longontsteking, buikpijn en koorts als hoofdsymptomen, is dus veteranenziekte, aldus de minister. Waar de bacterie precies vandaan komt, is onduidelijk. Legionella kan kolonies vormen in bij voorkeur lauw, stilstaand water. Verdacht zijn dan ook douches, airconditioners en andere apparaten die waterdruppeltjes verspreiden. De legionellabacterie zorgt vaker voor grote uitbraken. In ons land werden in februari 1999 meer dan tweehonderd mensen ernstig ziek na een bezoek aan de West-Friese Flora in Bovenkarspel. Van hen overleden er 32. Ook toen was de oorzaak een agressieve legionellabacterie. Die had zich opgehoopt in een brandslang, was in een bubbelbad beland en vervolgens via vernevelde druppeltjes in de longen van passanten terechtgekomen. De uitbraak in San Miguel de Tucumán gaf de afgelopen dagen veel opschudding, nadat de plaatselijke autoriteiten de Wereldgezondheidsorganisatie inschakelde. De toestand deed sterk denken aan het begin van de coronapandemie in Wuhan, met een plotse uitbraak van ernstige longontstekingen. Verdacht was ook dat de meeste zieken zelf in het ziekenhuis werkten: een patroon dat kan duiden op een virus dat al rondgaat in de stad, en pas in het ziekenhuis opvalt. Veteranenziekte dankt zijn naam aan een beruchte uitbraak in de Amerikaanse stad Philadelphia, in 1976, op een bijeenkomst van Vietnamveteranen. De ziekte is behandelbaar met antibiotica. Levensbedreigend is de infectie vooral voor mensen die al oud zijn of een onderliggende ziekte hebben.||https://www.volkskrant.nl/nieuws-achtergrond/geheimzinnige-longziekte-argentinie-blijkt-veteranenziekte~b0739ec6/
2022-09-04||Winnende Verstappen is op uitgelaten Zandvoort ook de gekte de baas||Zo’n drie kwartier voor de start van de Formule 1-race in Zandvoort pakt een monteur van Ferrari-coureur Carlos Sainz zijn telefoon. De Italiaan bewaakt met ernstig gezicht de rechthoek waar de auto van Sainz zo komt te staan, maar kan het tafereel voor zijn neus niet negeren. Met een slepende beweging filmt hij de steile, oranje tribunes, waar geen einde aan lijkt te komen. Er wordt volop gedanst op de beats van de wereldberoemde deejay Afrojack, die op het asfalt bezig is aan een miniconcert. Op de zogenoemde grid krioelt het rond de auto van thuisfavoriet Verstappen van de mensen. Circuiteigenaar prins Bernhard maakt een amicaal praatje met Verstappens teambaas Christian Horner. Vip-gasten staan in de rij voor een selfie met Verstappens bolide. Teamleden van Verstappen zijn in die chaos zo stoïcijns mogelijk bezig met de laatste voorbereidingen voor de race. Twee engineers staan achter een laptop. Een monteur vult een koeler met ijs. Frits van Eerd, topman van supermarkt Jumbo en de allereerste sponsor in de autosport van Verstappen, staat ernaast. Hij is zichtbaar onder de indruk van alles wat hij ziet. Of hij dit had verwacht toen hij in 2014 besloot de relatief onbekende Verstappen in de Formule 3 te steunen? ‘We hadden er allemaal van gedroomd, omdat je dat talent zag in de kart. Maar wat hier gebeurt, gaat voorbij aan elke voorstelling die je vooraf kunt maken’, zegt Van Eerd. Het circuit van Zandvoort oogt kort voor de race meer als een festival dan als een sportevenement. Het was precies wat de organisatie van de race wilde uitstralen bij de tweede editie van de zogenoemde Dutch Grand Prix, nadat de Nederlandse GP in 2021 na een afwezigheid van ruim drie decennia was teruggekeerd op de Formule 1-kalender. Die terugkeer was succesvol (op een incident na met een rookbom die zaterdag op het circuit werd gegooid). Max Verstappen won de wedstrijd en er was volop lof voor de organisatie. Met name als het gaat om de sfeer op en rond het circuit. Het legde aanzienlijke druk op de editie van dit jaar, die door het schrappen van de coronaregels voor het eerst met de volledige capaciteit (110.000 bezoekers per dag) georganiseerd mocht worden. Getuige de eerste reacties na de GP was het wederom een succes. Verstappens teambaas Horner omschreef de race vorig jaar bijvoorbeeld als een technofeest, met een Formule 1-race ernaast. Hoe hij het dit jaar had ervaren? ‘Als één langgerekte rave’, zei hij lachend aan een tafel in zijn teamgebouw. ‘Het is prachtig wat sport soms kan losmaken en om te zien wat voor held Max hier is.’ De race droeg aanzienlijk bij aan de uitgelaten sfeer. Het werd hem als regerend wereldkampioen moeilijk gemaakt in zijn thuisrace, die hij reed met een helm die een ode was aan zijn vader Jos. Dat kwam met name door de vele verschillende strategieën, in de hand gewerkt door een aantal ontregelende neutralisaties. Met nog tien ronden te gaan zat Verstappen daardoor op snellere, nieuwe banden achter de Mercedes van Lewis Hamilton. Hij moest de zevenvoudig kampioen inhalen voor de zege. Het deed terugdenken aan het slot van vorig seizoen in Abu Dhabi, waarbij Verstappen eveneens op snellere banden Hamilton in het slot van de race moest zien in te halen, maar dan met de titel op het spel. Zijn inhaalactie zondag, buitenom in de Tarzanbocht, was net zo gedecideerd en succesvol als in Abu Dhabi. Het voelde voor de tienduizenden Verstappen-fans op de tribunes als een minireprise van die iconische race. Circuitdirecteur Robert van Overdijk gaf eerlijk toe dat hijzelf geen beter scenario had kunnen bedenken. Op papier heeft Zandvoort nog een contract met de Formule 1 voor één jaar, waarbij de organisatie zelf kan besluiten er nog twee jaar aan vast te plakken. Dat lijkt gezien de eerste twee edities een formaliteit en volgens Van Overdijk wil de Formule 1 zijn circuit graag op de kalender houden. Hij pleit alleen ook voor nuchterheid. Verstappen won in Zandvoort zijn tiende race van het jaar, de vierde op rij en dertigste in totaal. Zijn tweede titel is nagenoeg zeker. Hij is dominanter en dus populairder dan ooit, maar Van Overdijk weet dat in een mechanische sport een coureur niet permanent succesvol kan blijven. ‘En uiteindelijk moet wel iedereen enthousiast blijven’, zegt hij. ‘Als Max zo blijft presteren, blijft die fan de komende jaren echt wel enthousiast. Maar we hebben ook het enthousiasme van onze hoofdsponsors nodig, partners en de overheid. Als dat blijft zoals het nu is, staan we er positief in.’ De eerste gesprekken met de F1-organisatie over de toekomst zijn inmiddels gevoerd, bevestigt hij. Op de vroege zondagochtend maakte hij een circuitwandeling met Formule 1-baas Stefano Domenicali. Daarbij is afgesproken dat er voor 1 november een besluit wordt genomen. Als het aan Jumbo-topman Frits van Eerd ligt, keert de F1 nog vele malen terug. Hij erkende dat hij bang was voor verzadiging na de editie van vorig jaar. ‘Dus dan kom je terug voor de tweede keer en vraag je je af: is die vibe nog hetzelfde? Maar je kunt maar één conclusie trekken: die vibe is nóg beter dan vorig jaar. Je voelt aan alles: dit is niet zomaar afgelopen hier. Hier kunnen we jaren op door.’||https://www.volkskrant.nl/sport/winnende-verstappen-is-op-uitgelaten-zandvoort-ook-de-gekte-de-baas~b4d23603/
2022-09-04||De Zweedse politiek is een aangename tijdreis voor wie Nederland niet te harden vindt||In Göteborg is na een lange, warme zomer de herfst begonnen. De aanplakbiljetten voor de traditionele augustusconcerten van lokale held Håkan Hellström en van Rammstein, waarvoor de Zweden een merkwaardig zwak hebben, zijn verwisseld voor sobere campagneposters; Zweden gaat op 11 september naar de stembus. In Zweden bekennen de partijen, die een kiesdrempel van 4 procent moeten halen, voortijdig kleur en sluiten zich aan bij een links of een rechts blok, waarvan er één wint en waarbinnen de grootste partij de premier levert. Overigens hoeven niet alle partijen in dat blok ook mee te regeren, gedogen kan ook, zoals nu met het minderheidskabinet, uitsluitend gevormd door de Sociaaldemocraten van premier Magdalena Andersson. Het Zweedse blokkensysteem zorgt voor een interessante dynamiek en spanning, die we in Nederland door de dominantie van de VVD al lang missen. De klassieke tweestrijd tussen de Sociaaldemocraten en de Gematigden (een soort VVD) wordt al een tijdje verstoord door de opkomst van de rechts-nationalistische Zwedendemocraten, die overigens een stuk gematigder zijn dan de veertig tinten bruin die het Nederlandse parlement inmiddels bevolken. De Zwedendemocraten (SD) lijken nu groter te worden dan de Gematigden, maar nog steeds flink achter de Sociaaldemocraten. Daarmee staat rechts voor een paradox en een dilemma; hoe waarschijnlijker het wordt dat het rechtse blok de SD laat meeregeren, des te meer gematigde rechtse kiezer zullen overstappen naar het linkse blok, omdat ze de Zwedendemocraten verachten. Nu de wat boekhouderige premierskandidaat van de Gematigden geen potten kan breken, lijkt de angst voor een te grote SD een last-minute vlucht van gematigde kiezers naar het linkse blok van premier Andersson te veroorzaken. Als Nederlander voelt het vaak alsof de Zweedse politiek een jaar of twintig achterloopt. Begin juli was ik in Gotland tijdens de Almedalsveckan, een week waarin het gehele Zweedse maatschappelijke en politieke veld samenkomt om ideeën uit te wisselen. Volledig publiek toegankelijk, met nauwelijks beveiliging. Juist toen ik concludeerde dat dat in Nederland absoluut niet meer zou kunnen, kwam het bericht dat de rechtsextremist Theodor Engström een steenworp verderop de forensisch psychiater Ing-Marie Wieselgren had vermoord. Later bleek dat hij het ook voorzien had op Annie Lööf, de partijleider van de toch weinig aanstootgevende Centrumpartij, momenteel deel van het linkse blok. Immigratie is hét thema. De naïviteit en de besmuiktheid viel me na de enorme instroom van 2015 nog op, alsof ik in het Nederland van vóór Fortuyn was. Maar de Sociaaldemocraten hebben snel geleerd en slaan tegenwoordig een pragmatische toon aan die SD wind uit de zeilen neemt. Sowieso zijn de onderlinge verschillen lang niet zo groot als in Nederland, al lijkt ook in Zweden de groeiende ongelijkheid een tikkende tijdbom. Het neoliberalisme is hier zelfs zo ver doorgevoerd dat veel scholen zijn geprivatiseerd, en een deel van de onderwijsbudgetten als winst in de zakken van buitenlandse aandeelhouders belandt. Maar wat vooral opvalt, is dat het rabiate anti-overheidssentiment dat Nederland teistert hier volkomen afwezig lijkt. Natuurlijk, de SD heeft zijn wortels in bedenkelijke clubjes, maar is economisch links en staat achter de sterke Zweedse welvaartsstaat. De complotdenkerij en revolutionaire agressie van alt-right ontbreken bovendien; SD-partijleider Jimmy Åkesson wil graag salonfähig zijn en doet meer denken aan een opportunist als Joost Eerdmans dan aan Thierry Baudet. In Zweden staat het collectief nog sterk, kortom, en lijken de Sociaaldemocraten voorlopig nog ‘gewoon’ de baas; een prettige reis terug in de tijd voor iedereen die het Nederland van nu niet te harden vindt.||https://www.volkskrant.nl/columns-opinie/de-zweedse-politiek-is-een-aangename-tijdreis-voor-wie-nederland-niet-te-harden-vindt~b344e83a/
2022-09-04||‘Gerrymandering’ oftewel: hoe zorg je in de VS voor verkiezingswinst||De W127th Street in Olathe, Kansas, is zo saai als haar naam. Een lange strook asfalt met gazonnen aan weerszijden, verlaten parkeerplaatsen, schuttingen, af en toe een huis. Maar aan deze doodnormale weg, in deze doodnormale wijk, ziet Stacey Knoell (50) waarom de Amerikaanse democratie kapot is. ‘Dit is een van de etnisch meest diverse wijken in Kansas’, zegt Knoell, die actief is bij de Kansas Fair Maps Coalition. Die organisatie wil, door heel het land, de verdeling van de kiesdistricten eerlijker maken, zodat er geen groepen worden buitengesloten van het kiesproces. ‘Een groot deel van de inwoners hier is zwart of latino.’ Dat is uitzonderlijk voor Kansas, waar zo’n 80 procent van de bevolking wit is. ‘En dat zie je terug in hun vertegenwoordiging.’ Elke Amerikaanse staat is opgedeeld in districten, die elk een statelijke en landelijke vertegenwoordiger kiezen. Olathe valt onder het zogeheten ‘Derde District’. Bij de vorige verkiezingen stuurde dit district, als enige in heel Kansas, een Democraat naar het Huis van Afgevaardigden: Sharice Davids. ‘Maar nu’, zegt Knoell, ‘hebben de Republikeinen ervoor gezorgd dat hier bijna geen Democraat meer kan winnen’. Ze wijst met wilde armgebaren om zich heen. ‘Het wordt vrij onmogelijk gemaakt om een kandidaat verkozen te krijgen die opkomt voor hún rechten.’ De reden: gerrymandering. Er zijn 435 zetels in het Huis van Afgevaardigden, ieder kiesdistrict levert een afgevaardigde en moet ongeveer evenveel inwoners hebben. Omdat het aantal inwoners van districten aan verandering onderhevig is, worden de grenzen na iedere tienjaarlijkse volkstelling herzien. De partij die op dat moment de macht heeft in een staat leidt dat proces doorgaans, waardoor het geregeld ontaardt in een electoraal landjepik. In november zijn er verkiezingen voor het Huis van Afgevaardigden. De uitkomst gaat bepalen of president Joe Biden zijn plannen al dan niet kan uitvoeren. Daarom worden de grenzen van districten momenteel door heel het land bevochten. Gerrymandering is een samenvoeging van de naam Gerry, de gouverneur die er in 1812 mee begon, en het woord ‘salamander’, naar de kronkelige vormen die aangepaste districten soms aannemen. Een concentratie Democraten in een verder rode staat zal door de Republikeinen liever worden opgebroken, zodat de Democraten in geen enkel district een meerderheid kunnen behalen. Aan de hand van factoren als etniciteit en inkomen bekijken ze welke straat potentieel behoort tot welke partij. Gerrymandering gebeurt al meer dan twee eeuwen, maar het proces is door de jaren heen steeds preciezer geworden — en volgens critici schadelijker. Met software gaat dat nu makkelijker dan ooit. Met name de Republikeinen toonden de afgelopen decennia weinig schroom. Dat leverde kaarten op met gekke langwerpige districten, die door allerlei buurten in verschillende steden en dorpen slingeren. Bij de tussentijdse verkiezingen in 2014 kregen de Republikeinen landelijk 52 procent van de stemmen, door gerrymandering wonnen ze 57 procent van de zetels in het Huis van Afgevaardigden. Ze wisten zo veel van Barack Obama’s plannen in het Congres te dwarsbomen. ‘Gerrymandering hoort bij het Amerikaanse kiessysteem’, zegt Eric McGhee, die de gevolgen van het systeem onderzoekt aan het Public Policy Institute van California. ‘Uiteindelijk is er binnen een district altijd een winnaar en een verliezer, maar wanneer de kaarten in het voordeel van een partij worden hertekend kunnen kiezers denken dat de ene stem meer waard is dan de andere stem. Ze krijgen het gevoel dat hun stem geen invloed heeft en voelen zich buiten het politieke spel geplaatst.’ Daarom kunnen nieuwe kaarten juridisch worden aangevochten door burgers. De rechter heeft dan het laatste woord. Als gerrymandering een partij bevoordeelt, dan mag dat, maar het mag geen bevolkingsgroep bevoordelen, dat wordt ‘raciale gerrymandering’ genoemd. Het is verboden om stemmen van bepaalde groepen te onderdrukken. Het probleem is alleen dat ‘raciale gerrymandering’ zich makkelijk kan vermommen als ‘gerrymandering naar politieke partij’, want een Afro-Amerikaanse wijk is vaak ook een Democratische wijk. ‘Dit jaar werden meer kaarten door rechters afgekeurd dan ooit eerder’, zegt McGhee, ‘en dat zijn niet alleen kaarten van de Republikeinen’. Ook veel Democraten deinzen niet langer terug voor de tactiek waarin de Republikeinen meester zijn geworden. Op dit moment hebben de Democraten een nipte meerderheid in het Huis van Afgevaardigden. Verliezen ze in november zetels dan komt Joe Biden in hetzelfde schuitje als Obama terecht: een vleugellamme president die nauwelijks wetgeving door het Congres geloodst krijgt. ‘Veel Democratische staten zijn dit jaar ook gaan gerrymanderen, veel meer dan tien jaar geleden’, zegt McGhee. De opvallendste, zegt hij, is New York. In New York City voegden de Democraten het Republikeinse stadsdeel Staten Island bij het linkse stadsdeel Brooklyn. Op de kaart zie je gelijk hoe opmerkelijk dat is: Staten Island, inderdaad een eiland, werd vastgeplakt aan een gebied waar het niet fysiek mee is verbonden. Op deze manier zou Nicole Malliotakis, het enige Republikeinse Congreslid namens de stad New York, zo goed als onmogelijk herkozen kunnen worden. Maar de rechter in New York stak daar een stokje voor. ‘De rechtbank heeft bewijs gevonden dat deze kaart met politieke bias is getekend’, aldus rechter Patrick McAllister, een Republikein. Er werd een nieuwe kaart getekend, die Republikeinse kandidaten een kans van slagen geeft. In Kansas, gelegen in het hart van Amerika, gebeurde precies het tegenovergestelde. Daar besloot ook Stacey Knoell met haar organisatie de nieuwe, door Republikeinen getekende kaart van Kansas aan te vechten. De rechter gaf hen gelijk, en oordeelde dat de nieuwe kaart minderheden inderdaad uitsloot. Maar toen belandde de zaak bij het Hooggerechtshof van Kansas. Die vond de nieuwe kaart wel acceptabel. Daardoor verliezen de Democraten in november naar alle waarschijnlijkheid hun enige Congreslid uit Kansas. Knoell weet hoe Democraten die zich in Kansas verkiesbaar stellen zich voelen. In 2020 was ze zelf kandidaat voor de lokale Senaat van Kansas. ‘Stacey Knoell zal voor ons allemaal strijden’, luidde haar campagneslogan, ‘laten we Kansas vooruit helpen!’ Met opgestroopte mouwen loopt ze naar de parkeergarage. Ze komt terug met een plattegrond die zo breed is als haar uitgestrekte armen. ‘Dit district wilde ik vertegenwoordigen’, zegt ze en wijst naar een gekleurd vakje. Van tevoren wist ze dat dat het moeilijk zou worden. Knoell kreeg uiteindelijk 20.550 stemmen, maar haar tegenstander, de Republikein Beverly Gossage kreeg er 1.900 meer. Alle Democratische kandidaten in de omgeving van Knoells district verloren net aan, vertelt ze op een bankje voor een rij winkels aan de kant van de weg. Een gevolg van gerrymandering. ‘Nu worden de Democratische inwoners van de W127th Street vertegenwoordigd door een Republikeinse vrouw die op het platteland woont.’ Hoewel ze wist dat ze bijna geen kans maakte, heeft Knoell na haar verlies ‘drie dagen gehuild’, zegt ze. Een kapper die terugkomt van zijn lunchpauze hoort haar druk vertellen over haar kandidatuur en staat stil. Weet hij wie Stacey Knoell is? Glazig kijkt Darren Dillard (45) naar de kaart en schudt zijn hoofd. ‘Ik heb eerlijk gezegd al jaren niet gestemd in Kansas’, zegt hij, ‘zwarte kiezers worden hier gebruikt als stemvee, maar we krijgen er niets voor terug’. Niet alleen in Kansas, ook in Wisconsin en Ohio zijn de kaarten dit jaar in het voordeel van de Republikeinen getekend. Intussen klinkt door heel het land de roep om een onpartijdig systeem steeds luider. Meer en meer staten laten hun kaarten hertekenen door een onafhankelijke commissie die erop toeziet dat het eerlijk gebeurt. Dit jaar waren dat er elf, waaronder Californië, Colorado en Michigan. Als Dillard van Knoell hoort hoe moeilijk het voor haar was om verkozen te worden, schrikt hij. ‘Nu heb ik spijt dat ik als zwarte man niet heb gestemd’, zegt hij tegen Knoell. De enige manier waarop het systeem volgens haar kan veranderen, is als mensen de hoop niet opgeven en toch blijven stemmen, ook al denken ze dat het weinig zin heeft. ‘Als ik 1.901 stemmen meer had gekregen had ik gewonnen.’||https://www.volkskrant.nl/nieuws-achtergrond/gerrymandering-oftewel-hoe-zorg-je-in-de-vs-voor-verkiezingswinst~b1d92f7f/
2022-09-04||Don Mellema (100 jaar): ‘Ik doe niks met politiek, heb er geen zier verstand van’||Don (spreek uit: Dawn) Mellema is een innemende man, met een warme, diepe stem. Je zou hem graag horen zingen. Hij heeft slanke handen met lange vingers en opvallend ongeschonden en goed verzorgde nagels. Zijn zoon blijkt zijn privé-manicure. Don en zijn platte geruite pet zijn onafscheidelijk. De pet gaat op zodra hij is aangekleed en zich heeft geschoren. Hij gaat even af tijdens het eten, als hij buiten in de zon zit en voor het slapengaan. ‘Dat is heel Mellema’s doen en laten.’ ‘Onherroepelijk naar heel vroeger. Dan denk ik: wat is de wereld toch veranderd.’ ‘Als je vroeger naar de stad ging, nam je je portemonnee met geld mee. Tegenwoordig hebben ze die niet meer nodig, ze hoeven niks meer bij zich te hebben. Ze doen alles met zo’n apparaatje. Daar kan ik niet bij. Dat is deze tijd. Daar hoef ik mij gelukkig niet meer in te verdiepen. Ik ben blij dat mijn zoon en dochter alles voor mij regelen.’ ‘Ik ben geboren en opgegroeid in Zoutkamp. Daar werd veel geld verdiend met de visserij. Mijn opa is in Zoutkamp gaan wonen toen hij trouwde met de dochter van een rijke boer. Zij droeg een gouden oorijzer, zo’n oorijzer hoorde bij de klederdracht van vrouwen in het noorden. Ik ben vernoemd naar mijn grootvader, die heette ook Daniël, maar van jongs af aan noemt iedereen mij Don, dat spreek je uit als dawn. Mijn grootvader was schoenmaker. Niet alleen repareerde hij schoenen, hij kon ze ook zelf maken. In Zoutkamp is een straatje naar hem vernoemd, dat bestaat nog steeds: de D. Beereboomstraat. ‘Ik was een nakomertje en woonde met mijn ouders en drie oudere zussen in een mooi huisje aan de haven, die in verbinding stond met de Lauwerszee. Mijn vader werkte op een trawler, een vissersboot, met de naam Albatros. Hij ging steeds een week lang weg voor de visvangst op de Noordzee. Aan boord was hij verantwoordelijk voor het sorteren en koelen van de vissen, nadat die met netten waren binnengehaald. Ze vingen van alles: schol, kabeljauw, rode poon, schelvis, tarbot en tong. ‘Vaak nam hij een kabeljauw mee naar huis. Dan zei hij tegen mijn moeder: de kop is voor mij. De wangen van de vissenkop, tussen de kieuwen, vond hij heel lekker, die werden gebakken in kruiden. Dat werd kibbeling genoemd. ‘Op een avond was er een zware storm. Ik was een jaar of 4 en mijn moeder nam mij mee naar de dijk. ‘We gaan kijken of papa er al aankomt’, zei ze. Ik had geen benul, maar achteraf denk ik dat mijn moeder op dat moment erg bezorgd was. Mijn vader sprak nooit over wat hij aan boord meemaakte. Hij was een stille man, die nooit ruzie maakte. Mijn moeder was heel streng, maar dat moest ook want het grootste deel van de tijd zorgde ze alleen voor de kinderen en het huishouden.’ ‘Ik had wel visser willen worden, net als mijn vader, maar mijn moeder maakte me duidelijk dat ik dat niet in mijn hoofd moest halen. ‘Jij gaat niet ook op zee hoor’, zei ze. Moeder wilde er niet nog een om zich zorgen over te maken. Dus zag ik ervan af. Na de lagere school ben ik hier en daar wat gaan werken, onder meer als kapper. Het was een moeilijke tijd, er was crisis en veel armoede. De schepen lagen allemaal aan de kant. Ik weet niet hoe mijn vader het deed, we hadden het krap, maar er was wel altijd te eten. Ik was een dag in Groningen geweest en had gezien dat je daar een opleiding tot boekhouder kon volgen. Dat ben ik maar gaan doen. Je moest toch wat. Dat beroep heb ik mijn hele leven uitgeoefend.’ Het is klokslag 4 uur als de telefoon gaat. ‘O, dat is mijn zoon, ik moet even opnemen, hoor.’ Het gesprek duurt nog geen vijftien seconden. ‘Hij belt mij twee keer per dag, om 10 uur en om 4 uur, altijd stipt op tijd, geen seconde te vroeg of te laat.’ ‘Ik woonde nog thuis bij mijn ouders toen ik verkering kreeg met Tanneke. Hoe oud ik was, weet ik niet precies meer. Tanneke had mij gezien in het dorp en had mijn buurmeisje gevraagd een afspraak met mij te regelen. Op een zaterdagavond moest ik zo en zo laat bij de vishal zijn. Dus ik ging erheen en daar stond ze. Ze zei: ‘Ik ben Tanneke.’ En ik zei: ‘Ik ben Don.’ We maakten een wandeling langs de kade en weer terug.‘ (Zijn gezicht straalt.) ‘Nog dezelfde avond kregen we verkering. Ik vond haar heel lief en ze zag er heel keurig uit. ‘Na een hele tijd maakte ze het uit, waarom weet ik niet. Ze keerde terug naar Terschelling, waar ze vandaan kwam, ging daar bij het Groene Kruis werken en werd verliefd op een student van de Zeevaartschool. Ik vond het heel erg dat het uit was tussen ons, maar dacht ook: ik kan wel een ander meisje krijgen. Ik ging naar boerendansavonden. Die waren niet alleen voor boeren hoor, maar zij hadden het georganiseerd, iedereen mocht komen. Zo’n leuk meisje als Tanneke kwam ik niet meer tegen. ‘Zo’n vijf jaar later kwam ze mij weer opzoeken. Ze vertelde dat de student van de Zeevaartschool altijd dronken was, ze de relatie had beëindigd en haar baan op Terschelling had opgezegd. ‘Ik heb verkeerd gegokt’, zei ze en vroeg of ze weer bij mij mocht terugkomen. In mijn hart was ik blij, maar ik hapte niet meteen toe. Ik wilde eerst kijken of de relatie deze keer wel houdbaar was. En dat bleek zo te zijn. In 1950 zijn we getrouwd, en we kregen twee kinderen, een zoon en een dochter.’ ‘Nee. Ik heb al jaren niet meer op een politieke partij gestemd. Daar heb ik geen zin in. Ik doe niks met politiek, heb er geen zier verstand van.’ ‘Nooit heb ik erbij stilgestaan dat ik 100 jaar zou worden. Wel is het zo dat mijn ouders ook heel oud zijn geworden. Mijn vader werd 94 en mijn moeder stierf een week voor haar 100ste verjaardag. Misschien speelt mee dat ik weinig heb gerookt, af en toe een sigaretje of een pijp, onder koffietijd op kantoor. Mijn vrouw rookte ook, maar toen de kinderen groter werden, besloot ze te stoppen. Rokende ouders vond ze geen goed voorbeeld. Daar was ik het mee eens, dus ik stopte ook. Ook heb ik altijd veel gesport: gymnastiek, voetbal en wandelen. Daar komt nu niks meer van, want ik zit in een rolstoel.’ (Denkt diep na.) ‘Mijn zelfstandige bestaan opgeven en in een verpleeghuis gaan wonen. Dat is zo gegaan: Tanneke overleed in 2013, ik was 91 jaar. Een paar jaar lang redde ik mij goed alleen. Ik deed zelf mijn boodschappen, warm eten kon ik bestellen. In huis had ik een traplift. Op een avond was ik met de traplift naar boven gegaan, om te gaan slapen. Ik had het licht in de gang uitgedaan en ineens lag ik op de grond. Ik weet niet meer hoe het is gebeurd. Ik was in de war: waar ben ik nou? In het donker ben ik over de grond naar het lichtknopje gescharreld. Uiteindelijk ben ik in bed gekomen, maar ik ben daarna wel gaan nadenken en besloot: zo gaat het niet langer. Ik besprak het voorval met mijn kinderen en die zijn een verpleeghuis voor mij gaan zoeken. Het werd Beilen omdat deze plaats voor hen allebei goed bereikbaar is. En nu zit ik hier al vijf jaar.’ ‘Ik heb er geen moeite mee als het op een prettige manier gebeurt. Ik denk nooit: woonde ik maar weer in mijn eigen huis in Groningen. Het is nu eenmaal zo. Wel denk ik de laatste tijd: het zou best minder kunnen worden met mij. Ik heb dagen dat ik mij niet zo fijn voel. Ach, daar heeft iedereen wel eens last van, dat gaat meestal weer over. Maar als je ouder wordt, wordt het erger. Op zulke momenten ga ik maar even slapen. Ik slaap veel.’ ‘Als mijn kinderen en kleinkinderen komen. Mijn zoon en dochter komen trouw allebei een keer in de week op een vaste dag. Ze nemen altijd iets lekkers mee, zoals koekjes en chocola. En in gedachten zing ik vaak liedjes. Hardop zingen durf ik hier in huis niet. Ik kan heel goed zingen, dat deed ik vroeger vaak, en speelde er gitaar bij. Als we op het werk een gezellig avondje organiseerden, zeiden mijn collega’s: ‘Hé Don, je neemt toch wel je gitaar mee?’ Mijn lievelingsliedje was Pipikwie pipikwie. Hij begint heel zachtjes te zingen:Ik weet een vogel wonen, pipikwie pipikwie‘K zal u zijn nestje tonen, pipikwie sansanrabibieHij woont daar ginder langs de straatHij is mijn kameraad, pipikwie pipikwie sansanrabibie||https://www.volkskrant.nl/mensen/don-mellema-100-jaar-ik-doe-niks-met-politiek-heb-er-geen-zier-verstand-van~bbef2959f/
2022-09-04||De meerderheid van de Republikeinen is niet zo radicaal als de partij zelf ||Het was weer een tandje extremer, wat de Amerikaanse oud-president Donald Trump zaterdag tetterde tijdens een toespraak in het oude steenkoolstadje Wilkes-Barre in Pennsylvania. Hij noemde zijn opvolger Joe Biden een ‘staatsvijand’, en zei dat Biden vrijdag ‘de gemeenste, hatelijkste en meest verdelende toespraak’ had gehouden die ooit door een Amerikaanse president gegeven was. De aanwezigen juichten: zulke uitspraken passen precies in het vijanddenken en slachtofferschap dat Trump sinds zijn eerste stappen richting het presidentschap heeft gecultiveerd. Een dag eerder had Biden Trump en zijn medestanders fel aangevallen. ‘Niet elke Republikein, niet eens een meerderheid van de Republikeinen, is Maga-Republikein’, zei hij, daarbij verwijzend naar Trumps slogan Make America Great Again. ‘Maar er is geen twijfel over dat de Republikeinse Partij gedomineerd, gedreven en geïntimideerd wordt door Maga-Republikeinen, en dat is een bedreiging voor dit land.’ In Nederlandse media, ook deze, stonden na Trumps reactie koppen als ‘Trump slaat terug’, of ‘Trump haalt uit’ – alsof het een bokswedstrijd is waar de ene speler de andere met gelijke munt terugbetaalt. Dat suggereert een gelijkwaardigheid die er niet is. Als Biden Trump een gevaar voor het land noemt, dan is dat aantoonbaar juist: Trump pleegde een (mislukte) machtsgreep en verstopte topgeheime documenten. Als Trump Biden een ‘staatsvijand’ noemt is dat holle retoriek. Het gevaar voor de Verenigde Staten komt maar van één kant. Opmerkelijk aan de toespraak van Biden is dat hij dat gevaar voor het eerst zo hard benoemde. Hij zei bovendien dat het gevaar groter is dan Trump alleen; het is de hele Republikeinse partij die volkomen gedomineerd wordt door het trumpisme. Een alternatieve presidentskandidaat, gouverneur van Florida Ron DeSantis, doet hem zelfs in zijn mimiek en woordgebruik na. Mocht Trump 2024 niet halen, bijvoorbeeld omdat hij wordt vervolgd voor het verstoppen van de staatsgeheimen, dan staat er een misschien wel slimmere opvolger klaar. Tegelijkertijd stipte Biden ook de paradox aan dat de meerderheid van de Republikeinen lang niet zo radicaal is als de partij zelf. Een gevolg daarvan was afgelopen week te zien in Alaska, waar veel conservatieve stemmers de voorkeur gaven aan een Democraat boven de door Trump gesteunde oud-vicepresidentskandidaat Sarah Palin. De Democratische kandidaat won daardoor een tussentijdse verkiezing voor een zetel in het Huis van Afgevaardigden. Ook in de staat New York vielen trumpistische Republikeinen tegen. Dat gegeven blijft hoopvol: dat echte mensen lang niet zo gepolariseerd zijn als de politici die zeggen hen te vertegenwoordigen. Wellicht dat de politici daardoor op enig moment tot inkeer komen en ook redelijker worden, al is het maar uit electoraal-opportunistische overwegingen. In november, als het land nieuwe volksvertegenwoordigers kiest, kunnen de kiezers dat signaal afgeven.||https://www.volkskrant.nl/columns-opinie/de-meerderheid-van-de-republikeinen-is-niet-zo-radicaal-als-de-partij-zelf~b989fda3/
2022-09-04||Een klein olieplasje bij een paar snoertjes: dan gaat de Nord Stream-gasleiding dicht||Het Russische staatsbedrijf Gazprom communiceert vooral met de buitenwereld via berichtenservice Telegram. De 34 duizend abonnees die Gazprom daar de laatste maanden volgen, zagen er vrijdagavond een foto opduiken: een met cijfers beplakte plastic plaat waarin zwarte snoeren vol rode en groene kabeltjes verdwijnen, daarop een plasje van bruine vloeistof. De begeleidende Russische tekst vermeldt dat het hier gaat om een onderdeel van de Nord Stream-turbine: ‘Er is olie gedetecteerd op de kabel-stekkerverbinding van de BPE2-subplaat die in de motor is opgenomen.’ Dan volgen enige alinea’s met zo mogelijk nog technischer aanvullingen. En dan een conclusie die ineens weer heel goed te begrijpen is: ‘Totdat de opmerkingen over de werking van de apparatuur zijn weggenomen, is het gastransport naar de Nord Stream-gasleiding volledig stopgezet.’ En zo is daar een volgende wending in het slepende en haast onnavolgbare verhaal rondom de ‘turbines’ van pijplijn Nord Stream. Een verhaal dat begon toen Gazprom op 14 juni mededeelde dat de gasstroom door de pijplijn ‘wegens technische problemen’ werd teruggebracht. Van de 167 miljoen kubieke meter per dag ging het terug naar 100 miljoen. En twee dagen later zelfs tot 67 miljoen. Met als belangrijk gevolg dat in Europa de gasprijs omhoog spoot en de hoge energieprijzen intussen de grootste zorg zijn van regeringen in de hele EU. Hoe het nu precies zit met die technische problemen, werd eind juli nauwkeurig op een rijtje gezet door onderzoekers van het Oxford Institute for Energy Studies. In een paper met de welluidende titel The Curious Incident of the North Stream Gas Turbine beschrijven zij hoe de turbines zo’n belangrijke pion werden in het geopolitieke gasspel. De zes SGT-A65-turbines van Siemens zijn feitelijk enorme straalmotoren, vergelijkbaar met wat er onder de vleugel van een vliegtuig hangt. Ze staan opgesteld in gebouwtjes bij Portovaya, een havenstad op de smalle Russische kuststrook tussen Estland en Finland. De turbines brengen het aardgas daar tot een druk van maximaal 220 bar om het op hoge snelheid in de 1.200 kilometer lange pijplijn door de Oostzee te pompen. Volgens een vast onderhoudsschema gaan de turbines bij toerbeurt op transport naar een Siemens-fabriek in Ottawa. En daar ontstond begin juni het probleem. De strenge sancties in Canada maakten het onmogelijk een van de turbines, die daar voor onderhoud was, terug te sturen naar Rusland. Toen de turbine niet terugkwam, was dat voor Gazprom aanleiding om de gasstroom terug te draaien. Hoewel zowel Siemens als de Duitse regering direct riep dat Gazprom slechts een formeel argument zocht om Nord Stream af te knijpen, kwamen ze wel in beweging. Dankzij intensief gelobby besloot de Canadese regering om Siemens voor twee jaar lang een ontheffing te geven voor het onderhoud en transport van de zes turbines. En dus ging de turbine alsnog op transport. Maar die staat nu alweer weken stof te vangen in Müllheim. De Duitse bondskanselier Scholtz gaf op 3 augustus nog een persconferentie staande voor het apparaat. ‘Niets houdt hem tegen’, zei Scholtz. Daar denken de Russen anders over. Die willen de turbine pas inschepen als al het papierwerk rondom de ontheffing van de sancties is goedgekeurd. En intussen komt Gazprom dus geregeld met nieuwe technische verwikkelingen die maken dat de gasstroom nog verder teruggeschroefd moet worden of, zoals vorige week, helemaal stilvalt. Het olieplasje is volgens Siemens, dat met medewerkers ter plaatse is, geen enkele reden om Nord Stream plat te leggen. Achter het gescherm met technische specificaties gaat een juridische werkelijkheid schuil, leggen de Oxford-onderzoekers uit. Als Rusland puur om geopolitieke redenen de gaskraan dichtdraait, is dat een duidelijke contractbreuk van Gazprom. Waarvoor het bedrijf later door Europese afnemers aansprakelijk gesteld kan worden. Overmacht wegens technische problemen is een stuk lastiger op Gazprom te verhalen. Helemaal als het westerse apparatuur betreft. Om vol te kunnen houden dat sprake is van overmacht, moet Gazprom wel aantonen dat het probeert de problemen op te lossen. Ook aan die voorwaarde lijkt het bedrijf nu enigszins tegemoet te komen. Dit weekend maakte het bekend dat het een deel van het Nord Stream-gas zal omleiden. Het zou nu via Oekraïne naar Europa moeten komen.||https://www.volkskrant.nl/economie/een-klein-olieplasje-bij-een-paar-snoertjes-dan-gaat-de-nord-stream-gasleiding-dicht~b32beb60/
2022-09-04||In Sierra Nevada ontwaakt de winnaar in wielrenner Thymen Arensman||Als bonus stormde hij de top-10 van het algemeen klassement binnen, toch de opdracht die hij zichzelf vooraf als kopman had gesteld. Arensman gaat maandag de laatste rustdag in op de achtste plek, op ruim 7 minuten van rodetruidrager Remco Evenepoel. De Belgische leider zag zondag titelverdediger Primoz Roglic 15 seconden naderen. Roglic staat nu tweede op 1 minuut 34, met nog een week koers te gaan. Voor het klimweekend was zijn achterstand 2 minuut 41. De afgelopen weken ging het volgens Arensman nergens anders meer over dan de gevreesde 15de etappe van de Vuelta. ‘Een bergrit, grote hoogte, Sierra Nevada’, somde hij op in het interview kort nadat hij, verbijsterd over zijn prestatie, als eerste over de finish was gerold. ‘Ik kan nauwelijks geloven dat ik de koninginnerit heb gewonnen.’ Het was zijn tweede overwinning als prof, precies een maand na zijn eerste, de klimtijdrit in de Ronde van Polen. Dat het met de vorm goed zat, na twee weken meestal in tropische hitte te hebben gereden, bleek zaterdag. Toen werd hij zevende in een pittige bergetappe. Een dag later deed Arensman alles goed. Hij was mee met de grote kopgroep die zich aan het begin van de etappe losmaakte. Daarna bleef hij rustig op de 23 kilometer lange, maar alleen in de eerste vijf kilometer zeer steile slotklim. Verschillende renners reden uit die kopgroep weg. Arensman wachtte op het juiste moment en dat kwam op 8,7 kilometer van de streep. Hij maakte zich los van een kleine groep renners en ging op jacht naar koploper Marc Soler die 50 tellen voor hem op kop reed. Met nog 7 kilometer tot de finish was Arensman al bij de Spanjaard van UAE, die de heuvelrit naar Bilbao had gewonnen. ‘Ik dacht eigenlijk dat Soler op mij wachtte. Maar op een steil stuk versnelde ik en brak hij.’ Voordat Arensman voor het eerst als kopman aan een grote ronde begon, zei hij tegen deze krant dat hij zijn progressie kon aflezen aan de vermogens die hij trapt. ‘Die zijn niet hoger dan vorig seizoen, maar ik haal hetzelfde niveau ook als ik vermoeid ben, na vier of vijf uur koersen. Dat is een enorm verschil. Op dit niveau begin je nooit fris aan een finale.’ Nadat hij Soler had achtergelaten, volgde de zowel fysieke als mentale uitdaging om ruim 6 kilometer lang in een strak tempo naar boven te rijden, zonder te ontploffen. ‘Ik dacht alleen maar: ik moet 400 watt duwen’, vertelde Arensman over het vermogensgetal dat in de training was vastgesteld als het meest geschikt voor zijn missie. ‘400 watt, 400 watt, niet eronder, maar erboven’, was de opdracht uit de ploegleiderswagen achter hem. ‘En dat bleek genoeg’, stelde Arensman met oprechte verbazing vast. ‘Waar kennelijk iedereen echt op de limiet zat, bleek ik nog wat over te hebben.’ ‘Als ik moet kiezen hoe ik mezelf als renner typeer’, zei Arensman tijdens de Giro dit jaar. ‘Dan is dat als ronderenner en niet als specialist in eendagskoersen. Mijn toekomst ligt in de grote ronden, maar ik wil me ontwikkelen in brede zin. Ik houd ook erg van koersen als Parijs-Roubaix.’ In zijn eerste Ronde van Italië bleek hij net als in zijn tweede Vuelta, die van vorig jaar, met de besten mee te kunnen in de derde, altijd zware week, getuige podiumplekken in de afsluitende tijdritten van die grote ronden. Arensman durft nu van zichzelf te zeggen dat hij ‘bijna wel aansluiting’ heeft gevonden met de wereldtop. ‘Ik herstel vrij snel, ik kan aardig klimmen en heb een goede tijdrit.’ Dat laatste bewees hij al ruimschoots en hij blijkt nu ook topklimmers zoals Soler achter zich te kunnen laten. Daarmee heeft het Nederlandse wielrennen precies op het juiste moment een nieuwe, kansrijke ronderenner gekregen, na het afzwaaien van Tom Dumoulin en de omscholing van voormalige ronderenners als Wilco Kelderman en Robert Gesink tot zelfbenoemde rittenkapers of wegkapiteins. Arensman maakt volgens zijn huidige ploeg Team DSM volgend jaar de overstap naar het rijke Ineos. Welke rol hij daar krijgt is nog onduidelijk. Moet hij knechten voor een kopman, of mag hij zich verder als rondetalent ontwikkelen? Na zijn zege zondag kan hij dat laatste zonder meer eisen.||https://www.volkskrant.nl/sport/in-sierra-nevada-ontwaakt-de-winnaar-in-wielrenner-thymen-arensman~ba8e8750/
2022-09-04||Volleybalvrouwen klimmen uit dal en zijn outsider op WK in eigen land||Een ding heeft Anne Buijs het afgelopen jaar wel geleerd. Sinds ze aanvoerder is van het Nederlands volleybalteam is, kan ze zich geen slechte bui meer veroorloven. ‘Ik kan het in ieder geval niet te veel laten zien, dus als ik eens een mindere dag heb, probeer ik maar in mezelf chagrijnig te zijn.’ Het is heel simpel, zegt Buijs (30) na de met 3-0 gewonnen oefenwedstrijd tegen Japan. Als ze niet het goede voorbeeld geeft, merkt ze meteen het effect. ‘Als ik er een beetje sip bij ga lopen dan zie je gewoon dat mensen dat gedrag heel snel gaan kopiëren’, legt ze uit. ‘Dan denk ik wel eens: jullie zijn toch gewoon allemaal individuen? Doe lekker wat je zelf voelt. Maar als aanvoerder moet je toch altijd laten zien dat je sterk bent.’ Niet dat ze veel slechte dagen heeft de laatste tijd, ze kijkt uit naar het WK dat eind deze maand in eigen land begint. Dat moet gebeuren met een ploeg die de laatste jaren flink vernieuwd is. Buijs maakte deel uit van het team dat op de Olympische Spelen in 2016 en het WK in 2018 net naast de medailles greep. In de jaren stopten veel routiniers, onder wie steraanvaller Lonneke Slöetjes, met volleyballen of met spelen bij het nationale team. ‘Op het WK zijn we geen topfavoriet, dat durf ik wel te zeggen’, zegt Buijs. ‘De laatste jaren zijn we toch een beetje weggezakt helaas, maar ik denk wel dat we weer heel goed bezig zijn. Vandaag houden we ons niveau gewoon vast, ook met nieuwe, onervaren speelsters. Met het thuispubliek straks hopen we nog een, twee stapjes boven onszelf uit te stijgen.’ De wedstrijden zaterdag en zondag tegen Japan waren daar een uitstekende test voor. Nederland staat tiende op de wereldranglijst, Japan drie plekken hoger. Zondag won Nederland de eerste twee sets, maar trok Japan met 2-3 toch aan het langste eind. Zaterdag werd relatief eenvoudig met 3-0 gewonnen. ‘Zij speelden nog niet met hun sterkste speelster’, zegt een tevreden bondscoach Avital Selinger na de eerste wedstrijd. ‘Maar wij misten er ook een paar.’ Zo bleven Nika Daalderop, die volgend jaar gaat spelen voor de Turkse wereldtopclub Vakifbank, en routinier Myrthe Schoot aan de kant. Op hun posities stonden zaterdag Fleur Savelkoel en Florien Reesink, die het afgelopen seizoen voor Team 22 speelden. Het beloftenteam van de volleybalbond traint onder leiding van Selinger op Papendal en doet mee aan de Nederlandse competitie. Zo moeten talenten versneld worden klaargestoomd voor het WK en straks, met Team 24, voor de Spelen in Parijs. ‘Vandaag stonden er speelsters op het veld van wie dat vorig jaar ondenkbaar was’, zegt Selinger. ‘Zonder Team 22 hadden we Fleur Savelkoel vandaag niet zo goed zien spelen.’ Uit het beloftenteam nam hij vier onervaren speelsters op in zijn selectie. Savelkoel (27) is al wat ouder en verhuist na de zomer naar Potsdam, de nummer twee in de Bundesliga. Jongeren als Jolien Knollema en Indy Baijens spelen al langer in het buitenland. Aanvoerder Buijs is geregeld verrast over de prestaties van haar relatief nieuwe teamgenoten. Jarenlang speelde ze met dezelfde speelsters, die elkaar blindelings wisten te vinden en weinig verrassingen meer voor elkaar hadden. Ze wisten waar iemand zou staan, wie welke bal moest nemen en wanneer ze rugdekking zouden krijgen. ‘Nu denk ik soms echt: wow Jolien, waar komt die opeens vandaan? Dan slaat ze echt een prachtige bal. Of Florien, die zo helemaal uitgestrekt nog een bal in de hoek pakt.’ Ook Selinger is verbaasd ‘in positieve zin’ verbaasd over de basis die in zo’n korte tijd is gelegd. Mede door corona is de opbouw van de nieuwe ploeg laat op gang gekomen, eind 2020 werd hij bondscoach. Vorig jaar was er al een verrassende vierde plek op het EK. Voor het WK ziet hij zes landen – Brazilië, China, Servië, Amerika, Turkije en Italië – die er bovenuit steken. ‘Die zijn sterker, als ik reëel ben’, zegt de bondscoach. ‘Als wij in onze sterkste opstelling kunnen spelen, kunnen van die landen winnen, maar we zijn nog fragiel. Een groot deel van de groep mist nog ervaring, die moeten uren maken.’ Hij knikt naar Buijs, die een paar meter verderop staat, en zegt lachend: ‘Dat geldt niet voor iedereen. Anne heeft die universiteit al gehad en is met cum laude geslaagd. En nu moet ze er gewoon staan.’ Komt goed op het WK, denkt zijn aanvoerder. ‘Nu is het natuurlijk het allermakkelijkst, want je hebt een prachtig podium in eigen land. Dus motivatie, hoezo zou je die niet hebben?’||https://www.volkskrant.nl/sport/volleybalvrouwen-klimmen-uit-dal-en-zijn-outsider-op-wk-in-eigen-land~bce3acd6/
2022-09-04||Droomdebuut voor Antony op Old Trafford: United verslaat koploper Arsenal met 3-1||Na een transfersoap waarin Ajax de prijs tot onwaarschijnlijke hoogten opdreef, stond de jongen uit een sloppenwijk van São Paulo te genieten in het Theater of Dreams. Eindelijk had Antony Santos zijn bestemming gevonden: een topclub in ’s wereld beste competitie. Herenigd bovendien met zijn leermeester die nut en effectiviteit aan de Braziliaanse speelsheid had toegevoegd. Een leermeester die hem meteen in het diepe besloot te gooien, in een kolkend Old Trafford tegen een ploeg die na vijf wedstrijden nog geen punt had verspeeld. Zijn eerste bal was een zwakke voorzet, maar hij liet zich niet van de wijs brengen. Aan zelfvertrouwen heeft het de 22-jarige millennial nooit ontbeerd. Hij gaf hakjes en daagde verdedigers uit. Na ruim een half uur spelen verscheen hij vrij voor de doelman en met zijn linkerbeen schoot hij de bal kalmpjes in het net. Het was mede te danken aan arbiter Paul Tierney, die in de voorafgaande aanval knap voordeel had gegeven. Een lichtpuntje in een weekeinde waarin de Engelse VAR nieuwe diepten had bereikt. Ook in deze wedstrijd speelde de videoscheidsrechter een rol, maar anders dan een dag eerder bij Chelsea - West Ham was het geen belachelijke interventie. In de twaalfde minuut waren de Londenaren op voorsprong gekomen door een doelpunt van een andere Braziliaan, Gabriel Martinelli. In de opbouw bleek spelverdeler Martin Odegaard echter een lichte overtreding op Christian Eriksen te hebben begaan. Dat Tierney het niet had gezien was geen overduidelijke fout, maar toch kreeg hij het advies van hogerhand het doelpunt af te keuren. Een mazzeltje voor United, want het waren de bezoekers die de klassieker domineerden. Het opgebloeide Arsenal van Mikel Arteta speelt creatief voetbal zoals Ten Hag het waarschijnlijk graag zou zien van zijn eigen spelers. Na een uur spelen, kort nadat Ronaldo in het veld was gekomen voor Antony, kwam de verdiende gelijkmaker, gescoord door Bukayo Saka, de jonge sterspeler aan wie Tyrell Malacia zijn handen vol had. Arsenal ging op jacht naar de tweede goal, maar in plaats daarvan stond het binnen twee minuten weer op achterstand. Met twee middenvelders die splijtende passes kunnen geven aan een handvol snelle aanvallers is United boven alles een counterploeg. De Arsenal-fans vierden nog feest toen Bruno Fernandes met een sublieme pass Marcus Rashford de diepte instuurde. Met ogenschijnlijk gemak schoot de spits en filantroop de bal achter Aaron Ramsdale. Voor Arsenal was het een dreun, een herhaling van de vorige wedstrijden op Old Trafford: beter spelen en toch verliezen. Een kwartier voor tijd deelde Rashford de genadeklap uit door de 3-1 te scoren.||https://www.volkskrant.nl/sport/droomdebuut-voor-antony-op-old-trafford-united-verslaat-koploper-arsenal-met-3-1~b11063fa/
2022-09-04||Het islamitische Qatar versoepelt tijdelijk strenge alcoholregels voor voetbalfans tijdens WK||Dit WK is het eerste dat in een islamitisch land wordt gehouden, en volgens de islam is alcohol haram: verboden. Dat botst nogal met de gebruikelijke gang van zaken tijdens een groot voetbaltoernooi − het Amerikaanse biermerk Budweiser is nota bene een van de belangrijkste sponsoren van het WK. De vraag was dan ook: zou dit een goeddeels alcoholvrij toernooi worden of zetten de Qatarezen hun bezwaren tegen alcohol opzij? De verkoop is in Qatar weliswaar niet volledig illegaal, zoals in bijvoorbeeld Saoedi-Arabië, maar wel sterk aan banden gelegd. Buitenlanders ouder dan 21 kunnen er alleen met schriftelijke toestemming terecht bij de enkele tientallen bars en hotels met een alcoholvergunning. Een glas bier kan omgerekend zo’n 18 euro kosten. Vanaf november gelden rond de voetbalstadions andere regels. Hier zal tussen drie uur voor de wedstrijd en één uur daarna bier te koop zijn rond de stadions, maar niet erin, meldt persbureau Reuters op basis van een anonieme betrokkene. Hoe duur de biertjes in Qatar worden, is nog niet besloten, volgens de bron. Ook is nog onduidelijk of de regels op vrijdag, een belangrijke gebedsdag, anders zullen zijn: tijdens het gebed moeten de meeste winkels en restaurants anderhalf uur dicht zijn. Zelf alcohol meebrengen naar Qatar is geen best idee: dit kan bezoekers zelfs op gevangenisstraffen komen te staan. Alcoholgebruik in het voetbal is binnen de islamitische wereld herhaaldelijk een punt van discussie geweest. Zo haalde het belangrijke islamitische adviesorgaan Dar al-Ifta in Egypte eind vorig jaar uit naar de bekende Egyptische voetballer Mohamed Salah. De speler van Liverpool had in een interview met de Egyptische televisie gezegd dat hij geen behoefte had aan alcohol. Volgens de islamitische geleerden had hij zich hard tegen alcoholconsumptie moeten uitspreken. De organisatie van het WK dwingt Qatar ook op andere gebieden tot concessies. In 2020 besloot het conservatieve land al regenboogvlaggen toe te laten in de voetbalstadions om tegemoet te komen aan Fifa-regels voor inclusiviteit. Volgens Human Rights Watch wordt de lhbti-gemeenschap er stelselmatig gediscrimineerd. Op seks tussen twee mannen staat één tot drie jaar cel. Overigens is Qatar niet het eerste land dat zijn alcoholregels versoepelt met een WK in aantocht. Ook in Brazilië was alcohol taboe in het stadion, tot 2014, het jaar dat het toernooi in het land werd gehouden. De regering bezwoer enkele maanden voor deze wijziging nog de beperking in stand te houden, om geweld en vandalisme tegen te gaan. ‘Welk land de wereldbeker straks ook omhoog houdt, de echte winnaar is de alcoholindustrie’, sneerde de Britse journalist Jonathan Gornall destijds in een reconstructie in The British Medical Journal. Intussen blijven de controverses zich opstapelen rond de behandeling van arbeidsmigranten in Qatar, die meebouwen aan de stadions en andere infrastructuur voor het WK. Vorige maand bleek nog dat het land tientallen arbeiders had gearresteerd die demonstreerden omdat ze geen salaris hadden ontvangen. Volgens Equidem, een in Londen gevestigde organisatie die opkomt voor arbeidsmigranten, zou een deel zijn vastgehouden in een bloedheet detentiecentrum en zijn gedeporteerd naar hun thuisland.||https://www.volkskrant.nl/nieuws-achtergrond/het-islamitische-qatar-versoepelt-tijdelijk-strenge-alcoholregels-voor-voetbalfans-tijdens-wk~bdec93b1/
2022-09-04||Als ik bij toeval op mijn eigen huis stuitte, begroette ik mijn vier bezorgde vrouwen ||Omdat ik voortdurend op zoek was naar de bril die telkens weer boven op mijn hoofd bleek te zitten, ging ik over op multifocale glazen. ‘Het is even wennen’, waarschuwde de opticien. ‘Draag hem continu en geef het tien dagen.’ Buiten de winkel betrad ik een verwarrende wereld, die gedrenkt leek in lsd. Ik sloeg wespen van me af die er wellicht niet waren en stak mijn sleutel in veel verkeerde voordeuren. Als ik bij toeval op mijn eigen huis stuitte, begroette ik mijn vier bezorgde vrouwen met een klapzoen tegen de hangplant, aaide een als kussen vermomde poes en ging douchen in de ijskast. ‘Hoe hield je dat vól?’, vroeg het kwartet verbijsterde opticiens toen tien dagen later bleek dat men mij per ongeluk een sterke leesbril met hetzelfde montuur had meegegeven. Wat kon ik doen? Met mijn vuist haalde ik uit, dwars door drie van de vier mannen. De laatste deinsde net op tijd achteruit.||https://www.volkskrant.nl/mensen/als-ik-bij-toeval-op-mijn-eigen-huis-stuitte-begroette-ik-mijn-vier-bezorgde-vrouwen~b50c2a29/
2022-09-04||Al na het eerste weekend Venetië is duidelijk: het filmfestival is dit jaar opvallend sterk||‘Ik heb iedereen overwogen’, zegt Darren Aronofsky bij de persconferentie van zijn nieuwe film The Whale, zondagmiddag in de perszaal van het Venetië-filmfestival. ‘Iedere filmster op deze planeet. Met geen ervan klikte het. Het klopte niet, raakte niet, voelde niet goed.’ Wie de openingsscène van zijn verfilming van Samuel D. Hunters gelijknamige toneelstuk ziet, kan zich indenken dat enkele van die filmsterren, of anders wel hun agenten, even moesten slikken bij het overwegen van deze hoofdrol. Daar zit Charlie, de bijna driehonderd kilo zware online-docent Engels: op de bank met een emmer gefrituurde kip onder handbereik, bezig zich een halve hartaanval te rukken voor zijn laptop, waarop wat gayporno speelt, nét als er zich aan de deur een jonge evangelist meldt. ‘Het duurde tien jaar om de film te maken’, zegt de Amerikaanse regisseur. ‘Omdat de casting zo lang duurde. En toen zag ik de trailer van een of andere, ik denk Braziliaanse, film, met weinig budget, waarin Brendan Fraser zat (het geflopte Journey to the End of the Night, uit 2006, red.). Er ging meteen een lamp aan in mijn hoofd. Ik kende Brendan wel, maar films als Gods and Monsters of George of the Jungle had ik nooit gezien.’ De Amerikaans-Canadese Fraser, die naast zijn regisseur zit, is wellicht het bekendst van zijn hoofdrol als avonturier in diverse The Mummy-delen, een van Hollywoods meest succesvolle B-filmfranchises. Als dertiger beschikte de inmiddels 53-jarige acteur over het hele benodigde pakket: talent, strakke kaaklijn, volle haardos en die gespierde schouders waartegen Mummy-tegenspeler Rachel Weisz schuilde voor het Egyptische kwaad. Twintig jaar later zou je de acteur op straat hooguit nog herkennen aan zijn olijke blik. Anders dan zijn ultiem geconserveerde collega Tom Cruise, die de Mummy-hoofdrol in 2017 eenmalig overnam, oogt Fraser anno 2022 als een doorsnee Amerikaan van zijn eigen leeftijd, met dunnend haar en wat kilo’s erbij. Na de Mummy’s hoopte hij zijn faam in te zetten om betere of meer diepgaande rollen te verwerven, maar dat plan kwam niet helemaal van de grond. Fraser zakte weg en kende persoonlijke tegenslag: allerlei fysieke hinder, een scheiding, depressie. Fans van het eerste uur heeft hij wel nog: een geëmotioneerde Italiaanse journalist bedankt de acteur voor ‘al die zomers’ waarin haar zoontje in de tuin George-in-de-jungletje speelde. ‘Dank’, zegt Fraser. ‘Allereerst hoop ik toch dat uw zoontje daarbij heel bleef. Ik ben vaak aangesproken door ouders die zeiden: geweldige film, maar mijn kind heeft er acht hechtingen aan overgehouden.’ De acteur glimlacht zachtmoedig bij een vraag naar ‘zijn reis’ in de filmwereld. ‘Ik zag er anders uit, toen. En over mijn reis: Charlie is de meest heroïsche rol die ik tot nu toe speelde. Zijn superkracht is het goede zien in mensen.’ Ook als Charlie ziet Fraser er anders uit: voorzien van een gigantisch en realistisch aandoend namaaklijf en gezichtsprotheses, waarmee de grime-afdeling op de set iedere draaidag urenlang zoet was. ‘Charlie torst een trauma met zich mee’, zegt de acteur. ‘Dat manifesteert zich bij hem in zijn fysieke toestand. Ik heb opnieuw moeten leren bewegen voor deze rol: ik moest spieren gebruiken waarvan ik niet wist dat ik ze had. Als het pak uitging aan het einde van de dag voelde ik me eerst even draaierig, dat gevoel dat je ook hebt als je in Venetië van de boot stapt. Het deed me ook beseffen hoe sterk je moet zijn, zowel fysiek als mentaal, om met en in zo’n lichaam te leven.’ The Whale, een van de 23 titels die dit jaar meedingen naar de Gouden Leeuw, werd zaterdagavond na de eerste persvertoning met luid applaus ontvangen. Iets wat – uitgezonderd de galapremières voor de genodigden, waarbij de verplichte staande ovatie inmiddels standaard geklokt wordt en tot persbericht gemaakt – niet vanzelfsprekend is. In het wrange en humoristische, maar geen moment met overgewicht spottende psychologische woonkamerdrama probeert de nauwelijks nog mobiele, compulsief etende en terminaal zware Charlie het contact met zijn van hem vervreemde dochter te herstellen. Een uitermate cynische tiener is ze, knap gespeeld door het talent Sadie Sink, bekend van haar rol als Max in de populaire serie Stranger Things. ‘Mijn nieuwe favoriete actrice’, stelt Aronofsky. Dat hij het beste kan halen uit afgedwaalde of uitgedoofde Hollywoodsterren bewees de 53-jarige cineast als eens eerder, hier in Venetië. Zijn showworsteldrama The Wrestler uit 2008, bekroond met de Gouden Leeuw, hielp hoofdrolspeler Mickey Rourke toen aan een (kortstondige) comeback. Eveneens een laatstekansfilm waarin het hoofdpersonage veel goed te maken heeft. De zeer aan het Venetiaanse festival klevende Oscar-buzz, die aan het begin van de festivalweek al opstak bij Cate Blanchetts rol als vallende topdirigent in Tár, hangt ook meteen om Frasers comebackrol. ‘Mijn kristallen bol is kapot’, reageert de acteur, de verwachting van de pers temperend. ‘Ik weet niet of die van jullie het nog doet.’ Lof klinkt ook voor Alberto Barbera, halverwege het festival. De Italiaan, die in 2011 herintrad als artistiek leider, tilde het festival weer op na wat mindere edities, toen films (en sterren) plots uitweken naar het concurrerende festivals in Canada en de Verenigde Staten. Met uitmuntende keuzen voor openingsfilms en iets minder podiumplek voor Italiaans melodrama, werd dat verval door Barbera rap bijgesteld. De huidige en 79ste editie van Venetië lijkt zelfs nóg beter dan de voorgaande: een opvallend sterke en brede competitie. Maar ook Venetië moet ‘bedelen’ om voldoende sterren naar het festival te halen, zo waarschuwt Barbera tijdens een publiek overleg, waar hij samen met collega-festivaldirecteuren spreekt over de ‘toekomst van festivals’. Die sterren zijn tijdens het festival meestal alweer druk met een volgende film en krijgen niet altijd vrij van de studio. Ook klaagt directeur Barbera dat die studio’s, samen met de pr-bureaus achter de films en de persagenten van de individuele sterren, almaar meer betuttelende eisen stellen bij de persconferenties en interviews: ‘Ze zijn geobsedeerd door controle.’ Promotie wordt zo nog wel eens beperkt tot de gang over de rode loper en wat vooraf middels contracten dichtgetimmerde hagiografische interviews met de glossy’s. Tijdens festivals wordt door de pr-bureaus herhaaldelijk verzocht niet naar politieke of persoonlijke zaken te vragen – al gebeurt dat gewoon wel. Echt ontevreden over het sterrengehalte zal Barbera vermoedelijk niet zijn: de toeloop is dit jaar zonder meer spectaculair, ook in vergelijking met de grote concurrent Cannes. En net als vorig jaar, toen Timothée Chalamet het publiek volledig tot dolheid bracht bij de première van het sf-spektakel Dune, is het nu alweer de Amerikaanse acteur die door de Italiaanse pers wordt uitgeroepen tot ‘koning van de rode loper’. ’s Ochtends zit een legioen Italiaanse tieners alvast klaar voor het palazzo del cinema, waar Chalamet uren later zal verschijnen voor de première van Bones & All. Het 26 jaar oude jongenslijf gehuld in bloedrode jumpsuit met lage blote rug; helemaal het androgyne idool van deze tijd en nooit te beroerd om alle selfiewensen van het publiek te bevredigen, tot de bodyguards hem dan eindelijk wegleiden. Bones & All is de eerste in de Verenigde Staten opgenomen film van de Italiaanse cineast Luca Guadagnino, die Chalamet zijn doorbraak (en Oscarnominatie) bezorgde met Call My By Your Name. Een zich in de jaren tachtig afspelende horror-roadmovie naar de roman van Camille DeAngelis uit 2015, over een samenleving waarin sommige mensen om onverklaarbare reden niet kunnen stoppen met mensenvlees eten. In Bones & All zoeken twee jonge kannibalen (actrice Taylor Russell en Chalamet) steun bij elkaar. Outcasts zijn het, vanwege hun geheim te houden en aangeboren kwaal. Tijdens de persconferentie voor de film wordt Chalamet gevraagd naar het algehele welzijn van jongeren in deze tijden van sociale media. Toch een soort politieke vraag. ‘Ik denk dat het zwaar is om in dit tijdsgewricht te leven’, antwoordt de acteur. ‘Het instorten van de samenleving hangt in de lucht, zo ruikt het. En zonder pretentieus te willen zijn: ik hoop dat de films die we hier op het festival zien daar ook over gáán.’ In een eerdere versie van dit artikel werd Timothée Chalamet Canadees genoemd. Dat klopt niet, hij is Amerikaans.||https://www.volkskrant.nl/cultuur-media/al-na-het-eerste-weekend-venetie-is-duidelijk-het-filmfestival-is-dit-jaar-opvallend-sterk~b7d7538c/
2022-09-04||De laatste werkdag van Boris Johnson als premier. Of zint hij op een comeback? ||Nog één dag en een bezoek aan koningin Elizabeth, morgen. En dan, als hij op Balmoral Castle zijn ontslag heeft ingediend, kan Boris Johnson zijn oude leven weer oppakken, een leven waarin schrijven centraal staat. Eindelijk heeft hij dan tijd om zijn boek over William Shakespeare te schrijven. Het contract voor The riddle of genius was zeven jaar geleden al getekend, maar door zijn politieke avonturen had hij geen tijd om het te schrijven. Daarnaast kan hij, zo schatten Britse media, een kwart miljoen per jaar verdienen met een wekelijkse krantencolumn en meer dan een miljoen voor zijn memoires. Tussen het schrijven – en vaderen – door kan Johnson ook nog eens een ton per toespraak vangen. Het zal hem meer rijkdom verschaffen dan zijn ambtenarensalaris als premier, dat bij lange na niet genoeg was voor zijn extravagante uitgavenpatroon. Enkele maanden terug maakte The Times bekend dat hij voor zijn kinderen voor 1,5 ton een boomhut wilde laten bouwen in de tuinen van Chequers, het buitenverblijf van de premier. Het geld zou komen van een bevriende zakenman, maar het bouwproject ging uiteindelijk niet door. Tevens moet hij flink sparen voor het onderwijs van zijn tweede lichting kinderen. De verlangde miljoenen hebben ook een politiek doel. Tegenover vrienden heeft hij gezegd, zo beweerde Hogerhuislid Jonathan Marland afgelopen week bij Newsnight, dat hij wat geldreserves nodig heeft, dit vanwege een mogelijke terugkeer naar 10 Downing Street. Met oog op een comeback wil hij lid van het Lagerhuis blijven. En dat is precies wat de Labour-oppositie, gesteund door een deel van de Conservatieven, wil voorkomen. Om die reden speelt er nu een parlementair onderzoek dat ertoe kan leiden dat hij zijn zetel kwijtraakt. De zaak draait nog steeds om de vraag of hij het Lagerhuis heeft voorgelogen over wat hij wist van de borrels die tijdens de lockdowns zijn georganiseerd in Downing Street. Hij heeft besloten terug te vechten en huurde topadvocaat Lord Pannick in. Die concludeerde afgelopen vrijdag dat het onderzoek naar Johnson aan alle kanten rammelt, een juridisch advies dat omgerekend 1,5 ton aan belastinggeld heeft gekost. Liz Truss, kandidaat om Johnson op te volgen, heeft al gezegd er dat als er een motie wordt ingediend het onderzoek tegen de scheidende premier te schrappen, ze er voor zal stemmen. Schrijven mag dan zijn talent zijn, politieke macht is Johnsons ultieme streven. Dat heeft hij gemeen met zijn held Winston Churchill, die ooit, gevraagd naar de reden om de journalistiek te verruilen voor de politiek, zei: ‘Voor journalisten worden geen standbeelden neergezet.’||https://www.volkskrant.nl/nieuws-achtergrond/de-laatste-werkdag-van-boris-johnson-als-premier-of-zint-hij-op-een-comeback~b6f57314/
2022-09-04||Verstappen, het fenomeen dat duizenden geluk schenkt||Zondag, om 11.40 uur, ruim drie uur voor de start van de Grand Prix van Zandvoort, schrijft de NOS op het liveblog over de Formule I: Verstappen komt aan bij het circuit. Op een foto zit Max Verstappen lachend in een karretje, naast een meneer die nu nog het stuur mag vasthouden. Het is alsof de paus arriveert bij een gebedsdienst. Zo groot is Verstappen gegroeid, dat alles over hem nieuws is. Zandvoort is de kathedraal van het geloof in Max, een sporter die in zijn eentje het sportlandschap in Nederland een ander gezicht heeft gegeven. In veel ogen is hij de grootste, groter dan voetballers, schaatsers of wielrenners. Het geloof in hem is vrijzinnig van aard. Het is ook gekte soms, of een sekte. Mensen laten tatoeages zetten met de datum van de race in Zandvoort, waar de kersverse Officier in de Orde van Oranje-Nassau zich laat voortdrijven op golven van verering. Natuurlijk, zijn aanhang bestaat voor een aanzienlijk deel uit feestvolk, typisch Nederlandse sportfans, afkomstig uit dat gekke landje met mensen die altijd carnaval willen vieren, zelfs als ze helemaal niet uit het zuiden komen. Wegen in de omgeving zijn in de dagen rond de Grand Prix afgezet. Eindeloze rijen bussen rijden op en neer naar de kust. Tjokvolle treinen, 305 duizend toeschouwers over drie dagen, volgeboekte hotels, bier om acht uur ’s ochtends. Ja, er is zelfs een camping op veld 2 bij onze voetbalclub Terrasvogels in Santpoort, waar de gasten met een elektrische fiets via de duinen naar het circuit kunnen rijden. Iedereen kan alles vinden over Maxmania: dat hij een in Monaco wonende, belasting ontwijkende multimiljonair is, actief in een sport voor de elite die belastend is voor het milieu. Je kunt je ergeren aan zakenlieden die in een ‘ludieke’ actie een bril dragen als die van Bernhard junior, de prins die veel van dit alles mogelijk maakte. Je kunt je opwinden over soms afgrijselijk chauvinisme, over de voortdurende zelffelicitatie, over hoe geweldig we dit in Nederland kunnen. Dat allemaal staat in de schaduw van de fenomenale prestatie van Max Verstappen, die sneller is dan alle anderen en beter in alle opzichten. Hij heeft daarbij het egoïsme en de onbezonnenheid van een paar jaar geleden met flair van zich afgeworpen, onder meer door telkens netjes zijn team te bedanken. Verstappen stapt zondag even na half vijf uit zijn bolide, zet zijn helm af, omhelst een paar mensen onder wie zijn pa Jos, drapeert een Nederlandse vlag om de schouders en droogt zijn gezicht met een handdoek, na zijn dertigste overwinning in een Grand Prix. Binnen afzienbare tijd is hij voor de tweede keer wereldkampioen in de Formule I, met een overmacht die bijna ongekend is, voor de verwenden onder ons alweer aanleiding tot commentaar over saaiheid. Het mag dan wat overdreven zijn om een heel geloof voor hem in te richten, het is tevens fascinerend om te aanschouwen hoe Verstappen duizenden aanhangers uren van onbekommerd geluk schenkt.||https://www.volkskrant.nl/sport/verstappen-het-fenomeen-dat-duizenden-geluk-schenkt~bb2efff4/
2022-09-04||Op Into The Great Wide Open kun je zomaar overspoeld worden door een golf van gelukzaligheid ||Het is op Vlieland vrijdagmiddag in de duinpan onder de vuurtoren even zoeken naar beschutting van de dennenbomen. Voor een mooi opgetuigd podium brandt de zon, daar is geen schaduwplekje te vinden. Maar wie tussen de bomen zit, weet zijn blikveld weer beperkt door de takken. Het maakt allemaal niet meer uit als saxofoniste Kika Sprangers met haar kwintet begint te spelen. Zittend in de dennennaalden, liggend in het zand, kijkend naar de blauwe zee achter de groen begroeide duinen ervaar je de serene jazz van Sprangers als een aangenaam briesje dat komt aanwaaien. Het lijkt wel alsof het samenvloeien van de noten uit Sprangers’ sopraansax met de zang van Anna Serierse nog mooier werkt dan in de zaal of op de plaat. Als er dan nog ongevraagd de scheepshoorn van de vertrekkende veerdienst als extra instrument bijkomt, wordt de betovering zelfs even verbroken, zo diep ben je in gedachten verzonken. Precies wat Sprangers voor ogen had toen ze haar album Mind’s Eye in lockdown opnam. Een ode aan de verbeeldingskracht, die in het Vuurboetsduin prachtig wordt vertolkt. Het is ook misschien wel het mooiste plekje op het festival Into The Great Wide Open (ITGWO). Twee jaar moest het festival verstek laten gaan, maar dit weekend met een kleine achtduizend bezoekers naar het eiland trok, waar het zich opnieuw van de meeste andere festivals onderscheidde. Niet alleen door de schitterende, drie dagen zonovergoten locatie met podia verspreid in de bossen en duinen, maar ook door de programmering, die een geslaagde combinatie bood van pop voor het hele gezin, hipsterbeats, hysterische rock-’n-roll, breekbare folk en zompige funk. Ook de artiesten genoten. De Amerikaanse Cassandra Jenkins leek ontroerd door de aanblik van het publiek dat zich tussen de bomen had verschanst. Met achter haar de gloed van de ondergaande zon maakten haar verstilde liedjes meer indruk dan ze op een gewoon podium zouden doen, net als een dag later op datzelfde podium zangeres Hannah Merrick van het Engelse King Hannah haar donkere, mysterieuze stem net iets soepeler door het gruizige gitaargeluid wist te manoeuvreren dan gebruikelijk. Maar tegenover bijvoorbeeld de fraaie, maar halverwege steeds moeilijker doordringbaar wordende kluwen van avant-garde, improvisatie en folk van de Engelse achtmansformatie Caroline, stonden ook makkelijker te behappen optredens. Die vonden vooral plaats op het Sportveld, het hart van het festival met de meeste eettentjes en muziek die vooral familievriendelijk was. Froukje continueerde zaterdag haar triomftocht langs de festivals met de grootste drukte op het veld, terwijl het Britse Cymande met zijn warme funksoul precies dat geluid had waar je op hoopt bij een cultband van wie decennialang niks vernomen werd. Grootste verrassing, hoewel je dat eigenlijk niet kunt stellen over een man die al vijf decennia op onze podia te zien is, was het optreden van Raymond van het Groenewoud. Niet hip, niet cool en geen nieuwe plaat te verkopen, maar wel een legende. Hij stond er gewoon, de inmiddels 72-jarige Vlaming, geprogrammeerd tussen de nieuwste artiesten. Zijn weergaloos goede band en zijn nog immer krachtige stem bliezen een golf van gelukzaligheid over het Sportveld, met Twee meisjes als een ontroerend hoogtepunt. Fluitend stapte je vervolgens op de fiets naar een volgend podium, om ook nu weer door een van de in fel blauw ‘fietsen schatjes’-T-shirt gestoken festivalmedewerkers te worden tegengehouden. Verplaatsen tussen de podia moest vooral lopend, maar dat gaf je wel de gelegenheid rustig naar de kunstwerken te kijken die langs de bospaden stonden opgesteld. In het donker wandelend van King Hannah naar de retro-soul van Durand Jones & The Indications kon je even stilstaan bij een wit scherm in het bos waarop Michiel van Bakels paar minuten durende film Bogwaters te zien was. En dat had wel iets surrealistisch, met libelleperspectief vliegend over een rivier, over een bos, in het bos. En zo werden zintuigen en verbeelding steeds geprikkeld zonder dat je echt iets anders moest dan genieten. De onrust die veel festivals kenmerkt, was op ITGWO afwezig. De verrassingen zaten vaak in kleine dingen. Zoals wanneer je de tijd nam voor een kopje koffie en de roerstaafjes eetbaar bleken. Want, zo opende de door kinderen vervaardigde Kolderkrant zaterdag: ‘Weg met wegwerp’. Maar echt lekker waren de eetbare stokjes en rietjes ook weer niet, zo bleek uit het onderzoek in diezelfde krant. Zo heeft zelfs het meest geslaagde festival wel zijn verbeterpuntjes.||https://www.volkskrant.nl/cultuur-media/op-into-the-great-wide-open-kun-je-zomaar-overspoeld-worden-door-een-golf-van-gelukzaligheid~b772217b/
2022-09-04||Bestaat de stikstofcrisis niet in Yvons boerenbontenwereld vol vrolijke gekleurde regenlaarzen en eigenwijze varkentjes?||‘Bertie, eerlijk zeggen, vind je dit een grote Ot en Sien-show?’, vraagt Yvon Jaspers. ‘Ja, een beetje wel’, antwoordt de boerin. ‘Jij vindt dit niet serieus te nemen?’ ‘Ja, als je dit op een grote schaal wil doen, en dan met varkentjes je hele akker om laten wroeten, dan heb je wel heel veel varkentjes nodig.’ ‘Maar misschien is het op termijn wel heel erg hip, want we wilden toch minder groot met z’n allen? Tenminste, daar gaat het toch alsmaar om, dat het minder groot moet en wat kleinschaliger. En dan is het eten uiteindelijk wat duurder. Dus misschien is die Ot en Sien-manier wel heel hip. Is het de toekomst.’ ‘Het is ongetwijfeld heel hip, maar de vraag is of mensen ervoor betalen.’ Yvon Jaspers is een boerderij begonnen. Dat wil zeggen, een televisieboerderij, die bestaat zolang de opnamen van het programma Onze boerderij: en nu zelf (KRONCRV) duren. Jaspers boerderij ‘moet een staalkaart worden van wat agrarisch Nederland te bieden heeft’ met verschillende gewassen, wat kippen en drie varkens die het gras omwoelen tot akkerland. De boeren, bijna allemaal ex-Boer zoekt vrouw-deelnemers die de presentator gevraagd heeft te helpen, kijken hoofdschuddend toe. Yvon begint met boeren in het najaar: het moment dat haar stukje geleend weiland zeiknat is en er niets mee te beginnen valt. De zelf in elkaar getimmerde omheining van de varkens doet ook al niet wat-ie moet doen, want de beesten zetten het constant op een lopen – Yvon erachteraan, de boeren lachen, natuurlijk. Precies de romantische boerenkneuterigheid die je verwacht. En die al jaren scoort. Onze boerderij: en nu zelf is namelijk een spin-off van een spin-off. Eerder maakte Jaspers Onze boerderij en Onze boerderij in Europa, die op hun beurt voortkomen uit Boer zoekt vrouw. Ja, Yvon zit diep in de agrarische sector. Ze maakt al 18 jaar programma’s over boeren en het boerenleven, met zo’n herkenbare stijl dat een productie van de publieke omroep nauwelijks te onderscheiden is van het (omstreden) commerciële werk dat ze voor ForFarmers deed. En de stikstofcrisis? Je weet wel, die ertoe leidde dat boze boeren politiewagens vernielden, wegen blokkeerden en minister Van der Wal en haar gezin thuis intimideerden? Bestaat dit dan allemaal niet in Yvons boerenbontenwereld vol vrolijke gekleurde regenlaarzen en eigenwijze varkentjes? Ze noemt in de eerste aflevering heel even de ‘ingrijpende plannen’ van de overheid ‘om de agrarische sector in te dammen’. Verder komt ook de klimaatproblematiek niet aan bod, ook niet als ze een tuinder spreekt die grote stormschade heeft na de zwaarste storm van de afgelopen 50 jaar. Nu begonnen de opnamen ruim voor de lancering van de kabinetsplannen en zou het in latere afleveringen alsnog een prominente rol kunnen spelen. In theorie zou dat kunnen, ja, hoewel een grote Ot en Sien-show waarschijnlijker is.||https://www.volkskrant.nl/columns-opinie/bestaat-de-stikstofcrisis-niet-in-yvons-boerenbontenwereld-vol-vrolijke-gekleurde-regenlaarzen-en-eigenwijze-varkentjes~bc853de2/
2022-09-04||Voor hockeyster Lidewij Welten is alles wennen bij Kampong, vooral dik verliezen||De afstraffing door de hockeysters van SCHC kwam zondagmiddag hard aan bij aanvoerder Lidewij Welten van Kampong. De topspeelster kwam deze zomer na zeventien seizoenen en dertien landstitels over van HC Den Bosch. Het was voor haar een vreemde gewaarwording om bij de opening van het seizoen met 8-0 klop te krijgen. Na het laatste fluitsignaal bleef ze een kwartier in de dug-out zitten, al discussiërend met ploeggenoten. De vrouwenploeg van Kampong speelde jarenlang een marginale rol in de hoofdklasse. Dit seizoen willen de Utrechtse hockeysters de stap zetten richting de subtop. Op de langere termijn hoopt Kampong met de vrouwen structureel mee te strijden voor een plek in de play-offs met de vier beste ploegen van de reguliere competitie. Kampong verraste dit voorjaar met het aantrekken van drievoudig olympisch kampioen Welten (32), die toe was aan een nieuwe prikkel. Daarnaast strikte de club de 32-jarige Argentijnse topper Delfina Merino (wereldhockeyster van het jaar in 2017) plus de Australische international Madison Fitzpatrick (25) en Spaans international Laura Barrios (22). Tegen het ijzersterke SCHC uit Bilthoven, vorig seizoen runner-up in de hoofdklasse, bleek zondag dat de nieuwe aanwinsten nog geen wonderen kunnen verrichten. Halverwege stond het al 5-0 voor SCHC. De bezoekers mochten blij zij dat de titelpretendent – met Xan de Waard en Pien Dicke als uitblinkers – na rust nog slechts driemaal doel trof. Kampong kon aanvallend geen vuist maken. Welten, die bekendstaat om haar onnavolgbare dribbels, kwam er evenals collega-aanvaller Merino niet aan te pas. Geschrokken van het spel van haar ploeg was Welten niet, vertelde ze na afloop. ‘Klop krijgen is nooit leuk, maar we moeten het ook niet groter maken dan het is’, stelde de 243-voudig international. ‘Onze pijnpunten zijn vandaag goed blootgelegd. Door individuele fouten staan we in no time met 4-0 achter. Fouten maken kun je je tegen SCHC niet veroorloven, dat wordt hard afgestraft.’ De aanvoerder wilde niet vertellen waar ze na afloop in de dug-out, met drukke armgebaren, over discussieerde. ‘Ik zat wat na te kletsen, zo boeiend was het niet. We moeten realistisch zijn; we speelden vandaag tegen een van de beste ploegen van de hoofdklasse. Tuurlijk was het leuk geweest als we een punt hadden gepakt, maar hier mág je verliezen.’ Welten benadrukt dat Kampong in een opbouwfase zit. ‘We zijn een ploeg die vanaf de grond moet worden opgebouwd. We spelen niet al jaren hetzelfde systeem, we zijn nog niet op elkaar ingespeeld. Ik vind het superleuk om de jonge meiden mee op sleeptouw te nemen. Het is een heel mooi proces, maar we hebben wel tijd nodig.’ De doelstelling van de hockeysters van Kampong voor dit jaar is ‘zeker het linker rijtje halen’, zegt bestuurslid tophockey Roderick Weusthof. ‘En het zou heel mooi zijn als we de vierde plek kunnen aanvallen. Na de traditionele topdrie met Den Bosch, SCHC en Amsterdam zijn de verschillen met de overige clubs niet zo groot. Wij willen ons graag mengen in de strijd om de vierde plek.’ Volgens Weusthof zijn er binnen Kampong enkele sponsors opgestaan die de vrouwenafdeling een warm hart toedragen. ‘We zijn een club met ambities. Niet alleen bij de mannen, ook bij de vrouwen willen we meedoen om de play-offs. En dan ontkom je er niet aan om daar ook in te investeren’, aldus Weusthof. Oud-international Weusthof geniet ervan als hij ziet hoe Welten zich sinds haar entree bij Kampong manifesteert. ‘Lidewij pakt duidelijk haar rol op als leider. Als zij praat, luistert iedereen. Lidewij heeft een status aparte. Ze staat met superveel plezier op het trainingsveld en je merkt aan alles dat ze, ook met het oog op de Olympische Spelen van Parijs, echt nog het beste uit zichzelf wil halen. De komende twee jaar zullen we nog heel veel plezier aan haar beleven.’||https://www.volkskrant.nl/sport/voor-hockeyster-lidewij-welten-is-alles-wennen-bij-kampong-vooral-dik-verliezen~b30a2488/
2022-09-04||Toch een nieuwe baan voor Jaap van Zweden, in Zuid-Korea||Vorig jaar nog zei Jaap van Zweden (61) dat hij het rustiger aan zou doen en minder wilde reizen. Door de pandemie had de dirigent ingezien wat er echt belangrijk is in het leven, dus wilde hij meer tijd met familie doorbrengen. Een nieuw ‘vast’ orkest lag dan ook niet in de lijn der verwachting als hij in 2024 zou aftreden als ‘music director’ bij het New York Philharmonic en het orkest van Hongkong. Maar zondag berichtten media uit Zuid-Korea dat het Seoul Philharmonic Orchestra een nieuwe chef-dirigent heeft gevonden – in de persoon van Jaap van Zweden. De Amsterdammer bevestigt het nieuws aan de telefoon vanuit Hongkong. ‘Ik heb nooit gezegd dat ik helemaal stop en geen vast orkest meer wil’, zegt Van Zweden. ‘Alleen dat ik minder ga werken. In juni, juli en augustus werk ik niet, en in de kerstperiode ook niet.’ De baan in Seoul komt volgens Van Zweden in de plaats van die bij het orkest in Hongkong, waar hij sinds 2012 werkzaam is. ‘Seoul is een van de drie beste orkesten van het Verre Oosten, samen met het Hongkong en NHK in Tokyo’, zegt hij. ‘Ze zijn ontzettend ambitieus, ze willen het beste worden. Ik heb veel mensen gesproken, ook in de regering, en die wilden allemaal graag dat ik zou komen.’ In oktober heeft Van Zweden nog een feest met zijn huidige orkest in New York: dan wordt de compleet vernieuwde David Geffen Hall geopend. In november verschijnt een biografie over hem, geschreven door Peter van Ingen: Dat is Jaap!.||https://www.volkskrant.nl/cultuur-media/toch-een-nieuwe-baan-voor-jaap-van-zweden-in-zuid-korea~be626bfb/
2022-09-04||Nederlandse studenten zijn Europees kampioen bijverdienen||Studenten in Nederland hebben tijdens hun opleiding het vaakst een bijbaan. Zeven op de tien studenten doen ook betaald werk, veruit het hoogste aantal in de Europese Unie, zo blijkt uit een gedetailleerde analyse van Eurostat. Het Europese statistiekbureau heeft daarbij gekeken naar alle personen tussen de 15 en 29 jaar die staan ingeschreven bij een opleiding en ook een baan hebben. Deense studenten staan volgens deze berekening op de tweede plaats, maar met vijf op de tien studenten werken de Denen al aanmerkelijk minder dan de Nederlandse studenten. De regionale verschillen lopen in Europa ruwweg van noordwest naar zuidoost. Ook in de niet-EU-landen IJsland en Noorwegen is het gebruikelijk om tijdens de studie veel te werken. In Zuidoost-Europa is het veel minder gebruikelijk om een baan te hebben tijdens de opleiding. In Griekenland, Italië en Hongarije werkt bijvoorbeeld slechts 5 tot 6 procent van de studenten. Volgens Eurostat hebben de verschillen deels te maken met economische factoren. In Zuid-Europa zijn veel minder parttime-banen voor studenten beschikbaar. Bovendien is er een hoge jeugdwerkloosheid. Ook culturele factoren spelen een rol, stelt Eurostat. In landen als Duitsland, Nederland en Denemarken is het van oudsher veel gebruikelijker om te werken tijdens een studie. Slechts 23 procent van de studenten in Nederland richt zich volledig op de studie. 7 procent is nog naarstig op zoek naar een baan. Nederlandse studenten hebben meestal een bijbaan van minder dan 12 uur per week, al maakt een aanzienlijke groep meer uren, blijkt uit cijfers van het CBS.||https://www.volkskrant.nl/nieuws-achtergrond/nederlandse-studenten-zijn-europees-kampioen-bijverdienen~b6ef91b7/
2022-09-04||De vrouw die de ‘angst om te vallen’ van de middenklasse als eerste verklaarde||Zo groot is de invloed van Barbara Ehrenreich, dat het door haar gemunte begrip ‘fear of falling’ dertig jaar na dato door heel wat Nederlandse politici wordt gebruikt. Ehrenreichs boek Fear of Falling: The Inner Life of the Middle Class uit 1989 ging over de angst van de Amerikaanse middenklasse dat hun kinderen en kleinkinderen het economisch slechter zullen krijgen en over de verrechtsing waar die angst toe leidde. Inmiddels heeft deze vrees ook Nederland bereikt. Ehrenreich schreef meer dan twintig boeken over uiteenlopende onderwerpen, maar sociale rechtvaardigheid was bij haar bijna altijd het hoofdthema. Haar doorbraak was in 2001 Nickel and Dimed: On (Not) Getting By in America. In die tijd werd nauwelijks over werkende armen geschreven. Barbara Ehrenreich, toen al in de vijftig, trok voor dat boek door Maine, Minnesota en Florida en probeerde intussen rond te komen van ongeschoold werk. Ze was verkoopster bij Walmart, kamermeisje, schoonmaakster, serveerster, ouderenverzorgster, en leefde net als haar collega’s in goedkope motels. Ze noteerde nauwkeurig hoe uitbuiting, vernedering en stress mensen beschadigt en waarom het onmogelijk is van een minimumloon rond te komen. Zelfs met twee banen bleek een woning niet te betalen. Ehrenreich blies de Amerikaanse Droom eigenhandig op. Van Nickel and Dimed zijn ruim twee miljoen exemplaren verkocht. In 2011 schreef Ehrenreich in een nieuw nawoord dat de situatie van de inmiddels 40 miljoen Amerikanen die in armoede leefden alleen maar was verslechterd. Intussen was de opvolger Bait and Switch, the (Futile) Pursuit of the American Dream, al verschenen. Dat boek ging over de zogeheten ‘witte boorden’ met een opleiding. Ook deze middenklasse werd massaal ontslagen als bedrijven een dipje in de winstcijfers vreesden. Zelf groeide Barbara Ehrenreich op in Butte, Montana, in een arbeidersmilieu waarvan ze zich nooit heeft willen vervreemden. ‘Omdat ik echt geloof dat dit de mensen zijn die in de toekomst dingen gaan veranderen’, zei ze in 2018 tegen de Volkskrant. Ze ontving dat jaar in Amsterdam de prestigieuze Erasmusprijs voor haar buitengewone bijdrage aan de onderzoeksjournalistiek. Dat geloof in kansarme mensen dankte ze ook aan haar vader, die in Butte een vinger verloor in de kopermijn maar ’s avonds studeerde, promoveerde en directeur werd van de onderzoeksafdeling bij Gillette in Massachusetts. Daar belandden haar ouders opeens in de middenklasse, en de bijbehorende angst iets verkeerd te doen deed hen naar de drank grijpen, vertelde Ehrenreich in de Volkskrant. Beiden eindigden als alcoholist. Ehrenreich promoveerde als celbioloog in de immunologie, maar bleef vastbesloten het minderwaardigheidsgevoel van de arbeidersklasse te bestrijden. Ook door de arrogantie van journalisten die die armen bleven negeren aan te pakken. Toen Ehrenreich eens tegen een hoofdredacteur zei dat er meer mensen uit de arbeidersklasse in haar progressieve tijdschrift moesten, was het antwoord: ‘Maar kunnen ze ook práten?’ Ehrenreich had de gave wat niemand nog ziet als eerste op te merken en kon, als ze daar zin in had, bovendien erg geestig schrijven over lelijke feiten. Bijvoorbeeld toen ze zelf borstkanker kreeg en in 2009 een even grappig als vernietigend boek schreef over de gevaren van positief denken en de debiliserende terreur van de Pink Ribbon-beweging, in Europa verschenen onder de titel Smile or Die. In Natural Causes: An Epidemic of Wellness, the Certainty of Dying, and Killing Ourselves to Live Longer zette ze in 2018 de bijl in het geloof dat gezondheid maakbaar zou zijn. Veel mensen die meededen aan gezondheidsrages, concludeerde Ehrenreich droogjes, ‘zijn desondanks overleden’. Haar eigen gezondheid bleef sinds haar borstkanker achteruitgaan, en Ehrenreich besloot de medische industrie uiteindelijk te laten voor wat die was. In een hospice even buiten Washington, in haar woonplaats Alexandria, is Barbara Ehrenreich 1 september aan een beroerte overleden. Ze werd 81 jaar oud. Nu de ‘fear of falling’ dankzij gascrisis en inflatie ook in Nederland sinds decennia niet zo groot is geweest, begrijpen steeds meer journalisten hoe cruciaal het is ook de lelijkste feiten achter alle angst nuchter in kaart te brengen. Niet in de laatste plaats dankzij Barbara Ehrenreich.||https://www.volkskrant.nl/nieuws-achtergrond/de-vrouw-die-de-angst-om-te-vallen-van-de-middenklasse-als-eerste-verklaarde~b7c5aff1/
2022-09-04||Waterpoloster Van der Sloot geniet van haar nieuwe rol als teamoudste en aanvoerder||Maandag neemt Nederland, dat eerder deze zomer WK-brons veroverde, het in de kwartfinales op tegen Frankrijk. Na de eerste week van het EK is aanvoerder Sabrina van der Sloot vooral blij met de groei die de verjongde ploeg in de Spaladium Arena van Split laat zien. De 31-jarige routinier, bezig aan haar zevende EK, moet bekennen dat ze met enige spanning uitkeek naar het titeltoernooi in Kroatië. ‘We hebben enkele EK-debutanten in ons team en het is altijd de vraag hoe zij zich staande houden. Verder is het een zwaar toernooi, zo aan het eind van de zomer. Na een lang seizoen en het WK in juni vond ik het best lastig om mezelf weer op te laden en dat gold voor meer speelsters. Maar in de poulefase hebben we in elke wedstrijd een goed niveau neergezet, we groeien echt als team’, stelde Van der Sloot die tegen Duitsland goed was voor vier treffers. De EK-selectie van de Griekse bondscoach van bondscoach Evangelos Doudesis, die vorig jaar Arno Havenga opvolgde, telt vier debutanten: Nina ten Broek, Fleurien Bosveld, Lola Moolhuijzen en keeper Britt van den Dobbelsteen. De net 18 jaar geworden Lola Moolhuijzen maakte eerder deze zomer al grote indruk op het WK in Boedapest, waar de onbevangen aanvalster veel scoorde. Op het EK is ze wat minder dominant, al laat ze soms haar klasse zien. Met haar ervaring probeert Van der Sloot de jongere instromers bij de hand te nemen. ‘Ik merk dat bijvoorbeeld Lola en Nina het fijn vinden dat ik altijd rust uitstraal. Tijdens wedstrijden geef ik kleine tips. En als het niet goed gaat, horen ze dat natuurlijk ook.’ Van der Sloot herkent veel van zichzelf in de dertien jaar jongere Lola Moolhuijzen. De band die ze met het jonge talent heeft, doet haar denken aan de band die zij vroeger met de voor haar dertien jaar oudere topspeelster Daniëlle de Bruijn had. ‘Helaas heb ik nooit met Daniëlle in het Nederlands team gespeeld, maar wel bij GZC Donk in Gouda. Daan was voor mij een maatje tegen wie ik ontzettend opkeek’, zegt ze over de olympisch kampioen van 2008. ‘Ik probeer nu voor Lola te zijn wat zij vroeger voor mij was. Ik vond het altijd fijn dat er iemand naast me in het water lag die alles al had meegemaakt én die een bemoedigend woordje voor me had, in plaats van te worden afgesnauwd. Ik merk dat Lola dat ook prettig vindt.’ Van der Sloot ziet ook veel verschillen tussen Moolhuizen en zichzelf, op 18-jarige leeftijd. ‘Ik denk dat Lola meer een flierefluiter is’, zegt ze met een glimlach. ‘Ze is heel vrij en af en toe erg ongeconcentreerd, dat weet ze zelf ook. Ik was op jonge leeftijd serieuzer. Dus ja, af en toe moet ik Lola even terechtwijzen, maar dat gaat op een leuke manier.’ Na de teleurstellend verlopen Olympische Spelen van vorig jaar (Nederland eindigde als zesde) volgde Van der Sloot de gestopte Dagmar Genee op als captain. Een logische keuze, vindt ze zelf ook. ‘Ik ben de oudste van het team en heb veel ervaring, dus ergens had ik wel verwacht dat ik aanvoerder zou worden’, zegt de waterpoloster die al dertien jaar onafgebroken in het Nederlands team speelt. Van der Sloot is een allrounder die bekendstaat om haar sterke schot, een uitstekend inzicht en haar vechtersmentaliteit. Na de Spelen van Tokio in 2021 – haar eerste olympische toernooi – heeft ze geen moment getwijfeld over het voortzetten van haar interlandcarrière. De speelster van het Spaanse Sabadell zegt dat de jonge meiden haar nieuwe energie geven en heeft haar zinnen gezet op kwalificatie voor de Olympische Spelen van 2024 in Parijs. Bondscoach Evangelos Doudesis, die na de Spelen promoveerde van assistent tot bondscoach, legt volgens Van der Sloot veel verantwoordelijkheid bij de speelsters. Hij stimuleert het dat ze zelf beslissingen nemen. Verder ligt bij Doudesis de nadruk op de intensiteit. Verslappen komt in het woordenboek van de 37-jarige Griek niet voor, ook niet tegen zwakke tegenstanders. Van der Sloot: ‘De coach heeft echt op karakter geselecteerd, waarbij keihard werken de boventoon voert. In de groepsfase bleven we ook tegen mindere ploegen de hele wedstrijd gefocust. Iedereen gaat met dezelfde mindset het water in.’||https://www.volkskrant.nl/sport/waterpoloster-van-der-sloot-geniet-van-haar-nieuwe-rol-als-teamoudste-en-aanvoerder~b4f11cc3/
2022-09-04||Turkse president Erdogan uit dreigende taal tegen Grieken: ‘Op een nacht kunnen we zomaar toeslaan’                                                                                                                                                                                                                                                        ||‘De prijs zal hoog zijn’, aldus Erdogan. ‘We zeggen maar één ding tegen Griekenland: vergeet Izmir niet.’ Dat is een verwijzing naar een historische veldslag, vorige week precies honderd jaar geleden, waarbij de Grieken het onderspit dolven tegen het Turkse leger. ‘Op een nacht kunnen we zomaar toeslaan’, voegde hij eraan toe. Die laatste uitdrukking gebruikte de president de afgelopen jaren diverse keren om te zinspelen op acties van het Turkse leger tegen Koerdische militanten in Syrië en Irak. Die operaties vonden vervolgens inderdaad na enige tijd plaats. De afgelopen vijftig jaar is de spanning tussen de twee Navo-lidstaten enkele malen hoog opgelopen. In 1996 kwam het bijna tot een militair conflict om twee onbetekenende, onbewoonde Griekse eilandjes in de Egeïsche Zee. In de zomer van 2020 werd opnieuw de oorlogstrom geroerd, nu vanwege de rechten op gas in de bodem van de Middellandse Zee. Vorig jaar leek de sfeer op te klaren en raakten de buurlanden weer in gesprek. In maart lunchten Erdogan en de Griekse premier Kyriakos Mitsotakis zelfs met elkaar, maar twee maanden later zei Erdogan alweer dat Mitsotakis ‘voor mij niet bestaat’. Dit nadat de Griekse premier in Washington had gepleit tegen Turkse deelname aan het vernieuwen door de Navo van het jachtvliegtuig F-16. Eind augustus reageerden de Turken woedend toen Griekenland, zoals Ankara beweerde, tijdens een Navo-oefening de Turkse luchtmacht had belemmerd. Dat zou nota bene zijn gebeurd met het Russische luchtafweersysteem S-300. De VS en Europa zijn boos omdat Ankara de Russische S-400 heeft gekocht, maar houden zich stil, zo stelde Ankara gepikeerd vast, als de Grieken de S-300 inzetten tegen een Navo-partner. Tussen Turkije en Griekenland bestaat een forse hoeveelheid oud zeer. Al lang zijn er territoriale geschillen over de vele eilanden in de Egeïsche Zee. Die kwestie werd de laatste jaren opnieuw brisant door de ermee samenhangende rechten op het gas in de bodem van de Middellandse Zee. Ook in het sinds 1974 bestaande conflict over Cyprus speelt dat een rol. Erdogan heeft nu olie op het vuur gegooid door voor het eerst te beweren dat Griekenland een aantal eilanden ‘bezet’ houdt. Die zou Athene indertijd bij onderhandelingen hebben verkregen op voorwaarde dat ze gedemilitariseerd zouden blijven. Die voorwaarde heeft Athene volgens de Turkse regering geschonden. Het oud zeer speelde vorige week ook op in een opmerkelijke Twitter-ruzie. Het Navo-hoofdkwartier in Izmir had Turkije op Twitter gefeliciteerd met de Dag van de Overwinning, de jaarlijkse herdenking van de veldslag die het Turkse leger ooit won bij Dumlupinar. Kort daarna werd de Turkse republiek gesticht. Dit jaar had de herdenking een bijzonder tintje: het was honderd jaar geleden. In Athene viel de felicitatie niet in goede aarde. Het waren immers de Griekse strijdkrachten die in 1922 verslagen werden! De Griekse pers kwam in het geweer, en al spoedig beklaagde het Griekse ministerie van Buitenlands Zaken zich bij de Navo in Brussel. Daarop verdween de tweet schielijk. ‘Dat toont aan’, schreef columniste Hilal Kaplan in de regeringsgezinde krant Daily Sabah, ‘dat de kinderachtige houding van Griekenland de Navo ertoe heeft gebracht toe te geven aan de waanideeën van Athene.’||https://www.volkskrant.nl/nieuws-achtergrond/turkse-president-erdogan-uit-dreigende-taal-tegen-grieken-op-een-nacht-kunnen-we-zomaar-toeslaan~bd6f0787/
2022-09-04||Spaanse rechter bezorgt Triodos nieuwe tegenslag in certificatenstrijd||Triodos wil vooralsnog niet ingaan op de vraag hoeveel vergelijkbare zaken er zijn. ‘Wij hebben de uitspraak pas enkele dagen geleden ontvangen en moeten hem nog goed bestuderen’, zegt een woordvoerder. ‘We overwegen nu serieus of we beroep gaan instellen.’ Hij stelt verder dat er in Spanje meerdere zaken lopen, en dat er in Pamplona drie uitspraken zijn geweest, waarvan Triodos in twee gevallen heeft gewonnen. Ook bij een recente procedure bij de Spaanse financiële toezichthouder is de bank in het gelijk gesteld. De door Triodos verloren zaak draait om een vrouw die in 2019 en 2020 voor ongeveer 45 duizend euro Triodos Certificaten kocht. Zij vindt dat ze onvoldoende is voorgelicht over de risico’s die aan dat product kleefden, en dat is de rechtbank met haar eens. Daarom moet zij haar volledige inleg, plus het behaalde rendement, terugbetaald krijgen. Triodos Certificaten vormden veertig jaar geleden het financiële en ideologische fundament onder de ethische bank. De certificaathouders legden samen zo’n 1,2 miljard euro in bij een stichting die aandeelhouder is in de bank. Als certificaathouder heb je geen inspraak in het beleid van de bank en krijg je over je belegging in principe een bescheiden rendement op het ingelegde kapitaal. In totaal zijn er nu 43.614 certificaathouders in Nederland, Spanje, België, Groot-Brittannië en Duitsland. De certificaten werden jarenlang via de bank verhandeld voor een vaste prijs. Maar die constructie is na het uitbreken van de coronapandemie totaal vastgelopen. Toen wilden plotseling zoveel certificaathouders hun stukken verkopen dat de bank onvoldoende buffer had om al die certificaten tegen de inleg terug te kopen. De handel ligt daarom nu anderhalf jaar stil. Vanaf volgend jaar wil Triodos de certificaathandel weer opstarten via een online handelsplatform. Algemeen wordt rekening gehouden met een waardedaling van 30 tot 40 procent. De hele gang van zaken betekent natuurlijk een flinke financiële klap voor de certificaathouders. Een deel van hen neemt daar geen genoegen mee. Verzet is er overal, maar Spanje, waar in totaal 7.597 certificaathouders zijn, is voor zover bekend het eerste land waar claimzaken zijn aangespannen. Onduidelijk is vooralsnog wat precies de overeenkomsten en verschillen zijn tussen de drie zaken waarin volgens Triodos uitspraak is gedaan. In Nederland is de Stichting Certificaathouders Triodos Bank opgericht, met zo’n 2.300 leden. Daar is de Spaanse uitspraak niet met gejuich ontvangen, vertelt voorzitter Fons van der Velden. ‘Wij hebben er wel begrip voor dat die mevrouw met haar claim naar de rechter is gestapt, maar als deze uitspraak voor alle certificaathouders zou gelden, zou dat heel slecht zijn voor zowel de certificaathouders als de bank.’ Triodos heeft onvoldoende kapitaal om alle certificaathouders schadeloos te stellen, legt Van der Velden uit. ‘Dus als iedereen zijn inleg zou moeten terugkrijgen, zou dat waarschijnlijk het einde van de bank betekenen, waarbij lang niet genoeg geld overblijft om alle certificaathouders te betalen.’ De stichting van Van der Velden streeft ook het voortbestaan van de duurzame missie van Triodos na en wil vooralsnog dus geen claims indienen. Maar woensdag wordt waarschijnlijk wel besloten om samen met de Vereniging van Effectenbezitters een procedure te beginnen bij de Ondernemingskamer. De Stichting van Nederlandse certificaathouders vinden namelijk dat Triodos nog altijd onvoldoende openheid geeft in het certificatendossier. Via de rechter hopen zij beter inzicht te krijgen in de vraag hoelang binnen Triodos al bekend was dat het certificaatsysteem onhoudbaar was. Ook de keuze om de handel via een onlineplatform te gaan organiseren, is volgens de stichting onvoldoende gemotiveerd. Zolang daarover geen duidelijkheid is, mag volgens de stichting de handel op de onlinemarktplaats niet opgestart worden.||https://www.volkskrant.nl/economie/spaanse-rechter-bezorgt-triodos-nieuwe-tegenslag-in-certificatenstrijd~be0c909e/
2022-09-04||Door Jan Bardoul (1936-2022) kregen tientallen Holocaust-slachtoffers een gedenksteen||Een paar jaar geleden sprak Jan Bardoul op de Dodenherdenking in Heerlen over het veel te korte leven van een 5-jarig Joods jongetje. Bardoul was zijn naam tegengekomen tijdens zijn archiefonderzoek en was erin geslaagd dat leven te reconstrueren. Pauline Bardoul kan zich goed herinneren hoeveel indruk dat op de aanwezigen maakte. Alle kwaliteiten van haar vader kwamen daarin samen. Weinigen konden zo goed hun weg vinden in archieven en weinigen waren zo goed in staat papier tot leven te wekken. Het is aan Jan Bardoul te danken dat dat jongetje en 69 andere Joodse slachtoffers van de Tweede Wereldoorlog nooit vergeten zullen worden. Namens de stichting Lodewijk Foijer achterhaalde hij al hun gegevens. Dat resulteerde in zeventig gedenktekens, zogenoemde Stolpersteine, in Heerlen en Hoensbroek. De eerste Stolperstein, ‘struikelsteen’ in vertaling, verscheen in 2007 in het Nederlandse straatbeeld. De Duitse kunstenaar Gunter Demnig was daarmee tien jaar eerder in Berlijn begonnen als herinnering aan de Holocaust. De straatstenen, waarop persoonlijke gegevens zijn aangebracht, worden voor het laatste woonhuis van de slachtoffers gelegd. Het is een secuur werk om al die gegevens terug te vinden en vervolgens te verifiëren. Dat was Jan Bardoul wel toevertrouwd. ‘We werden er wel eens crimineel van’, zegt Leo Niessen, destijds de voorzitter van de stichting Lodewijk Foijer. ‘Dan leek alles rond te zijn en dan kwam Jan toch weer met iets aanzetten.’ Hoe Jan Bardoul, overleden op 5 augustus, zo betrokken raakte bij het lot van zijn Joodse stadsgenoten weet eigenlijk niemand. Maar de Duitse bezetting had grote indruk op hem gemaakt. Pauline: ‘Hij vertelde er vaak over.’ Dat hij met zijn oudste zus over straat liep, dat opeens het luchtalarm afging en dat ze een veilig heenkomen moesten zoeken. Uiteindelijk zou zijn hele familie de Tweede Wereldoorlog overleven, en dat is nogal wat voor een gezin met in totaal tien kinderen. Gelukkig wel, want Jan Bardoul was boven alles een enorme familieman. Met al zijn zussen en broers, hoe ver ook over de wereld uitgewaaierd, hield hij nauw contact. ‘En dat familiegevoel heeft hij ook op ons overgebracht’, zegt Pauline Bardoul. Ze koestert de herinnering aan de innige relatie die haar vader had met haar  oudste kleinkind. ‘Dat was zo mooi om te zien, hoe dol die twee op elkaar waren.’ Niessen herinnert zich Bardouls vaste kaartavond met zijn broer en schoonzus. ‘We konden Jan altijd lastigvallen, maar niet op donderdagavond.’ Voordat Jan Bardoul al zijn energie stak in het lot van Joodse oorlogsslachtoffers, was hij verkeersschout. Dat was als volgt gegaan: aanvankelijk stond Bardoul voor de klas als leraar Engels, maar dat was in een tijd dat er sprake was van een lerarenoverschot in plaats van een tekort. Daarom besloot Jan Bardoul er een studie rechten aan vast te plakken. Na voltooiing leidde dat, in combinatie met zijn voorliefde voor auto’s (Pauline: ‘Mooie auto’s’), tot de aanstelling als verkeersschout. Dat is een niet meer bestaande functie bij het Openbaar Ministerie, destijds bedoeld om de officier van justitie te ontlasten. Verkeersschout Bardoul nam zijn functie buitengewoon serieus. De politie kon hem altijd bellen, want hij wilde ter plekke kennis nemen van overtredingen en misdrijven. Gevolg was wel dat Jan Bardoul de fiets meed. Fietsen vond hij gevaarlijk.||https://www.volkskrant.nl/mensen/door-jan-bardoul-1936-2022-kregen-tientallen-holocaust-slachtoffers-een-gedenksteen~be4ff493/
2022-09-04||De doorbraak van een nieuwe Nederlandse ronderenner: Thymen Arensman wint koninginnerit in de Vuelta||Omdat hij de koninginnerit van de Ronde van Spanje won, de benaming voor de zwaarste etappe van een ronde, met veel klimwerk, kan gesproken worden van een definitieve doorbraak van Arensman. Als grote ronderenner wel te verstaan, iemand die het in zich heeft de drie weken durende Vuelta, Giro of Tour te winnen. Een specialisme waarvoor weinig renners veelzijdig genoeg zijn én in het bezit zijn van de juiste fysieke kenmerken. Om hoog in het klassement te eindigen moet een ronderenner, zo zei Arensman in gesprek met de Volkskrant kort voordat hij begon aan de Vuelta in Utrecht, hard kunnen rijden, behoorlijk kunnen klimmen en een goede tijdrit in de benen hebben. Daarmee noemde hij zijn eigen kwaliteiten. ‘Ja, als je die bij elkaar optelt, dan rolt er vanzelf uit dat je voor een klassement kunt gaan.’ De laatste jaren is in alle drie de grote ronden het accent wat minder op een goede tijdrit komen te liggen en nog meer op het klimmen. Iets waar de 1 meter 92 lange Arensman niet per se het juiste postuur voor heeft. Zeker als het waait op een klim is de man uit het Gelderse Deil in het nadeel. Daar staat een gewicht van 68 kilo tegenover, slechts 8 kilogram meer dan 1,75 meter lange Tourwinnaar Jonas Vingegaard. Dat Arensman de belangrijkste etappe van een grote ronde wint, eentje waarin 4.000 hoogtemeters overwonnen moesten worden, betekent dat hij zich in het klimwerk met de wereldtop kan meten. En hij voelde zich niet eens optimaal, vertelde hij na afloop. ‘Maar kennelijk voelden de anderen hun benen nog meer.’ Hij achterhaalde op 7 kilometer van het einde de pure klimmer Marc Soler – ‘zo’n sterke renner’ –, overvleugelde de Spanjaard en kwam solo, met het schuddende hoofd in de handen vol ongeloof als eerste over de streep op de top van de Alto de la Hoya in de Sierra Nevada. Het was zijn tweede profzege. Zijn eerste kwam precies een maand geleden toen hij de klimtijdrit won in de Ronde van Polen. De overeenkomst in de beide zeges is dat hij ze boekte als kopman. Dat is de leidende renner van een ploeg, die niet alleen voor etappeoverwinningen gaat, maar vooral voor minstens een plek in de top-10 van het eindklassement. Een ontdekkingsreis, noemde Arensman zijn eerste grote ronde als kopman. Hij staat daarin nu achtste, maar daar blijft het de komende, laatste, week niet bij, is de overtuiging van zijn ploeg. Zijn doorbraak heeft hem immers zoveel zelfvertrouwen gegeven, redeneert de ploegleiding, dat hij alleen nog maar kan klimmen op de ranglijst.||https://www.volkskrant.nl/nieuws-achtergrond/de-doorbraak-van-een-nieuwe-nederlandse-ronderenner-thymen-arensman-wint-koninginnerit-in-de-vuelta~bf882444/
2022-09-04||Hoe verder in de week, hoe meer hoogtepunten er waren op het Festival Oude Muziek in Utrecht ★★★★☆||Ruim zeven eeuwen geleden, in 1321, werd in Utrecht begonnen met een bouwwerk dat de Domtoren zou worden. Het stratenpatroon van het centrum is nog altijd grotendeels middeleeuws, zoals dat voor veel oude steden in Nederland geldt. Maar hoeveel Nederlanders hebben een idee van de muziek uit die tijd? Laat staan van de muziek die Rembrandt en Vermeer hoorden? Een vage notie van het klankbeeld is al heel wat – onze beroemdste monumenten en schilderijen zijn vaak eeuwen ouder dan de muziek die doorgaans in de concertzaal klinkt. Gelukkig heeft Utrecht het Festival Oude Muziek, dat in tien dagen met talloze concerten, lezingen en meer die focus op de klassieke periode (Haydn, Mozart, Beethoven) en de Romantiek ruimschoots compenseert – en daarmee ironisch genoeg met afstand Nederlands belangrijkste festival is voor klassieke muziek in de brede zin. Waar normaal de grens van het repertoire zo’n beetje bij Johann Sebastian Bachs sterfjaar 1750 ligt, klonk op deze editie veel ‘jongere’ muziek. Galanterie was het thema, en dus was er veel aandacht voor de rococo en de composities van de generatie van Bachs componerende zonen. De Franse klavecinist Jean Rondeau toonde de inventiviteit van Carl Philipp Emanuel, dinsdag in de Lutherse Kerk, maar wekte de indruk dat de noten hem uit zijn slaap hadden gehouden. Ook niet helemaal bevredigend was het optreden van Le Concert des Nations van coryfee Jordi Savall. Waar het barokorkest zich altijd onderscheidde met schwung, leek het alsof de tandwieltjes elkaar nauwelijks nog raakten in de stroef uitgevoerde werken van Rebel, Telemann en Gluck. Barokensemble Gli Angeli Genève maakte de verwachtingen woensdag in de Grote Zaal evenmin waar in C.P.E. Bachs oratorium Die Israeliten in der Wüste. Bij dirigent Stephan MacLeod sijpelde alle dramatische spanning tussen zijn vingers door. Door de wijze waarop MacLeod het dirigeren (driftige armgebaren) afwisselde met het zelf zingen van de baspartijen, steeds wisselend van plek, wekte hij de indruk iets meer met zichzelf dan met het bezongen Bijbelverhaal bezig te zijn. Sopraan Marie Lys, een van de mooiste stemmen op het festival (pure chocola met frambozen), maakte veel goed. En over mooie stemmen gesproken: mag countertenor Reginald Mobley (fris als een Gewürztraminer) terugkomen, die bij de Nederlandse Bachvereniging zong? Dank alvast. Tegenover die paar net-niet-concerten stonden weer heerlijke programma’s. Want wat een flitsend, gretig ensemble is Le Caravansérail, dat onder leiding van klavecinist Bertrand Cuiller in de Geertekerk een lans brak voor oudere broer Wilhelm Friedemann Bach. Hoe verder in de week, hoe verder de hoogtepuntendichtheid opliep. Fenomenaal was bijvoorbeeld het programma van Profeti della Quinta, hét ensemble voor de madrigaalkunst. Perfect intonerend en articulerend rolden de teksten vol seksuele toespelingen eruit op de briljante muziek van Verdelot. Eerlijk: de beste concerten hadden maar nauwelijks wat met het thema te maken. Zo spoelde Cantar Lontano donderdag in de Domkerk de oren schoon met gloedvolle muziek van tijdgenoten van Gesualdo (onder meer Scipione Stella en Giovanni Maria Trabaci), die duidelijk niet de enige grote meester was van de dissonantbehandeling rond 1600. En groots: zanger Marc Mauillon die in de Pieterskerk drie avonden achter elkaar op indringende wijze de Leçons de ténèbres van Michel Lambert uitvoerde. Maar het allermooiste kwam op zaterdagavond. De Grote Zaal van TivoliVredenburg werd omgetoverd tot de kathedraal van Reims in 1654 voor de kroning van Lodewijk XIV. Sébastien Daucé en zijn Ensemble Correspondances reconstrueerden de muziek voor die plechtigheid. In een processie – een eenvoudige, maar treffende choreografie – betraden de musici de verduisterde ruimte; het publiek realiseerde zich net op tijd dat het zich tekort zou doen door op z’n Hollands mee te klappen. Het geheel duurde iets meer dan honderd minuten, maar had twee keer zo lang mogen duren. Ensemble Correspondances is zonder twijfel het beste Franse ensemble van het moment en zelden maakte een club zo goed gebruik van de ruimte, want van ieder niveau en uit iedere hoek werd er muziek aangereikt, inclusief innemend kinderkoor. Wat een krachtig stralende zang. Deze muziek gaat in de muren zitten, en blijft in de herinnering als een van de beste concerten ooit in de Grote Zaal.||https://www.volkskrant.nl/cultuur-media/hoe-verder-in-de-week-hoe-meer-hoogtepunten-er-waren-op-het-festival-oude-muziek-in-utrecht~b71b2142/
2022-09-04||Het strakke, gloedvolle spel van het Rotterdams Philharmonisch Orkest ontlokt terecht een daverend applaus ★★★★☆||De muziek van de Nederlandse modernist Willem Pijper (1894-1947) verdween op een gegeven moment uit de concertzalen. De componist Anthony Fiumara zette hem ooit in Trouw weg als ‘niet meer dan een voetnoot in de muziekgeschiedenis’. Daar is Rotterdam niet mee eens. De stad eert Pijper, 75 jaar na zijn dood, met een reeks culturele evenementen. In de Doelen heeft het Rotterdams Philharmonisch Orkest het startschot. In blakende vorm brengen ze onder leiding van chef-dirigent Lahav Shani Pijpers Tweede symfonie ten gehore, tussen György Ligeti’s hedendaagse klassieker Atmosphères en Mahlers Eerste symfonie in. Dankzij Shani’s genuanceerde dynamiek zweeft Ligeti’s dichte meerstemmigheid als kosmische nevel door de zaal. Mahlers emotionele wateren doorkruist hij met poëtische logica en naadloze overgangen. Het strakke, gloedvolle spel van de Rotterdammers ontlokt terecht aan het einde van de avond daverend applaus. Hun uitvoering van Pijpers Tweede symfonie is even zelfverzekerd en bevlogen. Aan het orkest ligt het dus niet, maar afgezet tegen Mahlers meesterstuk mist Pijpers twintig minuten durende symfonie zowel samenhang als diepgang. Met dit werk probeerde hij naar eigen zeggen zich los te worstelen van Mahlers universum, dat desalniettemin volop aanwezig is: in de donderende opening, de verre blazers en de gigantische bezetting, met vier harpen en drie piano’s (hier teruggebracht naar twee). Het stuk laveert voortdurend tussen het gewichtige en het frivole. Een crescendo lost op in een besprenkeling van castagnetten. Walsende harpen, Stravinskiaans gehamer, furieus getokkel en tangoflarden wisselen elkaar in rap tempo af. Maar het blijven oppervlakkige contrasten. Pijpers Tweede is onderhoudend en tegendraads, maar diffuus en ongevaarlijk. Het zou hem pas in zijn Derde symfonie lukken om een coherent symfonisch geheel te distilleren.||https://www.volkskrant.nl/cultuur-media/het-strakke-gloedvolle-spel-van-het-rotterdams-philharmonisch-orkest-ontlokt-terecht-een-daverend-applaus~b4b90a66/
2022-09-04||US Open: een tennistoernooi als gaststad New York: druk, peperduur en overal geluid||‘Het lijkt hier een soort amusementspark,’ zegt Tim van Rijthoven na zijn uitschakeling in de tweede ronde over de US Open. Bij zijn debuut in New York heeft hij zijn ogen uitgekeken. Het verschil met het ingetogen Wimbledon, waar hij deze zomer zijn doorbraak op een grandslamtoernooi beleefde, is enorm. ‘Het is megadruk, heel anders dan alle andere toernooien. Mensen lopen af en aan op de tribunes. Er wordt geschreeuwd, net even harder dan ergens anders, en overal hoor je muziek.’ De US Open is zoals gaststad New York. Luidruchtig, chaotisch, peperduur en vooral druk, onontkoombaar druk. In de eerste week sneuvelen de bezoekersrecords. Dat heeft alles te maken met het afscheid van Serena Williams, waardoor de ticketprijzen naar recordhoogten zijn gestuwd. Wie haar vrijdag in de derde ronde wil zien spelen, in wat haar laatste partij zal blijken, heeft minstens 530 dollar betaald. Sommige kaartjes gaan voor duizenden dollars over de toonbank. Op het middenterrein naast het imposante Arthur Ashe Stadium is het vrijdagochtend al dringen. ‘Het is drukker dan andere jaren’, zegt Wesley Koolhof, nummer vier van de dubbelranking en in 2020 finalist in New York. ‘Daarom blijven wij spelers zoveel mogelijk binnen.’ Na zijn middagtraining heeft hij zich door een mensenmassa richting het spelers- en mediagebouw gewurmd. Buiten de poorten staan enorme rijen. Groot is het contrast met twee jaar geleden, ziet Koolhof. De finale speelde hij toen in de coronabubbel van de US Open. Hij herinnert de ijzingwekkende stilte op het terrein. Anderzijds was de bewegingsruimte prettig. ‘Waar al die mensen nu lopen hadden wij een minigolfbaan en fitnessapparaten voor onszelf.’ Ook in het Arthur Ashe Stadium waar hij de dubbelfinale speelde, kon hij een speld horen vallen. Televisiekijkers hoorden thuis kunstmatige reacties van een onzichtbaar publiek. Inmiddels is alles weer bij het oude. Luide popmuziek komt uit de speakers op het middenterrein, vaak klinkt gejoel bij een van de zeventien banen. Stilte is bij de US Open nergens te vinden. ‘Je moet daar van tevoren rekening mee houden’, zegt Peter Lucassen, coach van de inmiddels uitgeschakelde Botic van de Zandschulp. ‘Soms wordt er ineens enorm hard geschreeuwd op een baan naast je, terwijl jij midden in een rally zit.’ De eeuwige rumoer van de US Open leidt vaak tot irritatie bij spelers, ziet Lucassen. ‘Maar uiteindelijk zeggen ze na afloop van een partij allemaal dat ze de sfeer zo geweldig vinden.’ Van Koolhof mag het volume van de zogeheten hawkeye live, de geautomatiseerde lijnrechter, wel wat omlaag. Bij uitgeslagen ballen klinken vooraf opgenomen kreten uit de speakers bij het veld. ‘Op de kleinere banen denk je soms dat het bij jou gebeurt, terwijl het van de baan ernaast komt.’ Verder geen klachten, zegt de Nederlander. ‘Het is magisch om hier te spelen.’ Niet iedereen deelt Koolhofs enthousiasme. De Australische Daria Saville gooide haar frustratie over de hectiek van het toernooi er na haar uitschakeling uit in een bericht op Instagram. Voor iemand met ADHD, zoals zij, vormden de vele afleidingen een groter probleem dan voor anderen. ‘Overal zijn mensen aan het lopen’, schreef ze over haar ervaring op een kleinere baan. ‘Je hoort calls van andere banen die niet voor jou zijn, het is continu lawaaierig.’ Voor Saville voelden de US Open als een ‘marteling’. Haar landgenoot Nick Kyrgios stoorde zich aan het geluid van de metro in de verte, maar had woensdagavond ook een andere, opmerkelijke klacht: in het Louis Armstrong Stadium rook hij wiet. Volgens de scheidsrechter zou het de geur van de vele eetkraampjes boven in het stadion en buiten op het terrein zijn geweest. Vooral in het zogenoemde Food Village, een deel van het park vol eetgelegenheden, wordt voortdurend geconsumeerd, zoals gebruikelijk bij Amerikaanse sportevenementen. Volgens de organisatie van het toernooi gaan er in twee weken onder meer 225.000 hamburgers, bijna 40.000 kilo kip en 7.000 speciale tennisbalvormige koekjes doorheen. Ook hier merken de bezoekers het in hun portemonnee. De Honey Deuce, de gepatenteerde cocktail van het toernooi, kost dit jaar 22 dollar. In de stadions is het een constant komen en gaan van mensen. Tussen elke game staan hordes tennisliefhebbers op van de tribune, voor een vlugge hap, of om te verhuizen naar een andere baan. Anderen komen juist binnenlopen. ‘Als dat in je gezichtsveld gebeurt, kan dat irritant zijn,’ zegt Gijs Brouwer, debutant op de US Open, een ochtend na zijn uitschakeling in de tweede ronde. ‘Dan is je focus op de bal weg, en dat is gewoon heel slecht voor je timing.’ Voor Brouwer was de US Open zijn eerste grandslamtoernooi. Voor een recente ontgroening in Houston had hij zelfs nog geen ATP-toernooi gespeeld. ‘Daar zaten ook wel veel mensen, maar hier maken ze veel meer kabaal.’ Brouwer hoort alles, zegt hij, van voetstappen op de tribune tot gesprekken naast de baan: ‘Waarover ze het hebben, krijg ik niet mee.’ Het deert hem niet. De linkshandige tennisser plaatste zich via het kwalificatietoernooi. In de week voordat het grotere werk begon, waaide luide muziek over de kleine banen waarop hij speelde. ‘Ik heb er geen last van, maar kan me best voorstellen dat het voor andere spelers irritant kan zijn’, zegt de Nederlander. ‘Wat als je net een liedje hoort dat je kent en je gaat in je hoofd meezingen. Dat moet je niet hebben.’ Brouwer heeft genoten in het amusementspark in New York. ‘Dit is uniek’, zegt hij. ‘Anders dan ik ooit heb meegemaakt.’||https://www.volkskrant.nl/sport/us-open-een-tennistoernooi-als-gaststad-new-york-druk-peperduur-en-overal-geluid~b259b8250/
2022-09-04||Maduro komt pas goed op dreef wanneer professionals het drama vol liefde, verzet en verraad naar zich mogen toetrekken ★★★☆☆||Bijna iedereen kent Madurodam, maar wie kent Maduro, naamgever van deze toeristische miniatuurstad in Den Haag? Als seizoensopening brengen vijf Haagse organisaties het bevlogen maar tragisch geëindigde leven van de jeugdige oorlogsheld George Maduro (1916-1945) naar het grote podium in Amare, van zijn eenzame vertrek op kinderleeftijd vanuit Curaçao naar Nederland tot zijn detentie in het Oranjehotel tijdens de Tweede Wereldoorlog. En van zijn gedwarsboomde liefde voor zijn christelijke jeugdvriendin Hedda tot de wanhopige zoektocht van zijn rijke Sefardisch-Joodse ouders naar hun in concentratiekamp Dachau vermoorde zoon. Librettist Pieter van de Waterbeemd laat weinig onbenoemd, waardoor vooral in de eerste helft verwoesting en leed te vaak dubbelop worden bezongen door een projectkoor van Kwekers in de kunst, dat geregeld moeite heeft met de complexe ritmiek van Bob Zimmermans nieuwe compositie, live gespeeld door zestien musici van het Residentie Orkest. Regisseur Jeroen Lopes Cardozo gebruikt de 110 amateurzangers als podiumvullende volkstableaus, om historische sfeerbeelden en tijdsprongen te illustreren, soms merkwaardig aangevuld met tien piepjonge dansers van De Dutch Don’t Dance Division, een scoutingachtig soldatenbataljon en een onzeker gezongen themalied over heldendom. Maduro komt pas goed op dreef kort voor en vooral na de pauze, wanneer professionals het drama vol liefde, verzet en verraad naar zich mogen toetrekken. De krachtige bariton Alexander de Jong geeft met flair vorm aan de innerlijke conflicten van twintiger Maduro. Zangeres Marlies Ruigrok voorziet Hedda van aantrekkelijke tegenkleuren. En Frank Dolphin Wong en Herma van Piekeren blazen warme adem in de radeloosheid van Georges ouders. Spil van deze grootschalige stadsopera is musicalster Doris Baaten als ondernemende Bep Boon-van der Starp. Zij brengt alle lijntjes slim samen en met haar koket bezongen slogan ‘Waar een wil is, is een Bep’ plaveit ze de weg voor het vrolijkste oorlogsmonument ter wereld: Madurodam.||https://www.volkskrant.nl/cultuur-media/maduro-komt-pas-goed-op-dreef-wanneer-professionals-het-drama-vol-liefde-verzet-en-verraad-naar-zich-mogen-toetrekken~b9d10b56/
2022-09-04||Steeds meer vrouwen zijn Formule 1-fan, blijkt ook in Zandvoort. Maar zijn ze ook welkom?  ||Twee beentjes trappen zich een slag in de rondte op de Julianalaan in Overveen, de straat die straks zal overgaan in de Zeeweg richting Zandvoort. Soms duwt de vader het jochie wat vooruit, de hand op de schouders. Een rugzak van Red Bull groter dan de romp van de jongen, sokken met het zwart-witte blokjespatroon van de finishvlag: duidelijk is waar de twee deze ochtend naartoe fietsen. Het is een vertrouwd beeld: de liefde voor Formule 1 die van vader op zoon wordt doorgegeven. Toch is er iets aan het veranderen. Je ziet het aan de stroom die zaterdagochtend langs de boulevard richting de ingang van de Grand Prix Zandvoort trekt, klaar om de training en kwalificatie te bekijken. Zeker, de overgrote meerderheid is man. Vrienden in oranje T-shirts, vrienden in het donkerblauw-rood van Red Bull, veel knielange spijkerbroekjes ook vooral, het zomeruniform van de Nederlandse man. Maar al dat blauwe stretchdenim wordt geregeld onderbroken door wapperende rokjes. De vrouwelijke supporter rukt op. De fanbase van Formule 1 wordt diverser en jonger, concludeerde marketingonderzoeksbureau Nielsen vorig jaar in een enquête onder 167 duizend liefhebbers wereldwijd. In 2017 was nog maar 10 procent van de deelnemers aan het onderzoek vrouw, in 2021 was dat 18,3 procent. Vooral in het Midden-Oosten en Afrika deden er veel mee. In 2021 bleek ook het aandeel respondenten dat de sport nog niet lang volgt flink gegroeid. Opvallend, aangezien Formule 1 typisch een hobby is die van generatie op generatie wordt doorgegeven, een sport met een vaste schare, hondstrouwe fans. Toeval is het niet. Formule 1 is immers óók een hypercommerciële sport. En om zakelijk succesvol te zijn, moet een zo groot mogelijk publiek worden aangesproken. De afgelopen jaren werd ingezet op nieuwe doelgroepen: vrouwen, jongeren. Liberty Media, eigenaar van Formule 1, ging een samenwerking aan met Netflix voor Drive to survive, een documentaireserie over het wel en wee van de coureurs op én buiten het circuit. De makers kregen vrijwel onbeperkt toegang, uniek voor een van oudsher gesloten bolwerk waarbij fans maar moesten gissen wie er nou echt onder die helm schuilging. Drive to survive is een hit: toen het vierde seizoen in maart op Netflix verscheen, stond het direct in 33 landen bovenaan. In 2018 ging de pitspoes in de ban, vrouwen zouden een prominentere, inhoudelijke rol moeten gaan spelen in de Formule 1. Er kwamen initiatieven om meisjes te enthousiasmeren voor motorsport. Sinds 2019 is er de W-Series, een kampioenschap alleen voor vrouwen, met de ambitie om de coureurs uiteindelijk door te laten stoten naar de koningsklasse. Toch zei Formule 1-baas Stefano Domenicali vorige week nog dat het ‘zeer onwaarschijnlijk’ is dat een vrouw daar de komende vijf jaar in start. Die uitspraak leidde weer tot kritiek van Sebastian Vettel, volgens de Duitse autocoureur zou Domenicali meisjes ontmoedigen. Bernie Ecclestone, de vorige baas van de Formule 1, zei in 2016 dat vrouwen, hoe goed ze ook rijden, ‘toch niet serieus genomen zouden worden.’ Aan de zonnige boulevard van Zandvoort verraadt een matrixbord ook een andere kant van de aanwezigheid van vrouwen in de Formule 1. Het steekt af bij de fier wapperende vlaggen. De bezoekers sjokken er goedgeluimd voorbij, maar de tekst erop laat zien dat het er ook weleens minder gemoedelijk aan toegaat: ‘Onveilige situatie? Stuur dan SOS naar...’ Het bord is een herinnering aan de kater van de Oostenrijkse Grand Prix in juli, aan een sport die wel wil emanciperen, maar er tegelijk ook mee worstelt. In Spielberg vielen dronken Nederlanders vrouwen lastig. Het nieuws ging de wereld over, coureurs spraken zich uit. Het wangedrag zette spanning op het evenement in Zandvoort dit weekend: zou het thuis ook misgaan? Robert van Overdijk, directeur van Dutch Grand Prix, benadrukte destijds dat Zandvoort een andere sfeer heeft: mannen gaan met een vriendengroep naar Oostenrijk, in de Nederlandse badplaats is het meer een familie-evenement. ‘Hier hebben ze hun vrouw aan de ene hand en aan de andere hand hun kinderen’, zei Van Overdijk, daarom zouden ze zich wat meer koest houden. Toch hebben ook dit weekend vrouwen zich bij de security gemeld. ‘Minder dan vijf’, zo liet de organisatie zondag weten. ‘Na Oostenrijk heeft mijn telefoon anderhalve week roodgloeiend gestaan’, zegt Svenja Tillemans (33), oprichter van Formule 1-vrouwen, een fanclub die samenkomt om naar de wedstrijden te kijken en een keer per jaar naar een Grand Prix gaat. ‘Dames die in de rij stonden om drinken te halen, zijn door mannen in hun billen en borsten geknepen. Er werd ‘daar moet een piemel in’ geroepen.’ Zelf was ze er niet bij in Oostenrijk, maar ze heeft ook weleens zoiets meegemaakt bij een wedstrijd. Tillemans richtte de fanclub voor vrouwen zes jaar geleden op omdat ze de nare reacties op sociale media zat was. ‘Wat weet jij nou van Formule 1?’, kreeg ze vaak te horen als ze zich uitsprak, of: ‘jouw enige recht is het aanrecht’. Bij vrouwelijke fans wordt vaak verondersteld dat ze louter kijken vanwege de coureurs. Ook Red Bull-baas Christian Horner trapte begin dit jaar nog in dit vooroordeel, toen hij de nieuwe generatie fans omschreef als ‘jonge meisjes die kijken voor de knappe coureurs’. Na veel kritiek nuanceerde hij deze uitspraak. Er heerst een haantjesmentaliteit onder mannelijke fans, zegt Tillemans, competitie. ‘Je móét er veel van weten, je móét al heel lang kijken, je móét voor Max Verstappen zijn.’ Dat is het verschil met haar fanclub, benadrukt ze: ook wie niet met de liefde voor de sport opgevoed is, voelt zich welkom.||https://www.volkskrant.nl/nieuws-achtergrond/steeds-meer-vrouwen-zijn-formule-1-fan-blijkt-ook-in-zandvoort-maar-zijn-ze-ook-welkom~b8ef5d02/
2022-09-04||Orkest Phion mag vaker de verhaaltjes van Karmit Fadael vertellen ★★★☆☆||Wanneer ze applaus in ontvangst neemt voor haar compositie, kun je alleen maar wensen dat de muziek repertoire houdt. In Musis in Arnhem klinkt vrijdagavond het Drieluik voor orkest van Karmit Fadael (26), in opdracht van Phion gespeeld onder leiding van Michal Nesterowicz. Fadaels handelsmerk (vooralsnog) is het miniatuur. Ook deze drie orkeststukjes zijn ultrakort, elk een paar minuten. In het eerste deel krijgen lange, bijtende fluittonen bijval van laag grommende kopersignalen en paukenroffels. Een eenzame viool meandert erboven; concertmeester Cécile Huijnen speelt ijl en meditatief. Het tweede deel is een ritmisch gezoem, als wespen cirkelen de instrumenten om elkaar heen. Deel drie verrast doordat hobo en piccolo hun klank laten zakken – Arabische invloeden, waardoor je schrijnend lome dissonanten krijgt. De klarinet glijdt en de hoorn speelt rollend het slotakkoord. Sfeervolle verhaaltjes met kop en staart die Phion vaker mag vertellen. Als gesprekspartner van de soloviool in Brahms’ Vioolconcert is het orkest in mindere vorm. Violist Mathieu van Bellen, die verplettert en vleit met zijn betoverende toon, is de solist. Hij is sinds vorig jaar concertmeester van het Phion. Deze positie deelt hij nu nog met Huijnen, aan het eind van het jaar neemt zij afscheid. In het derde deel vlamt het orkest alsnog. In de zigeunerachtige dans zweept Van Bellen de boel op tot een opwindend einde. Door meer instrumentalisten en zodoende meer vlees op de botten overtuigen de luide passages in Tsjaikovski’s Vierde symfonie. Strijkers zijn gloedvol, maar de cello’s rennen weg in het langzame deel. Koper glanst, maar verslikt zich soms.||https://www.volkskrant.nl/cultuur-media/orkest-phion-mag-vaker-de-verhaaltjes-van-karmit-fadael-vertellen~b83a5380/
2022-09-04||110.000 fans zien Max Verstappen opnieuw winnen in Zandvoort, in reprise van Abu Dhabi||Even leek het op de duinenbaan in Zandvoort weer net zo te gaan als een jaar geleden, toen het grootste spektakel direct na de start kwam. Toen sneed Verstappen titelrivaal Hamilton af bij het ingaan van de Tarzanbocht, om in de 72 ronden daarna niet meer serieus in de problemen te komen. Zondag was het Ferrari-coureur Charles Leclerc die Verstappen schuin voor zijn neus zag insturen. Leclerc, die startte vanaf plek twee, begon iets beter aan de race dan Verstappen, maar door Verstappens felle verdedigen had hij daar alleen geen profijt van. In de ronden daarna kroop Verstappen weg van Leclerc, waarmee langzaam de spanning uit de race verdween. Enkel een strategisch meesterplan van Ferrari leek Verstappen van de zege te kunnen houden, maar de Italianen blinken op tactisch gebied dit seizoen op z’n zachtst gezegd niet uit. Dat was in Zandvoort niet anders. Al bij de eerste pitstop verloor het team een belangrijke troef: het ging mis bij het wisselen van een band van Carlos Sainz. De stop van Sainz duurde daardoor liefst een halve minuut, waarmee de Spanjaard geen rol meer speelde in de strijd om de zege. Verstappen reed daarna onbedreigd aan de leiding, tot achter hem Mercedes wel met die verrassende strategie kwam. Het team haalde na zo’n dertig ronden beide auto’s naar binnen en zette die op de hardste banden, waarmee op papier de race uitgereden kon worden. Daar kwam bij dat de Mercedes-coureurs opmerkelijk hard reden op die banden. Verstappen had het al snel in de smiezen, bleek uit zijn boodschap over de boordradio aan zijn team. ‘Let op die harde band, maar ik denk niet dat hij goed zal zijn’, zei hij. Toen de Mercedessen na een aantal ronden amper snelheid verloren, bleek die inschatting onjuist. Zo bouwde de race gestaag op naar het eerste duel tussen Lewis Hamilton en Verstappen sinds Abu Dhabi 2021, waarin Verstappen de Brit in de laatste ronde beroofde van zijn zeker lijkende achtste wereldtitel. In die race kwam Verstappen in het slot van de wedstrijd op snellere banden achter Hamilton terecht. In Zandvoort gebeurde hetzelfde na een safetycarsituatie, met Verstappen op de zachtste, rode banden en Hamilton op de hardere gele banden. Nadat de safetycar het circuit had verlaten aarzelde Verstappen net als in Abu Dhabi geen moment. Op het lange rechte stuk zette hij zijn Red Bull meteen naast Hamiltons Mercedes en in de Tarzanbocht haalde hij de Brit buitenom in. Daarna reed hij ontketend naar de zege. Hamilton viel ondertussen nog terug naar de vierde plek en foeterde over de boordradio dat zijn team hem had ‘genaaid’ door hem niet op snellere banden te zetten. Verstappen was op zijn beurt dolgelukkig met het winnen van zijn thuisrace. ‘Ik moest er alleen wel wat harder voor werken dan vorig jaar’, zei hij in het interview direct na de race. Door zijn zege liep Verstappen nog verder uit in de WK-stand. Hij heeft nu liefst 109 punten voorsprong op de twee nummers twee in de WK-stand, Sergio Pérez en Charles Leclerc. Daarmee is zijn tweede wereldtitel een kwestie van tijd.||https://www.volkskrant.nl/sport/110-000-fans-zien-max-verstappen-opnieuw-winnen-in-zandvoort-in-reprise-van-abu-dhabi~b4c4fb4c/
2022-09-04||Zelfs Paul McCartney eert Foo Fighters-drummer Taylor Hawkins op emotioneel tributeconcert||De herdenkingsshow voor Foo Fighters-drummer Taylor Hawkins is zaterdagavond een uur of 5 aan de gang, en een uitverkocht Wembley in Londen heeft dan al veel tranen moeten wegslikken, bij héél veel wereldsterren die een laatste woord richten tot de overledene. Maar dan komt ook nog die ene wereldster van de buitencategorie het podium op, haast achteloos aangekondigd door ceremoniemeester Dave Grohl. Is dat echt Paul McCartney? Ja, dat is echt Paul McCartney. De Beatle vond het kennelijk ook gepast om afscheid te nemen van de drummer van de Foo Fighters, op een avond die, ook dankzij hem, steeds gedenkwaardiger wordt. McCartney (80), uitgerust met zijn Höfner-bas, zet met de Foo Fighters én de ook nog opgetrommelde zangeres Chrissie Hynde van The Pretenders het nummer Oh! Darling in. Het is een volgende schok, want dat nummer van het album Abbey Road uit 1970 speelde McCartney nooit eerder live. Dus daar gaan de 80 duizend telefoonzaklampjes van het publiek weer aan, en verandert de voetbal- én muziektempel Wembley opnieuw in een sterrenhemel. Toen de twee herdenkingsshows voor Taylor Hawkins begin juni werden aangekondigd, zorgde dat voor enige opwinding én verbazing. Natuurlijk was de in maart op 50-jarige leeftijd overleden drummer een geliefd bandlid van een ook nog altijd behoorlijk geliefde band. Maar een zes uur durende show in Wembley en daarna in het stadion Kia Forum in Los Angeles, met een parade van grootheden die afscheid komen nemen, was dat niet haast een beetje te veel eer? De enige popmusicus voor wie een zo kolossale herdenkingsdienst werd gehouden, was Freddie Mercury: ook in Wembley in 1992. En die andere beroemde drummer die dit jaar overleed, een zekere Charlie Watts van The Rolling Stones, moest het doen met wat mooie woorden van zijn overgebleven bandleden, die doodleuk weer op tournee waren gegaan. De dood van Taylor Hawkins, mogelijk veroorzaakt door drugsgebruik in een hotel in Colombia, raakte de muziekwereld. Omdat hij een strakke rockdrummer was uiteraard, maar ook omdat hij een prachtige persoonlijkheid was, die bij concerten van de Foo Fighters optrok naast frontman Dave Grohl. De twee maakten constant grappen met elkaar, een beetje als aangever en afmaker. Hawkins vertelde tijdens die grote shows van de Amerikaanse rockband vaak een eigen verhaal, meestal bij verwoestende en vrij lange drumsolo’s. Hij was, kortom, meer dan een drummer. En daarvan getuigen zaterdagavond de grootste grootheden uit de muziek, soms op het podium, soms in een videoboodschap. Drummer Chad Smith van de Red Hot Chili Peppers vertelt dat Hawkins, toen het goed ging met zijn carrière, vaak halve drumwinkels leegkocht. Niet voor zichzelf maar voor jongeren uit de buurt, die hij op het goede drumpad wilde krijgen. Zo’n jongen was hij dus. Dave Grohl haalt ook onvermoeibaar herinneringen op. ‘Hij leerde mij platen kennen die ik anders nooit ontdekt zou hebben. Grace van Jeff Buckley bijvoorbeeld.’ Waarna Grohl het erg toepasselijke Last Goodbye van Buckley inzet op gitaar, met zijn dochter Violet achter de microfoon. Zo ongeveer verloopt het eerste deel van de tributeshow: er worden anekdotes opgehaald, met een lach en een traan. Er verschijnt links en rechts wat familie op het podium, om mee te zingen of te spelen: dat mag, want het is een afscheidsceremonie. Maar er draven vooral namen op van wie je nooit had verwacht dat ze ook maar iets met Taylor Hawkins van doen hadden gehad. En die aaneenschakeling van toch wel historische optredens zorgen niet alleen voor sentiment, maar ook voor muzikale opwinding. Zanger Josh Homme van Queens of the Stone Age bijvoorbeeld vertolkt Let’s Dance van David Bowie met Nile Rodgers van Chic. Knap gezongen, en wat een vrolijke bandcombinatie. Gitarist Wolfgang Van Halen herdenkt stiekem zijn eigen overleden vader Eddie, met een gierende uitvoering van Van Halens Hot for Teacher. Ook mooi: een knalhard Back in Black van AC/DC met Dave Grohl, zanger Brian Johnson van AC/DC en drummer Lars Ulrich van Metallica: ook dat gezelschap zie je nooit meer in die samenstelling terug. En zo verandert de tribute voor Hawkins langzamerhand in een soort Live Aid: een wervelende show ín de Wembley Arena, met een unieke line-up en een sentimentele hitparade. De herdenking krijgt steeds meer het karakter van een afscheid van een tijdperk, vooral dankzij al die legendarische rockacts die passeren: van Rush tot The Pretenders en het onvermijdelijke Queen. Gitarist Brian May en drummer Roger Taylor laten het stadion janken bij Somebody to Love, met een perfecte zangbeurt van songfestivaljuryprijswinnaar Sam Ryder. De Foo Fighters zelf sluiten de show af en trekken de laatste tranen uit het stadion als Oliver Shane Hawkins, de 16-jarige zoon van de betreurde Taylor, achter het drumstel van zijn vader gaat zitten. Dave Grohl houdt het niet meer en snikt zich door de hit Times Like These heen. Maar dan komt Paul McCartney de scherven bijeenrapen, met ook nog een lekker rammelende uitvoering van Helter Skelter van The Beatles. Het kippevel raast nu door de arena. Zo neemt Wembley afscheid van misschien ‘gewoon een drummer’, maar viert het stadion heimelijk vooral een exorbitant en onbescheiden feest voor de muziek, uit een bijna vervlogen tijdperk.||https://www.volkskrant.nl/cultuur-media/zelfs-paul-mccartney-eert-foo-fighters-drummer-taylor-hawkins-op-emotioneel-tributeconcert~b8bb8115/
2022-09-04||Aurora’s optreden krijgt in Amsterdam het karakter van een krachtige zelfhulpsessie ★★★★☆||Haar liedjes zijn kleine bakens van hoop voor iedereen die weleens in zwaar weer verkeert. In de Paradiso, waar zangeres Aurora twee avonden optreedt voor een uitverkocht huis, kunnen haar fans zich laten optillen door popliedjes die veel meer zijn dan dat. Aurora zingt over pijn en ‘anders zijn’, over onzekerheid en ontsnappingsroutes uit vastgelopen verbindingen in het hoofd. En live krijgen haar optredens vaak het karakter van een krachtige zelfhulpsessie. Zo ook in Amsterdam. De Noorse Aurora Agnes (26) is een van de oorspronkelijkste artiesten van de laatste jaren. Ook zij voelde zich vaak anders, niet helemaal op haar plaats in de groep. Als meisje van een jaar of 15 besloot ze haar poëtische bespiegelingen op muziek te zetten, aan de piano. Aurora werd snel ontdekt, eerst via YouTube, daarna door de muziekindustrie. Aurora was vanaf dat prille begin een inspiratiebron, niet alleen voor haar fans, maar ook voor andere artiesten. Billie Eilish bijvoorbeeld hoorde haar wereldhit Runaway (een half miljard views op YouTube) en besloot dat ze ook muziek wilde gaan maken. Op Aurora’s laatste album The Gods We Can Touch heeft de zangeres sterke nieuwe songs afgeleverd, die haar hoge, zuivere en spiritueel ingefluisterde stem koppelen aan een indringende elektronische productie en opzwepende beats. Haar nieuwe hit No Cure for Me, een nummer waarin zij haar uniciteit uitbundig viert, krijgt in de Paradiso de opzwepende vrolijkheid mee die erbij past: de zaal danst, niemand wil genezen worden van eigenaardigheden. Aurora heeft een karige productie meegenomen naar Amsterdam: een paar lullige stukken bordkarton en een gekleurde cirkel achterop het podium. Meer heeft ze niet nodig denkt ze, en dat klopt ook wel. Haar uitstraling, en vooral haar feeërieke dansbewegingen houden de aandacht vast. Net als haar zuivere stem die, zich langs moeilijke toonladders zingt in het aangrijpende Heathens. De band is ook minimaal, en dat pakt minder goed uit. Aurora neemt een drummer, een tweede stem en een gitarist mee, die de elektronische beats en bassen moeten ondersteunen. Het klinkt soms net wat te bot: vooral de holle drums verstoren de elegantie van nummers als Runaway en Churchyard. Maar de hoogtepunten poetsen de manco’s weg. De intensiteit waarmee Aurora The River zingt, is bijna beklemmend. ‘Als er iemand gekweld wordt door pijn, laat het los’, leidt ze zichzelf in. Daarna zweeft haar stem langs de octaven, in een nummer dat tegen het einde een haast Lion King-achtige oppepper geeft. ‘You can cry, you can cry, you can cry’, zingt ze. ‘Do you miss the sadness when it’s gone?’||https://www.volkskrant.nl/cultuur-media/aurora-s-optreden-krijgt-in-amsterdam-het-karakter-van-een-krachtige-zelfhulpsessie~b4e5e38c/
2022-09-04||Fraser-Pryce daagt beste polsstokhoogspringer Duplantis uit voor sprintduel||Geen sport is zo divers als atletiek, maar over het algemeen functioneren de losse onderdelen als sporten op zich. Het zijn eilandjes voor specialisten, die weinig met elkaar te maken hebben. Bij de Brusselse Diamond League van afgelopen weekend brak sprintster Shelly-Ann Fraser-Pryce daar doorheen. Ze daagde Mondo Duplantis, polsstokhoogspringer, uit voor een duel op haar onderdeel, de 100 meter. Fraser-Pryce is een grootheid op de sprint. De 35-jarige Jamaicaanse veroverde afgelopen juli in Eugene haar vijfde wereldtitel op de 100 meter, werd al tweemaal olympisch kampioene (2008 en 2012) en heeft met haar persoonlijk record van 10,60 de derde tijd ooit gelopen op haar naam. Onverslaanbaar is ze niet, vrijdagavond moest ze in Brussel bij de Diamond League haar landgenote Shericka Jackson voor zich dulden. Zij zegevierde in 10,73, Fraser-Pryce volgde op één honderdste: 10,74. Die race was niet zo opwindend voor de atletiekvolgers als de persconferentie van de dag daarvoor, toen Fraser-Pryce plotseling het woord richtte tot Mondo Duplantis, de wereldrecordhouder polsstokhoogspringen. ‘Hoe snel zou jij lopen op een 100 meter tegen mij’, vroeg ze. De Amerikaanse Zweed reageerde resoluut. ‘Ik zou je verslaan.’ Duplantis is gewend te winnen. De afgelopen jaren was hij ongenaakbaar, won twintig finales achtereen en scherpte het wereldrecord meermaals aan, zodat het nu op 6,21 meter staat. Dit weekend eindigde zijn zegereeks. In de winderige omstandigheden in het Koning Boudewijnstadion bleef hij steken op 5,81, terwijl de Filipijn Ernest John Obiene in zijn derde poging wel over 5,91 meter wist te vliegen. Van dat onverwachte verlies wist Duplantis nog niets, toen hij ginnegappend zijn gesprek met Fraser-Pryce tijdens de persconferentie vervolgde. Hij toonde zich verbaasd dat zij hem kennelijk in de gaten hield als het op sprinten aan kwam. Zij bleek op haar beurt te denken dat hij nooit veel meer dan 20 meter loopt voordat hij zijn stok in de put steekt om zichzelf over de lat te katapulteren. Duplantis legde uit dat zijn aanloop toch echt 45 meter lang is en dat hij tijdens zijn middelbareschooltijd regelmatig de 100 meter liep. Uiteindelijk besloten de twee tot een duel: volgend jaar in Brussel. Of dat treffen er echt gaat komen is niet zeker, maar het zou spannend kunnen zijn. Met zijn scherpste tijd, 10,57, zit Duplantis onder het persoonlijk record van Fraser-Pryce, maar hij liep dat met onreglementair harde rugwind. Zijn officiële persoonlijke record is hetzelfde als de winnende tijd van Jackson in Brussel: 10,73. En dus in de buurt van wat de sprintster ook kan. Hij liep die snelste tijd in 2018. ‘Dat is vijf jaar geleden’, zei Fraser-Pryce gespeeld geringschattend. Duplantis: ‘Dat klopt, maar ik ben een stuk sneller dan toen.’||https://www.volkskrant.nl/sport/fraser-pryce-daagt-beste-polsstokhoogspringer-duplantis-uit-voor-sprintduel~b7c8e840/
2022-09-04||Dwing verhuurders tot het dichten van alle kieren||Telkens wanneer het over de hoge energierekening gaat in de media, zien we beelden van tochtige huizen met zelfs hier en daar gaten in de kozijnen, enzovoorts. Bij ons energieloket is recentelijk de ‘kierenchallenge’ georganiseerd, waarbij in stappen gewerkt wordt naar het opsporen en elimineren van kieren. Meestal door huiseigenaren. De laatste regeringen zijn kampioen spoedwet geworden (corona, asiel). Waarom worden niet alle verhuurders van huurwoningen, vakantieverblijven en Airbnb via een spoedwet gedwongen tot het op korte termijn dichten van alle kieren in hun panden? Op straffe van hoge boetes en zonder huurverhogingen. Dit zou weinig kosten en veel meer resultaat opleveren dan de subsidies in welke vorm dan ook, die het gas naar Europa laten blijven stromen en het geld naar de VS, Midden-Oosten en Rusland.A. van Mourik, West Betuwe Geestelijk verzorger Mustafa Bulut beweert dat Nederlandse artsen bij het brengen van slecht nieuws beperkt worden door het geringe vocabulaire van hun taal. ‘In het Engels heb je veel meer keuzes in de taal. Frans is ook een rijke taal. In het Arabisch heb je wel honderd synoniemen voor het woord ‘leeuw’. In het Nederlands blijkt het lastig, vooral bij de dood, om alles genuanceerd te vertellen.’ Het is onduidelijk waar Bulut deze wijsheid vandaan haalt. Het Woordenboek der Nederlandsche Taal bevat 400.000 lemma’s. Dat zijn toch aardig wat opties voor de welbespraakte geneesheer, en bovendien een stuk meer dan zijn volgens Bulut zo rijk bedeelde Franse collega tot zijn beschikking heeft - de dikste dictionnaire, de Larousse, bevat slechts 135.000 woorden. Ook is het raadselachtig hoe de Vlamingen met onze ‘op directheid ingerichte taal’ dan wél tot een ‘voorzichtige’ en ‘minder directe’ aanpak van taboes komen. Tot slot wil ik de heer Bulut graag wijzen op het werk van Jules Deelder, dat bewijst dat ook het Nederlands woorden bevat die zo belangrijk worden geacht dat er meer dan honderd synoniemen voor bestaan.Linda Jolink, Hilversum Dus je hebt jarenlang (te veel) belasting over je spaargeld betaald maar niet geprotesteerd, want je vertrouwde de overheid. Nu hoor je, dat je van het teveel betaalde niets terug krijgt, want ‘je hebt niet geprotesteerd’. Je bent nu dat geld echt kwijt. En het vertrouwen in de overheid...Frank Vester, Amersfoort Een gemiste kans in het artikel over ontzilt zeewater. Israël en Saoedi-Arabië worden wel genoemd als landen waar grootschalig ontzouten van zeewater plaatsvindt, maar Curaçao niet. Al sinds 1928 wordt vrijwel al het drinkwater geproduceerd door ontzilting van Caribisch zeewater. Mede noodzakelijk omdat de industrie (Shell) al het grondwater gebruikte of verontreinigde. Er is dus al bijna een eeuw kennis en ervaring binnen ons koninkrijk op dit gebied. Academisch onderzoek en innovatieve ontwikkelingen vinden hier ook regelmatig plaats en er wordt zelfs een populair zomers biertje mee gebrouwen, die ook jarenlang verkrijgbaar was in de Nederlandse horeca en supermarkten.Jan-Jaap van Galen, Enkhuizen Carin van der Ploeg vraagt zich af waar de bevlogen leerkracht is gebleven. Zij lijkt te denken dat ik en mijn collega’s negatief en ontevreden voor onze klassen staan. Ik kan haar geruststellen: ongeacht de grootte van mijn klassen en ondanks de geringe tijd die soms overblijft om mooie lessen voor te bereiden, geniet ik elke dag opnieuw van het lesgeven aan mijn leerlingen. En het kan niet anders dan dat ik dat ook uitstraal. Buiten mijn lessen om ben ik regelmatig kritisch over onder andere opgelegde plannen en onderwijsinnovaties, die er maar al te vaak voor zorgen dat ik minder tijd, aandacht en energie overhoud voor, jawel, mijn leerlingen. Ik voel me daarom genoodzaakt me uit te blijven spreken. Juíst vanuit mijn roeping, bevlogenheid en de wens dat ons prachtige en zinvolle beroep aantrekkelijk blijft voor de leerkrachten die na mij komen.Iris Wieman, Zeist||https://www.volkskrant.nl/columns-opinie/dwing-verhuurders-tot-het-dichten-van-alle-kieren~bbd968ba/
2022-09-04||Als je 2.500 euro betaalt voor een fiets die 80 procent statussymbool is en 20 procent middelvinger, ben je overgelopen naar de dark side||Ik liep de trap van mijn werkplek af en stuitte op een enorme, goudkleurige doos. ‘S3’ stond er in grote letters op, met daarboven de naam van het dure fietsmerk dat grote grootstedelijke populariteit geniet. Ik keek aan wie de doos geadresseerd was en het bleek de vriendin te zijn van wie ik mijn werkplek huur. Dit moest een vergissing zijn. We zitten nota bene samen in een appgroep die gewijd is aan ergernissen. Ik maakte een foto en stuurde die naar haar, begeleid door de vraag ‘Ja, echt?’. Ja echt, antwoordde ze. Ik zei dat ze vanaf nu geen recht van spreken meer had in deze appgroep. Het was een soort burgerarrest. Als je 2.500 euro betaalt voor een fiets die 80 procent statussymbool is en 20 procent middelvinger, ben je overgelopen naar de dark side. De volgende dag stapte ik haar kantoor binnen. ‘Ik hoop dat hij lekker fietst’, zei ik. Ik klonk als een bedrogen echtgenoot. Zo voelde het wel, als verraad. Wat wist ik nog meer niet van haar? Zou ze ook mentholsigaretten roken? Hij fietste heerlijk, zei ze. ‘Maar wat heb je er nou precies op tegen?’ Nou, vooral het menstype dat je er iets te vaak op ziet fietsen. Verwende bankiers bijvoorbeeld, of influencers met gouden oorbellen. Ze veegde haar haren naar achteren. In beide oren bungelden dikke gouden ringen. ‘Oké’, zei ik, ‘maar ze hebben dan ook altijd zo’n dure zwarte zonnebril op.’ Nu draaide ze zich om, pakte iets van tafel en keerde zich weer naar mij. Ze had een enorme zwarte zonnebril opgezet, van Versace. Dit had geen enkele zin. Als ik nu zou tegenwerpen dat ze allemaal ook perfecte blonde kapsels hebben, zou blijken dat haar dikke, donkere haar een pruik was en ze eigenlijk al die tijd Nicolette van Dam was geweest. ‘Haat me dan’, zei ze. Ik stamelde nog dat zij anders was, dat ik het begreep, dat ze op een half uur van haar werk woonde en dus zo’n fiets daadwerkelijk nodig had. Maar het was te laat. Een triomfantelijke lach verscheen op haar gezicht. Daar stond ik, in de pan gehakt door mijn eigen vooroordelen. Ik schuifelde naar achteren, behoedzaam, om niet in de verse gaten van mijn fundament te donderen, en verdween naar mijn eigen werkplek. Vanaf daar zag ik haar later wegrijden op haar nieuwe fiets. Ze lachte en zag er jaloersmakend gelukkig uit. Het leek wel een reclame. Toen ik even later ook naar huis ging trof ik mijn arme, gammele fiets aan op de grond. De wind had hem omvergegooid. Of misschien had zij het wel gedaan.||https://www.volkskrant.nl/mensen/als-je-2-500-euro-betaalt-voor-een-fiets-die-80-procent-statussymbool-is-en-20-procent-middelvinger-ben-je-overgelopen-naar-de-dark-side~b5d2607f/
2022-09-04||Fortuna Sittards zoektocht in tijden van crisis, naar een ruimdenkende trainer ||Een groepje Turkse studenten uit Aken is vrijdag speciaal naar Sittard getogen om die ene speler te zien, de Turkse held van het voetbalveld. ‘Burak’, schreeuwen ze naar de 37-jarige Yilmaz, als Fortuna afdruipt na weer een nederlaag, nu tegen FC Utrecht (3-4). Burak hoort ze niet. Ze houden een shirt omhoog, van Galatasaray, een van zijn vroegere clubs. Hij ziet ze ook niet. Sterker, hij trekt zijn eigen tenue, het geel en groen van Fortuna, van teleurstelling over het hoofd. Hij heeft gesleurd in een soms bizar duel, met vuurwerk en biergooiers, met twee korte stakingen, en uiteindelijk weer een nederlaag. Hij heeft opnieuw gescoord, uit een strafschop, en veel gebaren gemaakt, naar tegenstanders en medespelers. Burak, Koning bijgenaamd (kral), is in zekere zin te groot voor Fortuna. Het is alsof de voormalige president van een wereldmacht in zijn nadagen opeens de regering van een dwergstaatje vormgeeft. Hij zal dus wel alles bepalen, is de gedachte, nu hij zijn grootsheid heeft meegenomen naar de kleinere club met ambitie, de club met groeipijnen. Bovendien wil hij in de toekomst misschien trainer zijn. ‘Wat is er fout aan een ervaren speler naast de coach?’, vraagt clubeigenaar Isitan Gün verbaasd. Trainer Sjors Ultee werd na drie duels ontslagen. Vorige week, op de tribune bij Utrecht - Ajax, vertelde Ultee in het voorbijgaan dat het ontslag vervelend is, maar dat hij ook wel opgelucht is, omdat hij niet alles meer te zeggen had over de opstelling. Yilmaz bepaalde, als mentale aanvoerder van de Turkse connectie bij Fortuna. ‘Onzin’, stelt Gün. ‘Vraag het hem zelf.’ Dat is onmogelijk. ‘Ik denk niet dat Burak dat doet’, stelt de perschef na de aanvraag voor een gesprekje. Hij praat alleen als Fortuna wint, gaat het verhaal. Over die Turkse connectie gesproken. Het verhaal is simpel. Gün was al een tijd bevriend met Yilmaz, ook dankzij zijn rechterhand Ogun Tarhan en via andere wederzijdse vrienden. Atilla Aytekin van het bedrijf Azerion is strategisch partner van Fortuna; mede-eigenaar eigenlijk. Dan de Turkse spelers: Mickael Tirpan. Dogan Erdogan, Yilmaz dus en binnenkort international Oguzhan Özyakup, die vorige week tekende en de wedstrijd bijwoont in de box van Gün. Nieuwe trainer? Zal dus wel een Turk worden, is de suggestie in de media. Zulke aannames drijven Gün tot boosheid. ‘Moet hij per se Nederlander zijn?’ Ze hebben Phillip Cocu en Dick Schreuder benaderd, die beiden afzegden. Terwijl uit de box van de buren Sollicitere schalt, de hit uit de jaren tachtig van de Janse Bagge Bend, kijkt Gün naar beneden, waar een jonge man aan een tv-kabel trekt. ‘Dat is gewoon een man die een kabel opruimt. Maakt het uit welke afkomst hij heeft? Nee. Hij doet gewoon zijn werk.’ Al die Turkse spelers dan? ‘Ik ben hier nu zes jaar. We hebben meer Griekse dan Turkse spelers gehad.’ Özyakup heeft onlangs getekend. Transfervrij. Een buitenkansje en ja, natuurlijk benut hij zijn connecties. ‘De krant hier schreef: Fortuna neemt weer een Turkse speler aan. Dat is in mijn ogen discriminatie.’ Over de in België opgegroeide Tirpan: ‘Die spreekt niet eens Turks. Ik woon en werk al vrijwel mijn hele leven buiten Turkije. Telkens benoemen dat iemand van Turkse afkomst is, getuigt van een zieke mentaliteit. Als Burak Yilmaz Dirk Kuijt had geheten en als die zich zo opstelde als Burak, hadden de mensen gezegd, alleen omwille van die naam: o, prachtig, een ervaren speler die initiatief neemt, die leiderschap toont. Ik neem geen adviezen aan van mensen die zo denken. Ik heb alleen gezegd: mannen, we staan aan dezelfde kant. We moeten elkaar helpen.’ Gün snapt dat Ultee ook opgelucht is, maar om een andere reden: stress. Hij had veel last van druk, merkte de eigenaar. De club zoekt naar een trainer die objectief naar zaken kijkt, die spelers fitter maakt dan ze waren, want terwijl ze verliezen, lopen ze bijna telkens aanmerkelijk minder dan tegenstanders. Fortuna hield juist vertrouwen in Ultee in de hectische slotfase vorig seizoen, met een wonderlijke redding bij NEC op de slotdag. En stel, stel, dat Yilmaz de opstelling mede zou bepalen, is dat dan een probleem? Voor de supporters niet zo, op het oog. Huub Queis is 76 jaar. ‘Zes keer elf jaar supporter van Fortuna’, is hij trots. Hij opent zijn telefoon en zoekt van tv genomen foto’s over de opluchting in Nijmegen, vorig seizoen. Handen in het gezicht. Hij is duidelijk: ‘Burak zal denken: wat moet jij mij leren mannetje? Deze trainer kan dat niet behappen.’ Die trainer, Dominik Vergoossen, is blij als hij straks weer assistent is. Het kan ook niet anders, want hij heeft het benodigde diploma niet. ‘Als je thuis drie keer scoort, mag je niet verliezen’, stelt Vergoossen na de nederlaag tegen Utrecht. Van hem mag de nieuwe trainer snel komen. ‘Dan kunnen we verder. Wij zijn ook zoekende. Wij zijn assistenten die straks terugstappen in onze rol.’ Er is genoeg te doen. ‘De chemie zit er nog niet helemaal in. De onderlinge afstanden, de communicatie, de afstemming.’ Zijn relatie tot Yilmaz is duidelijk: ‘Hij is gewoon een goede gast. Hij zegt, in de aanloop naar een wedstrijd: ‘Coach, tell me, what do you think? Okay, do that.’ We kijken samen. Jeroen (Schepens) en ik hakken de knoop door. We vragen wel aan hem wat hij van de situatie vindt. Maar dat vraag ik ook aan Mats Seuntjens, de aanvoerder. We nemen al de voorkeuren in ons op, kijken hoe de tegenstander speelt en hoe wij willen spelen. Wie past daar het beste bij? Hij praat gewoon mee.’ Zeker is dat Fortuna een trainer nodig heeft, en punten. Aanvoerder Mats Seuntjens, op de vraag of het crisis is: ‘Ik zou het niet weten. Het is heel rumoerig hier.’ Wat er moet gebeuren? ‘Om te beginnen een nieuwe trainer voor de groep. Wat voor iemand dat is, maakt mij niet zoveel uit.’ Hij lacht. ‘De verhalen over Burak zijn overtrokken.’ De club heeft intussen criteria opgesteld voor de gezochte trainer, waaronder flexibiliteit, winnaarsmentaliteit en organisatiekunde, maar ook objectiviteit en onpartijdigheid ten opzichte van de selectie. Het verbeteren van spelers. Plus: een ruimdenkende geest. Gün: ‘Het is moeilijk om de persoon te vinden die overal aan voldoet, maar dat is wel ons streven.’||https://www.volkskrant.nl/sport/fortuna-sittards-zoektocht-in-tijden-van-crisis-naar-een-ruimdenkende-trainer~b3602a70/
2022-09-04||Proteïnecrisps zijn lekker knapperig, maar ook goed voor een droge, gerooktepaprikapoederige nasmaak||Veel Albert Heijns hebben tegenwoordig een proteïnehoekje ingericht. Daar ligt het hele zooitje bij elkaar: de belachelijke doosjes met daarin vier keer een ‘handje noten’, drinkmaaltijden, eiwitshakes, proteïnerepen, alle andere ongekoelde producten waar in grote letters het woord ‘proteïne’ op staat. Het Nieuwe Eten ontwaarde er een nieuwe snackcategorie, want ook mensen die verrukt zo’n proteïnehoekje induiken hebben weleens zin om te snaaien. Zij zakken door de knieën en treffen op squathoogte slanke zakken anti-schuldgevoelchips aan, die vanzelfsprekend geen chips heten, maar ‘crisps’. Het zijn crisps van linzen. Proteïnecrisps van linzen, in drie verschillende smaken. Ze zijn dus ‘rijk aan eiwit’, 28 gram per 100 gram, en hebben de uitstraling van rijst- en maissnacks die minder royaal in de eiwitten zitten. Proteïnecrisps zijn lekker knapperig, maar ook goed voor een droge, gerooktepaprikapoederige nasmaak die je er effectief van weerhoudt de hele zaak leeg te eten. Wat wil iemand die verrukt zo'n proteïnehoekje induikt nog meer? Cijfer: 7,5||https://www.volkskrant.nl/beter-leven/proteinecrisps-zijn-lekker-knapperig-maar-ook-goed-voor-een-droge-gerooktepaprikapoederige-nasmaak~b4cf3407/
2022-09-04||Overladen met adoratie neemt tennisicoon Serena Williams afscheid||Zo kwam er een einde aan een imposante loopbaan, waarin Williams 23 grandslamtitels verzamelde en liefst 319 weken de WTA-ranking aanvoerde. In New York, waar ze in 1999 haar eerste grandslamtitel won, zwaaide ze volgens velen af als ‘de grootste aller tijden’. Ook tegenstander Tomljanovic noemde haar zo. Gevraagd naar haar toekomstplannen hield Williams een kleine slag om de arm. Het niveau van de wedstrijd was hoog geweest. Wist ze wel zeker dat het tijd was voor een afscheid? ‘Zeg nooit nooit’, zei Williams plagerig tegen het New Yorkse publiek, dat haar drie partijen lang had overladen met adoratie. Uit haar andere woorden bleek dat het toch echt om een vaarwel ging. Tranen vloeiden over haar wangen toen ze als eerste haar ouders bedankte. ‘Dank je papa, ik weet dat je kijkt’, sprak ze tegen vader Richard, die haar als kind de baan opstuurde. ‘Dank je mam’, zei ze richting haar moeder Oracene Price, aanwezig op de tribune. Ook zus Venus kwam aan bod. ‘Zonder haar was ik hier niet geweest’, zei Williams. ‘Zij is de enige reden dat Serena bestaat.’ Donderdag hadden de twee zusjes, inmiddels veertigers, voor de laatste keer samengespeeld in het dubbeltoernooi. Williams verliet het toneel dat ze jarenlang domineerde in stijl. De Amerikaanse toonde afgelopen week nog geregeld haar klasse en kracht. In de laatste game tegen Tomljanovic, de nummer 46 van de wereld, werkte ze vijf wedstrijdpunten weg, voor ze haar laatste bal ooit tegen het net sloeg. ‘Ik houd net zoveel van Serena als jullie’, richtte de Australische zich bijna verontschuldigend tot het publiek in het Arthur Ashe Stadium. ‘Dit is voor mij een onwerkelijk moment.’ Veel werd er bij aanvang van de US Open niet verwacht van Williams. In de afgelopen veertien maanden had ze slechts vier potjes gespeeld, waarvan ze er drie verloor. In de paar toernooien die ze speelde in aanloop naar het evenement in New York, was ze geen schim van haar voormalige, dominante zelf geweest. Haar eerste partij in New York zou daarom misschien wel een afscheidsfeest worden, dat Williams zelf betrad in een met diamanten behangen outfit. Oprah Winfrey, Billie Jean King en anderen zetten haar in het zonnetje, voor het geval de partij tegen de Montenegrijnse Danka Kovinic haar laatste zou zijn. Het liep anders. Williams toonde in New York soms een vorm die deed herinneren aan haar hoogtijdagen. De Amerikaanse leek er ook zelf door verrast. ‘Mijn niveau kwam de afgelopen tijd terug’, zei Williams, die de laatste weken hard aan haar conditie en spel had gewerkt. ‘Misschien had ik eerder moeten beginnen.’ Het toernooi in New York trok deze week recordaantallen bezoekers door het naderende afscheid van Williams. Vrijdagavond (lokale tijd) probeerde het gros van 23.859 toeschouwers haar naar een overwinning te schreeuwen. Tegen de dappere Tomljanovic bleek het niet genoeg. Williams kondigde haar afscheid vorige maand aan in het modeblad Vogue. Ze ging ‘weg evolueren’ van het tennis, schreef ze in de monoloog met foto’s van haar en dochter Olympia. In 2017 won Williams in Australië haar laatste grandslamtoernooi. Ze was toen twee maanden zwanger van de nu 5-jarige Olympia. Daarna speelde ze nog vier finales, maar het recordaantal van 24 grandslamtitels van de Australische Margaret Court wist ze niet te evenaren. In haar pensioen wil de Amerikaanse meer tijd gaan besteden aan haar bedrijf, dat risicovolle investeringen doet, en aan haar passie voor mode, maar vooral ook aan Olympia. ‘Mijn carrière is op momenten moeilijk voor haar geweest’, zei Williams. ‘Er zijn dingen die ik nooit met haar heb kunnen doen.’ Een zucht. ‘Ik heb een mooie toekomst voor de boeg.’ De Amerikaanse speelde proftennis in vier verschillende decennia, won ruim 94 miljoen dollar aan prijzengeld, toonde zich een voorvechter voor gelijke betaling voor vrouwen bij grandslamtoernooien en bracht met haar succes als zwarte vrouw meer diversiteit in een voornamelijk witte sport. ‘Ik zie geen toekomst zonder tennis, ik denk dat ik op een of andere manier betrokken zal blijven’, zei Williams over haar plannen. Wat ze op de dag van haar welverdiende pensioen ging doen? ‘Rusten en tijd doorbrengen met mijn dochter. En waarschijnlijk karaoke.’||https://www.volkskrant.nl/sport/overladen-met-adoratie-neemt-tennisicoon-serena-williams-afscheid~bc6fc688/
2022-09-04||Het is te hopen voor Europa en voor de Russen zelf dat zo’n zeldzame Russische heerser als Gorbatsjov weer opduikt||Het waren zijn ogen die mij het meest raakten toen collega Bert Lanting en ik in 2009 tegenover Michaïl Gorbatsjov zaten in het Amsterdamse Amstel Hotel. Die expressieve, zachtmoedige ogen. Ze lieten me niet los, ook niet nadat we afscheid van hem hadden genomen na ons interview in de Royal Suite. Ik had het gevoel dat in die ogen het geheim school achter het wonder dat deze oud-leider van de Sovjet-Unie had bewerkstelligd. Jongere generaties zegt de naam Gorbatsjov vaak niets meer. Wie is dat? Nou, hij is de man aan wie we misschien wel te danken hebben dat we er nog zijn. Dit is een beetje scherp gesteld, en toch. Vooral door hem kwam er een einde aan een gevaarlijke periode van een halve eeuw waarin het Westen en het Sovjetblok, elk beschikkend over het nucleaire vermogen de wereld te vernietigen, elkaar in een gespannen houdgreep hielden. Nog begin jaren tachtig waren we griezelig dicht bij een kernoorlog, leerden we achteraf. Gorbatsjov doorbrak de tango die Oost en West dansten met de dood. Het is romantisch gedacht, ik weet het, maar ook wereldpolitiek is mensenwerk en zijn ogen hebben, zegt mijn intuïtie, geholpen diep ingesleten barrières te slechten. Na hun eerste persoonlijke kennismaking lieten de Amerikaanse president Reagan en de Britse premier Thatcher subiet hun reserves varen. Vervolgens gaf Gorbatsjov vrijwel zonder slag of stoot alles weg wat in een grote oorlog gewonnen was, het hele Sovjetrijk. Verbazingwekkend, vond John Lukacs, een eigenzinnige Hongaars-Amerikaanse historicus die ik er later over sprak. Hij achtte het waarschijnlijk dat de Sovjetleider uit een Russisch schuldgevoel handelde over wat het communistisch systeem de mensen in de Sovjet-Unie en Oost-Europa had aangedaan. En dat had volgens Lukacs mogelijk weer te maken met een gespletenheid in het Russische karakter tussen een harde, bijna blinde wreedheid en een onverwachte menslievende zachtaardigheid. Die zachtheid, die bereidheid dingen weg te geven manifesteerde zich in Gorbatsjov. Hij was de goede Rus. Hij deed ons even dat andere, barse Rusland vergeten, maar dat heeft inmiddels weer de overhand gekregen in de persoon van Poetin, de kwade Rus. Hier geen vriendelijke ogen maar de tronie van een gluiperd. Met hem toont Rusland zijn lelijke kant, en niet voor het eerst. Deze zomer las ik met twaalf jaar vertraging het boek Bloodlands van Timothy Snyder. De Amerikaanse historicus beschrijft hoe Hitler en Stalin tussen 1933 en 1945 14 miljoen mensen vermoordden in wat hij de Bloedlanden noemt, het gebied dat zich vanaf midden-Polen via Belarus, Oekraïne en de Baltische staten uitstrekt tot West-Rusland. Het gaat niet om aan het front gesneuvelde militairen maar puur om slachtoffers van massamoord als politiek wapen. En daarbij deed Stalin nauwelijks onder voor Hitler, stelt Snyder. Zogenaamd ter verdediging van het socialisme liet Stalin bijna vier miljoen mensen, meest boeren en leden van nationale minderheden, in Oekraïne en elders opzettelijk uithongeren of doodschieten. Er waren zelfs doodsquota. De uithongeringspolitiek in Oekraïne leidde tot kannibalisme. Het gebeurde dat moeders en vaders hun kinderen doodden en opaten. Het leed was onbeschrijflijk, maar in de redenering van de communisten was dat allemaal voor een goed doel, de vooruitgang. Snyder noemt het onversneden sadisme. In West-Europa heeft de focus altijd gelegen op Hitler als de maat van alle kwaad. Ja, Stalin was ook een massamoordenaar, maar omdat hij uiteindelijk belangrijk was bij het verslaan van nazi-Duitsland kreeg hij het voordeel van de twijfel. Tot op de dag van vandaag is er in de westerse publieke opinie een stroming die Rusland graag als slachtoffer neerzet, zelfs wanneer het overduidelijk dader is. In het apologetenrepertoire is de Navo-uitbreiding inmiddels een vast nummer als zijnde de ware schuldige van Poetins aanval op Oekraïne, ook al gaven de Oekraïners geen enkele aanleiding en was er niets in het bondgenootschap dat duidde op offensieve plannen jegens Rusland. Het land toont nu weer zijn harde, wrede kant. Het is altijd wat met Rusland. De zachtaardige kant is zeldzaam onder Russische heersers volgens Lukacs. Ook Bert Lanting noemt Gorbatsjov een zeldzaam exemplaar: een Russische hervormer zonder knoet. Het stemt somber. Enige troost: misschien duikt die zachtaardige kant weer net zo plotsklaps op als destijds bij Gorbatsjov. Het is te hopen voor Europa en voor de Russische bevolking zelf. Arie Elshout is journalist. Hij schrijft om de week een wisselcolumn met Thomas van der Meer.||https://www.volkskrant.nl/columns-opinie/het-is-te-hopen-voor-europa-en-voor-de-russen-zelf-dat-zo-n-zeldzame-russische-heerser-als-gorbatsjov-weer-opduikt~b2818701/
2022-09-04||Pijnpunten PSV komen tegen FC Twente genadeloos aan het licht||Als de uitwedstrijd tegen FC Twente een examen was, zakte PSV zaterdagavond met een ruime onvoldoende in de sfeervolle Grolsch Veste. Na vier overwinningen tegen relatief makkelijke tegenstanders als Emmen, Go Ahead Eagles, Excelsior en Volendam bleek de ploeg van trainer Ruud van Nistelrooij niet opgewassen tegen de fris voetballende subtopper uit Enschede. Van Nistelrooij laakte de instelling waarmee zijn spelers voor rust op het veld stonden, waardoor PSV al in de eerste helft een 2-0-achterstand opliep. Maar wie verder keek, zag dat er meer schort aan het spel van de Eindhovenaren. Drie pijnpunten uitgelicht. 1. Verdedigend kwetsbaar Bij zijn presentatie als trainer van PSV onderstreepte Van Nistelrooij dat het aantal tegendoelpunten omlaag moet. Onder voorganger Roger Schmidt slikte PSV vorig seizoen 42 doelpunten in de eredivisie. ‘Historisch gezien blijkt het aantal tegendoelpunten vaak beslissend te zijn in de strijd om de titel’, zei de oud-spits van Manchester United en Real Madrid. Maar ook dit seizoen is de verdediging de achilleshiel van PSV. De ploeg kreeg in tien officiële wedstrijden al zestien doelpunten tegen. Het lukte PSV nog niet één keer om de nul te houden. Het heeft deels te maken met de kwaliteiten van de verdedigers en deels met de organisatie als de tegenstander de bal heeft. Net als tegen Monaco en Rangers (voorronde Champions League) gaf PSV tegen Twente te veel ruimte weg als de Tukkers de bal hadden. De aanvallers liepen naar voren terwijl de verdedigers een stap terug zetten, waardoor PSV zichzelf als een harmonica uit elkaar trok. ‘Ik snap dat er al snel naar de defensie wordt gekeken, maar verdedigen doe je met het hele team’, zei Jordan Teze. De international speelt dit seizoen afwisselend als rechtsback en centrale verdediger, als bewijs dat Van Nistelrooij nog zoekende is naar de juiste samenstelling in de laatste linie. Tegen Twente vormden André Ramalho en Armando Obispo het centrale duo en begon Phillipp Mwene op de bank. Het komt de stabiliteit tot dusver niet ten goede. ‘Je zoekt naar vastigheid en kijkt naar andere combinaties’, aldus Van Nistelrooij. ‘Wat brengt ons rust en geeft stabiliteit? Het is duidelijk dat we daar naar op zoek zijn.’ 2. Gebrek aan voetballend vermogen Van Nistelrooij wil met PSV graag wedstrijden vanuit balbezit domineren. Via een geduldige opbouw moet zijn ploeg tot kansen zien te komen. Maar tegen de sterkere tegenstanders brak het gebrek aan voetballend vermogen de ploeg tot nu toe juist op. Een duidelijke lijn in balbezit valt nog onvoldoende te ontdekken. Op bezoek bij Twente, dat tegenstanders het liefst zo snel mogelijk af jaagt in eigen stadion, koos PSV ervoor om de lange bal te spelen richting Cody Gakpo en zo de vroege druk van de thuisploeg te omzeilen. De bezoekers kwamen voor rust nauwelijks in de buurt van het doel van keeper Lars Unnerstall en creëerde via Gakpo slechts één kans uit een counter. ‘Het gaat erom dat je goede afwegingen maakt: wanneer bouw je wel op en wanneer niet’, aldus Van Nistelrooij. ‘Dan heb je het over topniveau als je gaat herkennen waar de ruimtes liggen en wie de vrije man is. Maar toen we met 2-0 achter kwamen zakte het vertrouwen. Daardoor gingen de momenten dat we konden voetballen verloren en kozen de spelers voor zekerheid.’ Een belangrijke rol in balbezit lijkt dit jaar weggelegd voor Xavi Simons. Het 19-jarige talent, dat deze zomer overkwam van Paris Saint-Germain, begon tegen Twente in de spits, maar bewees na rust met zijn voetballende vermogen een meerwaarde te zijn op het middenveld. 3. Geen goed alternatief voor Luuk de Jong Met het terughalen van Luuk de Jong leek PSV deze zomer een oplossing te hebben gevonden voor het spitsenprobleem. Maar nu de 32-jarige aanvaller door een kuitblessure een paar weken niet inzetbaar is, blijkt hoe groot het gat is dat hij achterlaat. Een goed alternatief is niet voorhanden. Tegen Twente begon Simons, van nature een middenvelder, in de punt van de aanval. Na rust mocht de pijlsnelle, maar minder balvaste Yorbe Vertessen het proberen in de spits. Het zijn heel andere types dan De Jong, die PSV met zijn kopkracht al vaker een dienst bewees en geldt als sterk aanspeelpunt. Carlos Vinícius kwam qua postuur het meest in de buurt van De Jong. Maar de bonkige Braziliaan ontbeerde kwaliteit. PSV liet de spits, die werd gehuurd van Benfica, vorige week naar het Engelse Fulham gaan. Met de vele lange ballen die PSV voor rust hanteerde, had de ploeg een type De Jong goed kunnen gebruiken. ‘We hebben geen tweede Luuk de Jong dus moet je toch naar oplossingen zoeken’, zei Van Nistelrooij. ‘Je past je aan, zonder dat het hele spel verandert. De spelers kennen elkaars kwaliteiten en daar moet je elkaar op benutten.’||https://www.volkskrant.nl/sport/pijnpunten-psv-komen-tegen-fc-twente-genadeloos-aan-het-licht~b2c1aec8/
2022-09-04||Complimenten, maar nog geen zege op EK basketbal: ‘We moeten af van die Nederlandse mentaliteit’||‘Ja, die jongen kan redelijk basketballen’, gniffelt Jito Kok (28) ietwat sarcastisch, wanneer hem gevraagd wordt naar zijn ervaringen op het veld met Nikola Jokic, de superster van de Servische basketbalploeg en de NBA. Keye van der Vuurst-De Vries (20) springt zijn ploeggenoot bij: ‘Maar je zag oprecht wat irritatie bij Jokic opborrelen, omdat Jito hem zonder vrees en fysiek verdedigde.’ Halverwege het derde kwart in het openingsduel met Nederlands verliest de regerend MVP (beste speler) van de NBA zelfs compleet zijn geduld. De reusachtige Jokic foetert de arbitrage uit. Intimiderend hangt de 2 meter 11 lange center over de twee koppen kleinere scheidsrechter heen. ‘Hij zei nogal wat – laten we het interessante dingen noemen – tegen de scheids’, lacht Kok. Tegen Servië, waar basketbal eerder religie dan sport is, moet Nederland het vooral met dit soort morele overwinningen doen. Waar Oranje in het laatste kwart een poos het scoreverschil draaglijk weet te houden, is de einduitslag zo ongeveer wat te verwachten is als een grootmacht tegen een underdog basketbalt: 100-76. Maar 24 uur later komt diezelfde underdog een stuk gevaarlijker voor de dag. Sterker, in het tweede EK-duel lijkt Nederland zelfs lange tijd af te stevenen op een stunt. Tegen Israël leidt Oranje vrijwel het gehele duel. Pas in de laatste drie minuten herpakken de Israëliërs zich. Aan de hand van twee bijzonder knappe scores van hun sterspeler Deni Avdija – die in de almachtige NBA bij de Washington Wizards ook te boek staat als groot talent – kruipen ze voorbij een taai spelend Nederland: 76-67. Maar complimenten dat Oranje ‘bijna’ een topland verslagen heeft, is Van der Vuurst-De Vries inmiddels wel beu. ‘We moeten eens af van deze Nederlandse basketbalmentaliteit. Van dit kleine denken’, stelt de spelmaker van Oostende. ‘We speelden een prima wedstrijd, maar missen op bepaalde momenten botweg nog wat killerinstinct om zo’n duel dan écht binnen te slepen.’ Stressbestendigheid is het voornaamste verbeterpunt, vindt de jonge point guard. ‘Op het moment dat de tegenstander een defensieve aanpassing maakt of zich wat meer vastbijt, hebben wij nu nog soms de neiging om in de paniekstand te springen. Als we dat weten te vermijden, gaan we zeker nog wedstrijden winnen deze week.’ De komende dagen zullen tonen of het Nederlands basketbalteam de status van eeuwige underdog al aan het ontgroeien is. Met Tsjechië (maandag), Polen (dinsdag) en Finland (donderdag) speelt Oranje in vier dagen tijd tegen de drie opponenten die qua status wat eerder te verslaan lijken dan Servië of Israël. Door te winnen in twee van deze drie wedstrijden zou Nederland voor het eerst in 39 jaar tijd de groepsfase van het EK basketbal overleven. Om die historische prestatie te bereiken, moet Nederland trouw blijven aan zijn spelprincipes, vindt Van der Vuurst-De Vries. ‘Op pure individuele kwaliteit leggen we het nu nog af, hoogstwaarschijnlijk. Dus moeten we juist op de momenten dat het lastig wordt niet vergeten om de bal snel rond te laten gaan.’||https://www.volkskrant.nl/sport/complimenten-maar-nog-geen-zege-op-ek-basketbal-we-moeten-af-van-die-nederlandse-mentaliteit~beb35afb/
2022-09-04||Eenmalige uitkeringen, lagere belastingen en ‘overwinstbelasting’ voor energiebedrijven: zo wil de Duitse regering het land door de winter helpen||Bondskanselier Olaf Scholz en zijn coalitiegenoten kondigden het pakket, waarover 22 uur was onderhandeld, zondag zelf aan in een persconferentie. De lijst is lang en het bouwsel van alle besluiten samen moet de Duitsers door deze moeilijke periode heen helpen, aldus de opstellers. ‘We zullen niemand achterlaten’, zei Scholz, alvorens hij het, Engelstalige, motto van het pakket onthulde: ‘You’ll never walk alone.’ Veel geld zal gaan naar de lagere inkomens, de gepensioneerden en studenten, die er bij de vorige pakketten karig vanaf kwamen. Zij krijgen eenmalige toeslagen van 100 tot 300 euro. De kinderbijslag gaat omhoog, net als andere subsidies waar gezinnen aanspraak op kunnen maken. Meer Duitsers kunnen straks huursubsidie aanvragen: de grens gaat omhoog naar 1.600 euro per maand, en volgend jaar 2.000 euro. Naar schatting vergroot dat het aantal subsidie-ontvangers van 700 duizend naar 2 miljoen. Deze ‘geringverdieners’ zullen ook minder voor hun sociale premies hoeven af te dragen. Eenmalige ‘inflatiepremies’ van werkgevers zijn tot 3.000 euro belastingvrij. Daarbovenop komen meer belastingversoepelingen. Mensen met een klein inkomen hebben daar minder aan, gaf Scholz toe, omdat ze nu eenmaal weinig belasting betalen. De belastingvermindering helpt vooral om bedrijven en bedrijfjes het hoofd boven water te houden. Berlijn wil de torenhoge energieprijzen op twee manieren aanpakken. Aan de ene kant blijft de overheid de benzineprijzen naar beneden drukken en komt er een plafond voor de elektriciteitsprijs. Aan de andere kant zullen overwinsten van energieleveranciers, die nu nog flink profiteren van de plotselinge prijsstijgingen, worden afgeroomd via een ‘overwinstbelasting’. Liefst doet Duitsland dat in Europees verband, maar als het moet, zal het dat op nationaal niveau regelen, zei de bondskanselier. Scholz en de leiders van de Groenen (Omid Nouripour) en de liberale FDP (Christian Lindner) toonden zich zondag bij de presentatie eensgezind en trots op het pakket. Lindner noemde het zelfs ‘wuchtig’ (imposant). Met 65 miljard is het derde pakket van dit jaar ruim twee keer zo groot als de twee eerdere pakketten samen. In totaal, zegt Lindner, die ook minister van Financiën is, komen de drie pakketten uit op ruim 90 miljard. Dat is veel, maar nog altijd niet genoeg, beseft Scholz: ‘We kunnen niet de hele inflatie compenseren, het gaat er nu om het land door de crisis te loodsen.’ Waar de schuld ligt voor de crisis, is voor alle partijen in de regering helder: Poetin. De Russische president heeft met zijn ‘overval op Oekraïne’ de aanzet gegeven tot alle problemen waar Europa nu mee kampt, en daarmee ook tot de keuzes die Duitsland nu moet maken om ze het hoofd te bieden, zegt de bondskanselier. Poetin is met zijn gasoorlog, en het dichtdraaien van de gaskraan persoonlijk de oorzaak van de enorme stijging van de energieprijzen. Scholz: ‘Hij heeft contractbreuk gepleegd, iets wat zelfs in de Koude Oorlog nooit is gebeurd, en daarmee heeft hij bewezen dat Rusland niet langer een betrouwbare energieleverancier is.’ En daarom is het voor Duitsland zaak zo snel mogelijk onafhankelijk te worden van Rusland, een andere kwestie waar de regering nu haar tanden stuk kan bijten.||https://www.volkskrant.nl/nieuws-achtergrond/eenmalige-uitkeringen-lagere-belastingen-en-overwinstbelasting-voor-energiebedrijven-zo-wil-de-duitse-regering-het-land-door-de-winter-helpen~b1d7c56a/
2022-09-04||Namens de vleeslobby: sorry voor de Nederland Vleesland-campagne||Namens de vleeslobby wil ik hier vandaag vanaf deze plek mijn excuses aanbieden voor de Nederland Vleesland-campagne. De bedoelingen waren gewoon goed, echt heel positief, maar het is helaas totaal verkeerd uitgepakt. Daarvoor, lieve veeboeren, fokkers, veevoerbedrijven, veevervoerbedrijven, antibioticamakers, kunstmestproducenten, slachters en slagers, een hartgrondig sorry. Ik weet nog hoe we met een paar vleesenthousiastelingen bij elkaar kwamen. Geërgerd hadden we gezien dat er in de supermarkten (niet per se waar wij wonen, maar wel in de rijke linkse buurten in de grote steden) steeds meer van die onsmakelijke vleesvervangers in de schappen waren komen te liggen. Worsten en schnitzels en hamburgers, maar dan van soja. Waarom??? Als die mensen dan geen vlees willen eten, dat mag van ons, maar helemaal normaal is het natuurlijk niet, ga het dan ook niet lopen nadoen met spul waarvoor geen dieren zijn doodgemaakt! Er is nu zelfs een restaurant waar ze biefstuk uit een printer laten komen. Van de pot gerukt. Vlees is van een levend wezen dat je zo efficiënt mogelijk laat opgroeien en precies op het gunstigste moment qua kosten en baten doodmaakt. Klaar! Nou, goed, die vleesvervangers en dat hele negatieve gepraat over vlees hingen ons de keel uit. Na de schitterende boerenprotesten, die toch op behoorlijk wat sympathie konden rekenen, zagen wij onze kans schoon. Nu doorpakken. Niks geen vega- geneuzel, wij zijn een vleesland! We hebben ons laten inspireren door de huisregelbordjes van het tuincentrum die we in de gang of de woonkamer hebben hangen: ‘In dit huis: - hebben we plezier, maken we fouten, - zeggen we sorry, - zijn we lief voor elkaar.’ Als je het maar hard genoeg roept, wordt het vanzelf waarheid. Dus: in dit land eten we vlees, - zijn we echte kerels, - geven we sla aan de konijnen. Haha, grapje. Maar jongens, het liep helemaal mis. Onze eigen cijfers en statistieken uit ons eigen onderzoek en onze vrolijke filmpjes van vrolijke dieren op vrolijke boerderijen, riepen behoorlijk wat reactie op van mensen (waarschijnlijk weer die linkse mensen uit rijke stadswijken) die een ander beeld van ons geliefde vleesland schetsen. Dat we inderdaad vleesland zijn, omdat we ruim 1,7 miljoen dieren per dag slachten, dat reguliere varkens maar 0,8 m² leefruimte hebben en dat dierentransporten soms dagen duren, met stress tot gevolg. Daarbij toonden ze ook nog filmpjes van de overvolle stallen, opeengepropte dieren in de vrachtauto's en krijsende varkens in doodsnood. En tuurlijk, jongens, we gaan heus niet ontkennen dat dit allemaal kan gebeuren, maar wat willen die soja-activisten dan? Dat elk dier vrij buiten kan rondlopen en pas als hij echt oud is met een privé-taxi naar de euthanasie-arts wordt gebracht? Dat kan toch nooit uit? Inmiddels zie ik op de social media ook vleeseters die van deze (linkse) cijfers en beelden schrikken. Hebben we slapende honden wakker gemaakt? Dat was volstrekt onnodig. Want hoewel vleesvervangers in de lift zitten, daalt de vleesconsumptie helemaal niet. We eten er nog steeds hartstikke veel van. We zijn zeker een vleesland, maar dat hadden we stil moeten houden. Nu we de mensen aan het denken hebben gezet, zouden ze zomaar minder vlees kunnen gaan eten of er zelfs helemaal mee kunnen gaan stoppen. Stom! Nogmaals: sorry.||https://www.volkskrant.nl/columns-opinie/namens-de-vleeslobby-sorry-voor-de-nederland-vleesland-campagne~beace802/
2022-09-04||Lees hier het liveblog van zaterdag 3 en zondag 4 september terug||||https://www.volkskrant.nl/nieuws-achtergrond/lees-hier-het-liveblog-van-zaterdag-3-en-zondag-4-september-terug~b71c17db/
2022-09-04||Krijgt Chili een van de progressiefste grondwetten ter wereld? ‘Veel jonge mensen dromen van deze veranderingen’||‘De directe aanleiding van dit referendum zijn de protesten die in 2019 uitbraken nadat de toenmalige, rechtse regering had aangekondigd dat de metro- en treinkaartjes 30 pesos duurder werden. Een klein bedrag, ongeveer 4 eurocent, maar dit raakte arme Chilenen die dagelijks met het openbaar vervoer reizen. ‘Met name jonge Chilenen zagen hierin het zoveelste gevolg van het zeer neoliberale systeem dat is ingevoerd onder Augusto Pinochet, de dictator die tussen 1973 en 1990 aan de macht was. De grondwet stamt uit die tijd en is voor hen het symbool van dit systeem, dat Chili rijk maakte, maar ook zeer ongelijk. ‘Zelfs het water is hier geprivatiseerd. Ik was onlangs in Petorca, een landbouwgebied op zo’n drie uur rijden ten noorden van hoofdstad Santiago, dat al vijftien jaar met droogte kampt. Hier worden veel avocado’s verbouwd, die ook Nederland massaal importeert. Die avocadoboerderijen hebben veel geld en kunnen dus veel waterrechten kopen. Zij kunnen putten graven van 100 meter diep, terwijl kleine boeren zonder water zitten, waardoor hun gewassen afsterven of hun dieren geen gras hebben.’ ‘In reactie op de protesten schreef de toenmalige president een referendum uit waarin het volk zou beslissen of er een nieuwe grondwet moest komen. 80 procent van de stemmers zei ja. Een nieuw, door het volk gekozen comité zou de tekst opstellen. Dit werd een heel progressief gezelschap, waarin het aantal mannen en vrouwen gelijk verdeeld is en de inheemse bevolking een flinke afvaardiging heeft.’ ‘Het is een opvallend progressieve tekst. Niet alleen moet het leiden tot meer economische gelijkheid, ook de rechten van vrouwen en allerlei minderheden zoals lhbti’ers, gehandicapten en ouderen worden erin gegarandeerd. Denk aan het homohuwelijk en het recht op abortus. Voor het eerst zou ook het recht op zelfbestuur voor inheemse groepen een plek krijgen in de grondwet. En er is aandacht voor klimaatverandering en natuurbescherming. ‘Voor veel jonge mensen zijn dit de veranderingen waar ze van dromen, maar de oudere, veelal wat conservatieve Chilenen schrikken ervan. De presidentsverkiezingen van vorig jaar laten de verdeeldheid in Chili goed zien: toen won de linkse Gabriel Boric, die pas 36 jaar oud is en voortkomt uit de studentenbeweging. Zijn tegenstander was toen een extreemrechtse, christelijke conservatief die de dictatuur van Pinochet verdedigde. Hij kreeg toch 44 procent van de stemmen.’ ‘Peilingen suggereren van niet, maar de vraag is hoe betrouwbaar ze zijn. De onzekerheidsmarges zijn extra groot, omdat vandaag iedereen móét stemmen, op straffe van een boete. Dat is ongebruikelijk in Chili. Stemt het volk tegen, dan is het terug naar de tekentafel, heeft president Boric al gezegd. Dat maakt het voor het tegenkamp ook wat makkelijker campagne voeren: als dit wordt weggestemd, betekent het niet dat Chili meteen vastzit aan zijn oude grondwet. De consensus is wel dat die aan vervanging toe is.’ ‘Vanavond ga ik de uitslag kijken bij een transpersoon. Voor veel mensen die tot deze groep behoren, is de nieuwe grondwet een heel emotionele zaak. Al sprak ik de afgelopen dagen ook transpersonen die minder hoop voelen. Zij zeggen: met een nieuwe grondwet is de samenleving, waarin vorig jaar nog een extreemrechtse kandidaat veel stemmen kreeg, niet ineens veranderd. Ze vrezen een rechtse reactie.’ ‘Ik denk dat als je deze tekst in Nederland zou voorleggen, dat zichzelf toch op de borst klopt als progressief land dat voorop gaat in het beschermen van minderheden, er ook een flinke tegenbeweging zou ontstaan. Ik heb niet eerder gezien dat deze idealen − progressief, feministisch, intersectioneel, woke of hoe je ze ook wil noemen − op deze manier op papier terechtkomen als basis voor een nieuwe rechtsstaat.’ ‘Je kunt dit zeker breder trekken. Het machismo, het door mannen gedomineerde model, is heersend in de meeste landen hier. Steeds meer mensen zetten zich daar tegen af. Zij willen een samenleving waarin de vrouw gelijk is aan de man en vooral ook veilig is, en waarin lhbti’ers gelijke rechten hebben. Deze beweging is ook sterk gericht op duurzaamheid en natuurbehoud. ‘Je zag het in Chili toen Boric won en zei: dit wordt een feministische regering. Maar ook in Colombia, waar Gustavo Petro net heeft gewonnen. Hij is 62 en op veel fronten meer een klassieke linkse politicus, voor de arbeider, maar hij dankt zijn overwinning aan een grote jongerenbeweging die progressieve waarden voorstaat. Hij heeft die daarom opgenomen in zijn politieke agenda.’||https://www.volkskrant.nl/nieuws-achtergrond/krijgt-chili-een-van-de-progressiefste-grondwetten-ter-wereld-veel-jonge-mensen-dromen-van-deze-veranderingen~bb8bdf2f/
2022-09-04||Opinie: Personeelstekorten kunnen worden teruggedrongen door arbeidstijdverlenging||Diverse keren is ons poldermodel ten grave gedragen dan weer als een feniks uit zijn as herrezen. Ook Frank Kalshoven deed in zijn serie mooie pogingen om nieuw leven te blazen in het model, via een soort bestuurdersvariant. Mooi. Ikzelf zie onverkort mogelijkheden om het ‘oude’ model van sociale partners en overheid te revitaliseren. Hartstikke noodzakelijk gelet op de diverse problemen die snel om een ‘breed gedragen’ antwoord vragen. Laat ik me beperken tot de situatie op de arbeidsmarkt. Nagenoeg geen sector heeft géén tekorten aan werknemers. Er wordt zelfs naar allerlei onorthodoxe maatregelen gezocht, bijvoorbeeld in het onderwijs, nu de deuren van de scholen weer zijn opengegaan. Mogelijk levert die zoektocht wat op, maar ik verwacht geen wonderen. Ik zou ervoor pleiten om goed te kijken naar een ouderwetse orthodoxe mogelijkheid: de arbeidstijd zoals die in cao’s wordt vastgelegd. Dat thema staat nu niet of nauwelijks op de agenda van het arbeidsvoorwaardenoverleg, terwijl daar alle aanleiding voor is. Kortom: de Stichting van de Arbeid zou als een speer arbeidstijdverlenging moeten agenderen. Polder, ga pompen, we verzuipen! Met als gehoopte uitkomst een aanbeveling aan contractpartijen in de bedrijfstakken om te kijken óf en hoe een uitbreiding van de normale arbeidsduur van voltijdwerkers kan worden overeengekomen. Dus een actuele versie van het Akkoord van Wassenaar uit 1981. Toen kampten wij met massale werkloosheid. Sociale partners zagen in dat verkorting van de arbeidsduur en herverdeling van werk mogelijk een bijdrage zou kunnen leveren aan de oplossing daarvan. Hun aanbeveling maakte in nagenoeg alle bedrijfstakken de weg vrij om de arbeidstijd voor voltijdwerkers op een verantwoorde manier terug te brengen van circa 40 uur naar 38 uur, en soms naar 36 uur per week. Hoewel de meningen uiteenliepen over de herbezetting van vrijkomende uren, wordt toch in het algemeen aangenomen dat er een substantieel effect van is uitgegaan op de werkloosheid. Nu, anno 2022, is de situatie vergelijkbaar, maar omgekeerd. De schaarste aan personeel kan substantieel worden teruggedrongen door arbeidstijdverlenging: een of meer stapjes terug in de richting van 38 uur of meer. Onder condities die in de bedrijfstakken zelf worden bepaald. Maar uiteraard met een substantiële loonsverhoging. Dan snijdt het mes zowel aan de zijde van de personeelstekorten, als in de portemonnee (koopkracht). Twee vliegen in één klap. Dus: een fantastische kans voor ons poldermodel: herrijs uit de as, met een centrale aanbeveling aan de cao-partijen. En, kabinet, kijk of je kunt helpen met ‘flankerend beleid’.||https://www.volkskrant.nl/columns-opinie/opinie-personeelstekorten-kunnen-worden-teruggedrongen-door-arbeidstijdverlenging~b6740864/
2022-09-04||Pakistan en VN roepen op tot actie na overstromingsramp, ‘90 procent getroffenen nog geen hulp gekregen’||De VN vragen 160 miljoen euro om ‘deze ongekende klimaatramp’ aan te pakken. Dat is nog maar een schijntje vergeleken bij de totale schade die de ‘monstermoesson’ heeft aangericht en die door de Pakistaanse regering wordt geschat op 10 miljard euro. Zeker 1.265 mensen zijn al omgekomen, onder wie opvallend veel kinderen (441). VN-kinderorganisatie Unicef waarschuwt dat na de overstroming een groot gevaar bestaat voor het uitbreken van ziektes als diarree, cholera, dengue (knokkelkoorts) en malaria. De organisatie schat dat 3,4 miljoen kinderen gevaar lopen, en dringend hulp nodig hebben. Volgens Faisal Edhi, oprichter van de bekendste Pakistaanse hulporganisatie Edhi Foundation, heeft 90 procent van de getroffenen nog ‘geen enkele vorm van hulp bereikt’. Van de 33 miljoen getroffenen zijn er vijftigduizend geëvacueerd en ondergebracht in 147 opvangkampen die het leger heeft gebouwd. Edhi: ‘De situatie is erg slecht, en ik denk dat het nog slechter wordt.’ Tot dusver zijn enkele tientallen hulpvluchten in Pakistan aangekomen, met voedselhulp, artsen en medicijnen. Minister Ahsan Iqbal riep iedereen, ‘Pakistanen, Pakistaanse expats en de Internationale gemeenschap’, op om zijn land te helpen. Hulpverleners hebben op hun beurt de Pakistaanse regering gevraagd internationale ngo’s weer toe te laten die in 2018 het land uit zijn gestuurd. De regering verbood die organisaties vier jaar geleden op grond van nieuwe, strengere wetten, omdat zij onder andere ‘spionnen’ zouden zijn. Eerder speelden internationale hulporganisaties een grote rol na de grote aardbeving van 2005 en de overstromingen in 2010. Algemeen wordt aangenomen dat de klimaatverandering een belangrijke oorzaak is van de ramp die Pakistan nu heeft getroffen. Voordat het regenseizoen begon, had Pakistan te kampen met vier hittegolven en een reeks bosbranden. Het hoofd van de rampenbestrijding, Akhtar Nawaz, noemt 2022 het jaar waarin Pakistan ‘de harde werkelijkheid van de klimaatverandering’ heeft moeten voelen. De afgelopen drie maanden is bijna twee keer zoveel regen gevallen als tijdens een gemiddelde moesson. Die uitzonderlijk heftige regen ging bovendien gepaard met smeltende gletsjers en doorbraken van gletsjermeren. Grote rivieren als de Indus traden buiten hun oevers en een enorme vracht water overstroomde een gebied dat zich uitstrekt van Khyber Pakhtunkhwa in het noorden tot de meest zuidelijke provincie Sindh.||https://www.volkskrant.nl/nieuws-achtergrond/pakistan-en-vn-roepen-op-tot-actie-na-overstromingsramp-90-procent-getroffenen-nog-geen-hulp-gekregen~b7fd7c0c/
2022-09-04||Vanuit democratisch oogpunt zou je wel vraagtekens moeten stellen in hoeverre LTO ‘de boeren’ vertegenwoordigt||Als boer kan ik in mijn eerste column niet om het stikstofdebat heen. Ik wil het echter maar heel even over de inhoud hebben, en daarna over de hoofdrolspelers. De inhoud is eigenlijk kraakhelder. We hebben in Nederland al decennialang een groot stikstofoverschot. Ondanks het feit dat de politiek (dat wil zeggen CDA, VVD en ook PvdA) daar evenzovele decennia niets aan wilde doen, is de landbouwsector erin geslaagd dat overschot bijna te halveren. Dat is de boeren gelukt door de kunstmestgift flink af te schalen, met name in de melkveehouderij. Het overschot is echter zo hoog, dat deze halvering bij lange na niet voldoende is. De enorme hoeveelheden stikstof die met het krachtvoer jaarlijks in de Rotterdamse haven aankomen zijn daar debet aan. De wetenschappelijke rapporten en meetgegevens zijn daar klip en klaar over. Alleen mensen met een voorkeur voor alternatieve werkelijkheden willen dat steeds weer ter discussie stellen. Ook over de oplossing van het stikstofprobleem kunnen we kort zijn. Het teveel aan stikstof dat via de mest in de atmosfeer of het grondwater komt, is precies de hoeveelheid die jaarlijks Rotterdam binnenvaart. De beste remedie is dan ook het herinvoeren van grondgebondenheid in alle landbouwsectoren. En met grondgebondenheid bedoel ik niet dat een bedrijf genoeg ruimte heeft om alle koeien, varkens en kippen naast elkaar in de wei te zetten, maar dat het genoeg land heeft om al het benodigde voer zelf te produceren. Voor de melkveehouderij zou dat een maximale veebezetting betekenen van 1,5 eenheid grootvee per hectare. Over details kan gesproken worden, zoals de inzet van restproducten uit de voedingsindustrie, maar grosso modo is dat de enige effectieve aanpak van het stikstofprobleem. Maar laten we eens kijken naar de hoofdrolspelers in het stikstofdebat. De belangrijkste is LTO Nederland. LTO heeft, met een hoofdkantoor in Den Haag en in Brussel, altijd een krachtige lobby gehad in de politiek, die er onder meer voor zorgde dat CDA en VVD het kabinetten lang bij pappen en nathouden hielden. Die tijd lijkt nu voorbij en LTO is de grip nu kwijt, zeker op de VVD. De VVD heeft zelf het stikstofdossier naar zich toe getrokken en minister Christianne van der Wal (Landbouw) heeft zich absoluut voorgenomen om het probleem de wereld uit te helpen. Het CDA lijkt LTO nog steeds niet helemaal los te willen laten, getuige de uitspraken van partijleider Wopke Hoekstra in het AD. Of zoals fractievoorzitter Pieter Heerma het deze week in de Tweede Kamer verwoordde: ‘Als van Limburg tot Groningen er overal omgekeerde vlaggen wapperen, kan het CDA niet langer achter de aanpak van het stikstofprobleem staan.’ De lobby van LTO is bij het CDA nog altijd effectief. LTO werpt zich op als dé vertegenwoordiger van álle boeren van Nederland. Als LTO iets zegt, dan zeggen alle boeren dat, zo doet LTO nog altijd geloven. In vrijwel alle media klinkt steeds weer: dé boeren gaan protesteren en dé boeren zijn tegen de stikstofaanpak. Omdat er zo weinig aandacht is voor de diversiteit van de boerenstand, is het verhelderend om eens nader te kijken naar wie LTO eigenlijk concreet vertegenwoordigt. Zelf zegt ze steevast de meerderheid van de boeren te vertegenwoordigen en als je daarop doorvraagt, dan valt veelal het getal van 35 duizend leden. Het zijn echter geen bedrijven, maar maatschappen of gezinnen die lid zijn, en dus dubbel worden geteld. Dat betekent dat er van de 52 duizend landbouwbedrijven die er in 2021 in Nederland waren, circa 18 duizend lid zijn van LTO. Maar ook dat getal moet met een korreltje zout genomen worden, want ook van de bijna 50 duizend landbouwbedrijven die tussen 2000 en 2021 zijn gestopt met boeren, is een onbekend aantal LTO-lid gebleven. En die blijven (slapend) lid, omdat het lidmaatschap van LTO uiteindelijk geld oplevert. Uit cijfers van de Kamer van Koophandel blijkt dat LTO in 2018 24 miljoen euro aan inkomsten had, waaronder dus de contributies van leden. Volgens LTO zelf levert dat voor de leden wel 50 miljoen euro aan ledenvoordeel op, in de vorm van korting op talloze zaken, van brandstof, verzekeringen en juridisch advies tot telefoonkosten, koffie en zelfs de (Volks)krant. Het lidmaatschap levert de boer dus meer op dan dat het kost. Vanuit LTO gezien een slimme manier om leden aan zich te binden, maar vanuit democratisch oogpunt zou je wel vraagtekens moeten stellen in hoeverre LTO ‘de boeren’ vertegenwoordigt. Er is natuurlijk helemaal niets mis mee als het kabinet zijn oor te luisteren legt in de landbouwsector, maar die is veel breder dan de LTO-leden, en als het om besluitvorming gaat, adviseer ik het kabinet dat toch vooral in samenspraak met de daartoe democratisch gekozen Tweede Kamer te doen. Tom Saat is een biologisch-dynamische boer te Almere.||https://www.volkskrant.nl/columns-opinie/vanuit-democratisch-oogpunt-zou-je-wel-vraagtekens-moeten-stellen-in-hoeverre-lto-de-boeren-vertegenwoordigt~ba944e5d/
2022-09-04||Zaporizja-kerncentrale niet meer verbonden met elektriciteitsnet, melden IAEA-waarnemers ||Medewerkers van het internationale atoomagentschap IAEA die zich in de centrale bevinden, hebben dit gemeld. Vijf van de zes reactors van de centrale zijn uitgeschakeld. De enige reactor die nog werkt, levert stroom om de koeling van de centrale en andere essentiële processen op gang te houden, en kan ook stroom doorgeven aan het net. Zaporizja is de grootste nucleaire centrale van Europa. In vredestijd levert het via vier hoofdkabels stroom aan het Oekraïense net. Sinds het begin van de oorlog zijn drie van die kabels onbruikbaar. De vierde hoofdkabel is al een paar keer beschadigd geraakt, maar kon steeds worden gerepareerd. De IAEA-waarnemers konden niet zeggen of het mogelijk is de verbinding opnieuw te herstellen. Zaporizja is in Russische handen, maar Oekraïense ingenieurs bedienen de centrale, ‘onder zeer stressvolle omstandigheden’, aldus het IAEA. Sinds donderdag zijn er IAEA-medewerkers in de centrale. Zowel Rusland als Oekraïne heeft ingestemd met deze IAEA-aanwezigheid. De directeur van de IAEA, Rafael Grossi, noemt die ‘van enorme waarde’. De internationale aanwezigheid zal volgens hem ‘een zeer stabiliserend effect hebben’. Oorlogvoerende partijen zullen zich misschien twee keer bedenken voordat ze de centrale opnieuw beschieten, hoopt hij. De kerncentrale, genoemd naar de verderop gelegen stad Zaporizja, is regelmatig getroffen door granaten. Rusland en Oekraïne beschuldigen elkaar er telkens van achter de beschietingen te zitten. Door de aanwezigheid van de waarnemers is er nu een onafhankelijke, internationale bron die kan vertellen wat er werkelijk gebeurt, zegt IAEA-directeur Grossi. Grossi leidde donderdag een delegatie van veertien deskundigen naar Zaporizja. Zes IAEA’ers bleven in de centrale achter. Vier van de zes zullen komende week vertrekken. De twee resterende waarnemers zullen permanent in de centrale blijven. Dinsdag zal Grossi in New York verslag uitbrengen bij de Verenigde Naties. Dat verslag zal vooral antwoord moeten geven op vragen omtrent de veiligheid. Grossi noemt met name de aanhoudende beschietingen een ‘onaanvaardbaar’ gevaar voor de nucleaire centrale, die tal van sporen van granaatinslagen vertoont. De centrale zelf is volgens hem niet zozeer het gevaar. Die is stevig gebouwd. Maar de oorlogvoerende partijen kennen de centrale en ‘schieten waar het pijn doet’, zegt Grossi. Ze mikken op de zwakke plekken, zoals de hoofdkabel, de stroomvoorziening van de centrale zelf en de mensen die er werken. Echt gevaar voor een nucleaire ramp ontstaat er als door zo’n beschieting bijvoorbeeld de toevoer van koelwater stil komt te liggen.||https://www.volkskrant.nl/nieuws-achtergrond/zaporizja-kerncentrale-niet-meer-verbonden-met-elektriciteitsnet-melden-iaea-waarnemers~b973f435/
2022-09-04||Hoe zeg je boomer in het Latijn? In het Vaticaan houden latinisten de taal bij de tijd||Hoe zeg je boomer in het Latijn?, vroeg Roberto Fusco (55) zich laatst af, toen hij naar een gesprek tussen zijn kinderen van 14 en 16 luisterde. Vooralsnog heeft paus Franciscus het woord nooit laten vallen in een toespraak of boek, dus de classicus heeft genoeg tijd om er nog eens rustig over na te denken. Dat is niet altijd het geval. De opgewekte Italiaan is waarschijnlijk de enige vertaler van Latijnse teksten ter wereld bij wiens werk snelle deadlines horen. Ook ongewoon: met zijn vertalingen – niet van het Latijn in zijn moedertaal, maar juist andersom – bereikt hij direct bijna een miljoen lezers. Naast zijn werk aan de pauselijke Salesiana-universiteit is Fusco namelijk de vertaler van de tweets van paus Franciscus. De academicus, die in maatpak en vlinderdas net zo zorgvuldig gekleed is als hij zijn woorden kiest, werkt op de afdeling voor Latijnse letteren van Vaticaanstad. Hier, onder de metershoge plafonds van de met marmer beklede pauselijke burelen in Rome, proberen hij en zijn vijf collega’s de officiële taal van het Vaticaan met man en macht levend te houden. In de stoel naast Fusco bladert monseigneur Waldemar Turek druk door het Lexicon Recentis Latinitatis, een woordenboek modern Latijn geproduceerd door hun voorgangers. De van oorsprong Poolse priester en latinist werkt al sinds 1991 bij de Latijnse afdeling van het Vaticaan en kreeg er zeven jaar geleden de leiding. Hij is op zoek naar het lemma voor ‘kernwapens’, een modern concept dat ook rondom het verschijnen van het lexicon in 1992 al uiterst relevant was. Waag het niet om het Latijn als dode taal te bestempelen, want dat is het op een steenworp afstand van de Sint-Pieter allesbehalve. Al geven ook Fusco en Turek ruiterlijk toe dat het weleens beter gesteld is geweest met het Latijn. Het is een publiek geheim dat de officiële taal van Vaticaanstad vrijwel nergens in de statige galerijen meer klinkt. Eigenlijk zou in theorie alleen op hun eigen kantoor de taal van de oude Romeinen nog te horen kunnen zijn, bevestigen Fusco en Turek, maar in de praktijk is het ook daar Italiaans dat de klok slaat – doorspekt met Latijnse termen, dat wel. In de opleiding van jonge priesters is vaak bijna geen aandacht meer voor Latijn, zegt Turek. ‘De mentaliteit is veranderd. Niet alleen in de wereld, maar ook in de kerk.’ Er ligt minder nadruk op de geesteswetenschappen en meer op vakken als psychologie en sociologie, legt hij uit. ‘Begrijpelijke keuzen, maar sommige priesters hebben in hun leven niet één uur Latijn gehad’, verzucht de latinist. Het komt dan ook weleens voor, gniffelt Fusco, dat zij een officieel kerkelijk document in het Latijn opstellen – een van de hoofdtaken van de Latijnse afdeling – en per ommegaande antwoord krijgen van de ontvangende priester: of de Italiaanse vertaling alsjeblieft meegeleverd kan worden. En hoe is het eigenlijk gesteld met het Latijn van de paus Franciscus zelf? ‘De heilige vader is van een generatie waarbij nog veel Latijn in de opleiding zat’, antwoordt Turek diplomatiek. Fusco gebaart met een grijns naar de publicaties van de Latijnse afdeling, die voor hem op de salontafel liggen: ‘Dit is het Latijn van paus Franciscus!’ Het is heus niet alleen kommer en kwel, haast Turek zich te benadrukken. Maar, zegt hij, het lijkt alsof er de laatste tijd meer aandacht voor het Latijn is buiten de kerk dan erbinnen. Sinds een paar jaar maakt de Latijnse afdeling een wekelijks radioprogramma (in het Italiaans) over het Latijn. Ook de Italiaanse versie van het gymnasium, het liceo classico, is nog altijd populair. Nee, serieuze zorgen maakt de geestelijke zich niet. ‘Het Latijn overleeft al zeventien eeuwen in de kerk, dat is veel langer dan het Italiaans of Engels.’ Ook Fusco ziet de toekomst optimistisch in: ‘Ik denk dat de interesse voor de humaniora altijd in cycli verloopt. In de tussentijd heb je alleen mensen nodig die het vuurtje brandend houden.’ Precies die taak neemt de Latijnse afdeling van het Vaticaan uiterst serieus, al is hun werk er sinds het aantreden van paus Franciscus in 2013 niet eenvoudiger op geworden. Dat komt niet alleen doordat er sinds de komst van de Argentijn pauselijke twitteraccounts in tien talen bestaan – waartussen de officiële voertaal natuurlijk niet mag ontbreken – maar ook doordat deze paus thema’s aansnijdt die geen leider van de katholieke kerk eerder aanroerde. Globalisering, klimaatverandering, de kwantumcomputer: het zijn stuk voor stuk terreinen waarop het weinig zin heeft voor Fusco en Turek om te bladeren door hun gewoonlijke bronnen – kerkvaders Augustinus en Tertullianus, klassieke auteurs Seneca en Cicero. Voor veel van de ontwikkelingen waarover paus Franciscus spreekt, bestaat simpelweg nog geen Latijns vocabulaire. Dat biedt kansen voor een kantoor dat nieuwe woorden mag verzinnen, maar net als de rest van het Vaticaan heeft ook de Latijnse afdeling een overwegend behoudende insteek. ‘Wij willen zo min mogelijk neologismen creëren’, zegt Fusco. ‘Het liefst gebruiken we traditioneel vocabulaire.’ Pas als dat echt te lange omschrijvende definities oplevert – want probeer globalisering maar eens in bondig Latijn samen te vatten – is een nieuw woord toegestaan. Het werd globalisatio. Simpel en doeltreffend, al vreest Fusco dat het de puristen onder de classici een doorn in het oog zal zijn. Maar niet alleen vakgenoten kijken soms met scepsis naar hun werk. Ook daarbuiten roept het Latijn vaak – en niet geheel onbegrijpelijk – de associatie op met rechtse politiek en extreem traditionalisme. Zo dienen verwijzingen naar het Latijn (en de klassieke oudheid in algemenere zin) vaak een politieke conservatieve agenda. Bijvoorbeeld voor met klassieke citaten strooiende Republikeinen in de Verenigde Staten, of dichter bij huis, voor een potjeslatijn sprekende Thierry Baudet. ‘We hebben een bepaald imago’, realiseert ook Fusco zich. ‘Maar het gebruik van het Latijn of de antieke traditie is niet per definitie conservatief.’ Hij vindt dat latinisten er meer aan zouden kunnen doen om het imago van hun vak te democratiseren. ‘We moeten niet ex cathedra (vanaf de kansel, red.) praten’, zegt hij stellig. ‘Maar ook op radio, tv, online. Want de inhoud van veel teksten is niet elitair.’ Dat blijkt misschien nog wel het beste uit een fenomeen waar menig classicus vroeg of laat in het leven mee te maken krijgt: het verzoek om een Latijnse of Griekse wijsheid te vertalen voor een tatoeage. Fusco zucht. ‘Die teksten roepen vaak het soort associatie op dat ik juist zou willen vermijden.’ Hij doelt op populaire militaristische motto’s als nihil difficile volenti (‘niets is moeilijk voor iemand die wil’) of veni, vidi, vici. ‘Maar het is wel een teken dat die zinnen nog leven’, werpt Turek hoopvol tegen. De priester houdt ondertussen triomfantelijk een A4’tje in de lucht. Het is een lijst van de pauselijke twitteraccounts in tien talen, gerangschikt op volgorde van het aantal volgers, die hij speciaal voor het bezoek van de Volkskrant heeft laten printen. ‘Wij zijn niet de laatste!’, constateert hij opgetogen. Met nog 20 duizend nieuwe volgers te gaan tot het miljoen, wint het Latijn ruimschoots van het Duitse en Arabische account. Hoeveel mensen de zo zorgvuldig door Fusco gecomponeerde teksten daadwerkelijk lezen en analyseren is een tweede. Maar ook al achten de mannen veel van hun andere vertaaltaken belangrijker, toch is het een welkome wereldse erkenning voor hun monnikenwerk. Wat is de beste Latijnse vertaling voor boomer? Fusco denkt even na. Ineptus (‘dwaas’), misschien? Hij wil eigenlijk eerst het concept beter doorgronden. ‘Ik weet nu alleen dat mijn kinderen mij er een vinden.’ Wacht, corrigeert hij zichzelf, bij nader inzien vindt hij vetus ineptus (‘oude dwaas’) toch beter. Lachend: ‘Ons werk blijft altijd actueel.’||https://www.volkskrant.nl/nieuws-achtergrond/hoe-zeg-je-boomer-in-het-latijn-in-het-vaticaan-houden-latinisten-de-taal-bij-de-tijd~b2b77dd2/
2022-09-04||Opinie: Een nieuwe pensioenwet zónder berekeningen met deze hoge inflatie? Niet doen!||Binnenkort staat de mondelinge behandeling van de Wet toekomst pensioenen op de agenda van de Tweede Kamer. Die wet verandert de aanspraken op een pensioenfonds (vaak een middelloonregeling) in een individueel spaarpotje voor elke deelnemer. Dat gebeurt niet alleen voor toekomstige aanspraken, maar ook voor alle opgebouwde pensioenrechten. Iedereen die bij een pensioenfonds een pensioenaanspraak heeft, krijgt dus een stuk van een van de grootste spaarpotten ter wereld, die nu ongeveer 1.400 miljard euro groot is. De cruciale vraag is natuurlijk: hoe worden de huidige potten verdeeld? Het overbrengen van het huidige naar het nieuwe systeem wordt door pensioendeskundigen ‘invaren’ genoemd en speelt een belangrijke rol bij het overgaan naar het nieuwe pensioensysteem. De eenvoudigste manier zou zijn om de huidige potten te verdelen op basis van de huidige rekenrente, oftewel hoeveel het pensioenfonds gereserveerd heeft voor de opgebouwde aanspraak. Dit heet de standaardmethode. Om allerlei redenen wordt echter ook een andere verdeelmethode voorgesteld waar de wetgever de voorkeur aan geeft: de zogeheten VBA-methode (‘Value Based Asset liability management’). De aanspraak die een werknemer heeft onder het huidige systeem zal bij deze VBA-methode verdeeld worden op basis van een doorrekening met vele economische scenario’s. En of je nu de standaardmethode gebruikt, of de VBA-methode op basis van die economische scenario’s, er zal vervolgens óók nog gekeken worden of een generatie er naar verwachting redelijk uit zal komen (dus niet bevoordeeld of benadeeld wordt) en dat is dan de sleutel tot de overgang naar het nieuwe systeem. De wet schrijft voor dat een commissie een uitgebreid en onderbouwd advies over de economische scenario’s moet opstellen. Pensioenfondsen moeten, vereenvoudigd gezegd, die scenario’s (nu 10 duizend verschillende economische omstandigheden, over een periode van ongeveer zestig jaar) gebruiken voor de berekeningen van hun premie, de hoogte van de verwachte pensioenen, de risico’s en hun communicatie. Minister Schouten (Pensioenen) had bij de presentatie van de nieuwe wet, begin dit jaar, gehoopt dat ze dit advies nét na de zomer zou ontvangen, omdat de berekeningen heel belangrijk zijn voor wie welk deel van de pensioenpotten krijgt. Alleen, deze commissie komt er op dit moment helemaal niet uit. Dat is op zich helemaal niet verwonderlijk: de economische omstandigheden zijn dit jaar zeer bijzonder en het ziet er niet naar uit dat deze situatie snel voorbij is. Om een concreet voorbeeld te noemen: de huidige inflatie van rond de 13 procent kwam in geen van de 10 duizend scenario’s van zestig jaar langs, in de scenariosets van afgelopen jaar. 6 procent was het maximum dat daaruit kon komen. Dat kwam omdat de commissie in het meest recente advies met zo’n hoge inflatie geen rekening heeft gehouden – wat niet zo raar is want de inflatie is al héél lang laag geweest. De werkelijkheid met een omhoog geschoten inflatie wijkt dus heel veel af van al die verschillende scenario’s, die dus eigenlijk nauwelijks bruikbaar zijn. De commissie had rond deze tijd (vóór de behandeling van de nieuwe wet in september in de Tweede Kamer) klaar moeten zijn, maar heeft een aantal maanden uitstel gevraagd. In de tussentijd wil de commissie de Kamer niet te woord staan, wat – op zijn zachtst gezegd – niet heel hoffelijk is. Maar ook zij weten: een kleine variatie in de scenario’s kan al leiden tot tienduizenden euro’s verschil in de spaarpot die iemand meekrijgt. Het invaren – dus het overbrengen van oude rechten in individuele spaarpotten – gebeurt, als het aan de regering ligt, na een besluit van sociale partners en het pensioenfonds zelf. De deelnemers hebben geen collectief instemmingsrecht en al helemaal geen individueel bezwaarrecht: noch vooraf, noch achteraf. Elke mogelijkheid van inspraak is door de regering vakkundig uit de wet gehouden en er zelfs uitgehaald. De nieuwe Pensioenwet is mede ingegeven door de kwetsbaarheid van het pensioensysteem als gevolg van de financiële crisis. Aan deze kwetsbaarheid zou een einde moeten komen met de nieuwe wet. Als de Kamer nu deze wet behandelt, dan gaat zij instemmen (of niet) met een wet die een enorme herverdeling tot gevolg kan hebben, zonder de herverdeling te kennen en overigens ook zonder dat de deelnemers later nog iets kunnen tegenhouden. Tegelijk wordt het pensioen in het nieuwe systeem toch weer kwetsbaar (waaronder dus ook het pensioen dat vanuit het huidige systeem is overgeheveld) voor economische ontwikkelingen die zelfs de deskundigen tot zeer recent niet eens op het netvlies hadden. Het nu behandelen van deze wet is natuurlijk onzorgvuldig. De allergrootste herverdelingsoperatie in Nederland in gang zetten zonder de precieze parameters van de herverdeling te kennen, betekent het verzaken van het nauwkeurig wegen van de wetgeving, de kerntaak bij uitstek van het parlement. Daarom dient de Kamer de wet pas verder te behandelen wanneer de scenario’s bekend zijn en er zorgvuldige berekeningen liggen, waaruit blijkt wat de overgang voor individuele deelnemers betekent. Stel dat er verkeerd herverdeeld blijkt te zijn als de herverdelingsoperatie achter de rug is, dan is er geen weg terug meer; dat zal zeer vervelend zijn voor wie pensioen heeft opgebouwd. Het is moeilijk uit te leggen aan pensioendeelnemers dat de een veel meer heeft gekregen dan waar hij of zij recht op had, en een ander juist veel minder; het gaat tenslotte niet over dubbeltjes en kwartjes maar mogelijk over tienduizenden euro’s verschil per persoon. Maar ja, als het geld is verdeeld en toegekend, is er geen weg terug. Een zorgvuldige Tweede Kamer neemt haar verantwoordelijkheid en zorgt dat het niet zo ver hoeft te komen.||https://www.volkskrant.nl/columns-opinie/opinie-een-nieuwe-pensioenwet-zonder-berekeningen-met-deze-hoge-inflatie-niet-doen~bfc19c04/
2022-09-04||Chili stemt over een progressieve nieuwe grondwet, maar voor veel Chilenen gaan de veranderingen te snel||Grondwetten worden vaker herschreven in Latijns-Amerika, maar meestal heeft een autoritaire president daar de hand in. In Chili heeft zondag het volk het laatste woord over een tekst die is geschreven door een comité van gekozen afgevaardigden. De 388 nieuwe grondwetsartikelen moeten de oude grondwet uit 1980 vervangen, een tekst die sindsdien meermaals is aangepast, maar in de kern nog stamt uit de dictatuur van generaal Augusto Pinochet. De militair die op 11 september 1973 met geweld een einde maakte aan de linkse regering van president Salvador Allende, hervormde Chili tot een neoliberaal land met een open economie, even welvarend als ongelijk. De vraag die de 19 miljoen Chilenen zondag krijgen voorgelegd: willen jullie een geheel nieuwe basis onder jullie samenleving? Het eerste artikel van de nieuwe tekst omschrijft Chili als een ‘sociale en democratische rechtsstaat, plurinationaal, intercultureel, regionaal en ecologisch’. En dat is het ook. Het neoliberalisme maakt in het beoogde nieuwe Chili plaats voor een zeer betrokken staat die een lange lijst aan rechten garandeert: op onderwijs, zorg, sociale zekerheid, lichamelijke beweging, huisvesting, voeding, water, energie. De nieuwe grondwet rekent niet alleen af met het vrijemarktdenken dat Pinochet het land opdrong, ze is ook een radicale afslag richting een progressieve en postmoderne toekomst. In de oude grondwet is de familie de ‘kern van de samenleving’ en staat de overheid in dienst van een ‘zo groot mogelijke spirituele en materiële verwezenlijking’ van het individu. Het nieuwe Chili wordt ‘inclusief’, erkent ‘families in diverse vormen’ en spant zich in voor de rechten van (onder anderen) vrouwen, inheemse minderheden, seksuele minderheden, gehandicapten, gevangenen en ouderen. Ook de natuur heeft rechten in de nieuwe tekst. Alles begon met een bedrag van 30 Chileense peso (zo’n 4 eurocent). In oktober 2019 kondigde de toenmalige regering van de rechtse president Sebastián Piñera aan dat de metrokaartjes 30 peso duurder zouden worden. Ogenschijnlijk weinig geld, maar voor veel Chilenen was het een zoveelste rechtse maatregel die de meerderheid raakte en de rijken ontzag. De maatregel bleek een vonk in een kurkdroge stapel van onvrede. Manifestaties tegen de prijsverhoging veranderden snel in grote volksprotesten tegen het Chileense model, tegen ongelijke toegang tot onderwijs, zorg en pensioen, tegen een systeem waarin zelfs het water is geprivatiseerd. ‘Chili is ontwaakt!’, klonk het op straat. Na een halfjaar van felle demonstraties gaf president Piñera toe aan een prominente wens van de protestbeweging: een nieuwe grondwet. Hij schreef een referendum uit met de vraag of de oude tekst moest worden vervangen. Tijdens die stembusgang, eind 2020, lieten de Chileense jongeren weer luidkeels van zich horen. De helft van het electoraat kwam opdagen, maar van die helft stemde 80 procent voor. Zij drukten ook hun stempel op de grondwetscommissie, een gezelschap van 154 leden, van wie 17 inheems en met evenveel mannen als vrouwen. Sinds de protesten van 2019 boekten progressieve Chilenen een indrukwekkende reeks overwinningen. Ze dwongen niet alleen het schrijven van een nieuwe grondwet af, maar kozen in december tevens Chili’s jongste president ooit en de meest linkse sinds Allende. De 36-jarige Gabriel Boric begon zijn politieke loopbaan als leider van linkse studentenbewegingen. Maar het zou zomaar kunnen dat zondag aan die overwinningsreeks een einde komt. Enquêtes voorspellen dat een meerderheid van de Chilenen zal zeggen: de veranderingen gaan ons te snel. Met succes hamerde de tegencampagne de afgelopen maanden op het gevaar dat de nieuwe grondwet zou vormen voor Chili’s economie, hoe de tekst vol rechten voor minderheden knaagt aan traditionele waarden en hoe het land ten prooi dreigt te vallen aan opsplitsing. Vooral de voorgestelde ‘plurinationaliteit’, met zelfbestuur voor inheemse volkeren, leidde tot hevig verzet. Chili wordt opgesplitst, stellen de tegenstanders. De peilingen kunnen ernaast zitten. Het percentage twijfelaars is groot en het feit dat de stembusgang dit keer (bij uitzondering) verplicht is, maakt de uitkomst lastig te voorspellen. Voorsorterend op verlies kondigde president Boric al aan dat na een ‘nee’ de zoektocht naar een nieuwe grondwet gewoon verdergaat. Dat was een opsteker voor de tegencampagne, die kon benadrukken dat een tegenstem evengoed een stem is voor verandering.||https://www.volkskrant.nl/nieuws-achtergrond/chili-stemt-over-een-progressieve-nieuwe-grondwet-maar-voor-veel-chilenen-gaan-de-veranderingen-te-snel~b1617fdf/
2022-09-04||Sinds kort in de supermarkt: pakjes ontzilt Noordzeewater. Een oplossing voor waterschaarste?||Niets aan het water duidt erop dat het uit de Noordzee komt: geen zoute smaak of geur te bekennen. Toch is het opgepompt op de Zuidpier in IJmuiden, waar de eerste ontziltingsinstallatie van het Nederlandse bedrijf Sea Water staat. Hier is het zeewater door een reeks filters geperst waarin zout en verontreinigingen achterblijven. De benodigde energie komt van zonnepanelen op het dak. Aan het einde van de rit blijft helder drinkwater over, dat sinds eind augustus bij de Albert Heijn te koop is. Daarmee ligt voor het eerst ontzout Noordzeewater in de Nederlandse schappen. Is het al zover gekomen met de droogte dat zelfs Nederlanders zich tot de zee moeten wenden om te drinken? In droge landen als Israël en Saoedi-Arabië is grootschalige ontzouting van zeewater al de gewoonste zaak van de wereld. Wereldwijd verdrievoudigde het aantal ontziltingsinstallaties in de afgelopen twintig jaar, aldus een in vakblad Science of The Total Environment gepubliceerde inventarisatie uit 2018. En ja, ook in Nederland kan de zee een rol spelen in de drinkwatervoorziening, voorziet ontziltingsonderzoeker Marjolein Vanoppen (Universiteit Gent). Al plaatst ze meteen een kanttekening: ‘Ontzilting kan en mag in dit deel van Europa geen primaire bron van drinkwater worden. Daarvoor is het te energie-intensief.’ Het proces is de afgelopen decennia vele malen energie-efficiënter geworden, legt ze uit, maar ook met de zuinigste technieken is er volgens haar nog zo’n 4 tot 8 kilowattuur aan stroom nodig om ongeveer 1.000 liter ontzilt water te produceren. Dit is vergelijkbaar met het dagelijkse stroomverbruik van een gemiddeld huishouden. Ter referentie: Nederlandse drinkwaterbedrijven produceren meer dan 1.000 miljard liter water per jaar, vooral uit grondwater. Met energie zijn kosten gemoeid. In Nederland zou ontzout Noordzeewater uit de kraan kunnen stromen tegen ruwweg twee keer de huidige drinkwaterprijs, schat Luuk Rietveld, hoogleraar drinkwater aan de TU Delft. Dat ziet de consument terug op de rekening. Daarnaast vormt met name bij grootschalige ontzilting het afval, brijn, een probleem, aldus Rietveld. Dit extreem zoute, vervuilde water is schadelijk voor planten en dieren. Een goede verwerking hiervan brengt ook weer kosten met zich mee. Het is geen toeval dat Nederlandse consumenten uitgerekend in de supermarkt kennis kunnen maken met ontzilt zeewater. De twee oprichters van Sea Water, de broers Tammo en Jort Wildschut, willen met lokaal, duurzaam ontzilt water een alternatief bieden voor flessen mineraalwater. Extra kosten zijn niet zo’n probleem, want verpakt water is enkele malen duurder dan kraanwater. Wie echt duurzaam bezig wil zijn, moet in Nederland een flesje onder de kraan houden, zeggen ze er direct bij. Alleen al vanwege de verpakking en het transport heeft water in de supermarkt altijd een hogere milieu-afdruk. Maar in Nederland liggen ook flessen uit het buitenland, en dan is het duurzamer om een pak ontzilt water uit IJmuiden te kiezen, stellen zij. Jort Wildschut: ‘Je kunt als bedrijf nog een Dopper (merk voor hervulbare flessen, red.) op de markt brengen, maar in Nederland worden nog steeds honderden miljoenen liters flessenwater per jaar verkocht. Wij doen daarom een poging om die industrie een stukje duurzamer te maken.’ Uiteindelijk zien ze vooral in drogere landen als Italië en Spanje, waar verpakt water nog veel populairder is, een grote kans voor lokaal ontzilt water. De voornaamste reden om in Nederland te beginnen, met een bescheiden productiecapaciteit van 11 duizend liter per dag, is simpelweg dat ze er vandaan komen. Bovendien, stellen de broers, zijn de kwaliteitsnormen streng: komt je ontzoute zeewater hier door de keuring, dan moet het bijna overal lukken. Hoe aanlokkelijk het idee van de oneindige zee als drinkwaterbron ook is, ontzilting is door de energievraag en het afvalprobleem geen wondertechnologie die alle schaarste zal wegnemen, daarover zijn de deskundigen het eens. Luuk Rietveld verwacht meer van betere wateropvang in natte periodes en hergebruik. ‘Denk aan het zuiveren van gebruikt drinkwater om het direct in te zetten voor landbouw of industrie.’ In drogere gebieden op aarde kan ontzilting een grotere rol spelen, maar ook daar is nog altijd veel te winnen met slimmer watermanagement, denkt de hoogleraar. Het meeste zoete water wordt wereldwijd gebruikt voor irrigatie. ‘Je kunt wel ontzilt water over akkers sproeien, maar dan worden de tomaten al snel te duur.’ Toch kan ontzilt water ook in Nederland uit de kraan gaan stromen, voorziet Marjolein Vanoppen. Tijdens droge zomers zou de zee tijdelijk verlichting kunnen bieden. Zo denkt het internationale bedrijf Elemental Water Makers er ook over. Het heeft een installatie in Scheveningen staan, nog puur bedoeld voor onderzoeks- en demonstratiedoeleinden, mailt directeur Sid Vollebregt. ‘We zien dat er ook in Nederland steeds meer waterschaarste is, maar voornamelijk tijdens een korte periode in de zomer.’ Onder meer drinkwaterleverancier Brabant Water onderzoekt intussen de mogelijkheden om zeewater structureel in te zetten. Het ontzilten van brak grondwater is ook een optie. ‘Wij zijn een grondwaterbedrijf dat op de lange termijn besluiten moet nemen’, zegt woordvoerder Ilse de Groot. ‘Nu schatten we in dat de vraag naar drinkwater gaat stijgen door bevolkingsgroei en economische activiteiten, en grondwater is niet onbeperkt beschikbaar. Daarom moeten we al nadenken over alternatieven voor over een jaar of tien.’ Welke rol ontzilting in West-Europa uiteindelijk krijgt, hangt voor een belangrijk deel af van hoe ernstig de droogtes als gevolg van klimaatverandering uitpakken, zegt Vanoppen. ‘Dat weten we nog niet zo goed. Daarom is het verstandig dat drinkwaterbedrijven de opties openhouden.’||https://www.volkskrant.nl/wetenschap/sinds-kort-in-de-supermarkt-pakjes-ontzilt-noordzeewater-een-oplossing-voor-waterschaarste~b8cb43de/
2022-09-04||Mee met de euthanasie-arts: ‘Als ik niet meer kan werken, wil ik dood’||De vogels fluiten vrolijk door het openstaande slaapkamerraam naar binnen, maar de 79- jarige Venlose mevrouw Scholten lijkt ze niet te horen.‘Wat fijn dat jullie aan de vroege kant zijn’, begroet ze huisarts Constance de Vries en verpleegkundige Tineke Kiem, beiden verbonden aan het Expertisecentrum Euthanasie, opgelucht vanuit haar bed. Ze kan niet wachten op wat er komen gaat. Voor haar twee kinderen en hun partners is dat heel anders. Zij zitten bedrukt in de woonkamer, ze hadden gehoopt hun moeder nog wat langer bij zich te kunnen houden. Om hen aan het idee te laten wennen heeft mevrouw Scholten haar euthanasiewens nog wat maanden uitgesteld, maar nu wil ze echt niet meer. Ze krijgt steeds vaker longembolieën, waarvan ze de laatste ternauwernood overleefde door op de grond naar het portiek te kruipen en daar om hulp te roepen. Om haar kinderen het verdriet te besparen hun moeder te zien overlijden, heeft ze besloten het sterven zonder hen te doen. Haar schoondochter kijkt vanuit de deuropening nog een allerlaatste keer naar haar schoonmoeder. ‘Haije!’, roept mevrouw Scholten geëmotioneerd naar haar. Ze herhaalt de Limburgse afscheidsgroet een aantal keer terwijl er almaar meer tranen over haar gezicht glijden. Haar ‘haije!’ klinkt steeds meer als: het spijt me, ik hoop dat jullie het me kunnen vergeven. Constance de Vries pakt een zalmkleurige roos uit haar dokterstas. ‘Ik geef u deze omdat ik het zo dapper vind dat u dit doet’, zegt ze. Mevrouw Scholten ruikt eraan en drukt de roos tegen haar hart. ‘Als je iets echt wilt, is er geen moed voor nodig’, zegt ze beslist. ‘Ik vind het alleen zo erg voor mijn kinderen.’ Ze begint weer te huilen. Huisarts De Vries vraagt of ze er nog steeds achter staat dat ze zo dadelijk een middel toegediend krijgt waaraan ze zal overlijden. Mevrouw Scholten is vastbesloten, zoals alle zes de keren dat De Vries langskwam. Ook aan de SCEN-arts, die haar bezocht om een onafhankelijk oordeel te vellen, bevestigde ze dat. SCEN staat voor Steun en Consultatie bij Euthanasie in Nederland; zo’n arts, of een andere onafhankelijke arts, moet verplicht worden geraadpleegd voordat er groen licht wordt gegeven voor euthanasie. Constance de Vries haalt twee injectiespuiten uit haar tas en legt mevrouw Scholten uit dat ze eerst een middel krijgt waardoor ze in coma raakt en daarna het middel dat haar zal doen overlijden. Mevrouw Scholten knikt instemmend. Constance vraagt haar naar een mooie vakantieherinnering, en net als mevrouw Scholten begint te glimlachen, spuit ze het eerste middel in. Mevrouw Scholten stopt abrupt met ademen, haar mond valt open en haar ogen komen wijdopen tot stilstand. Ter controle checkt Constance of haar wimpers reageren op een aanraking. Als dat niet het geval blijkt, dient ze de dodelijke dosis toe. Ogenschijnlijk verandert er niets bij mevrouw Scholten, maar van binnen stoppen haar hart en hersenen met werken. Even is het doodstil. Dan vult een lachsalvo van bouwvakkers die buiten aan het schaften zijn de kamer. Verpleegkundige Tineke strijkt mevrouw Scholten zachtjes over haar voorhoofd. Daarna tilt Constance haar oogleden op en schijnt ze met een lampje in haar ogen. Geen reactie. Ze doet de oogleden dicht, noteert het tijdstip van overlijden en belt met de forensisch arts die moet komen controleren of alles volgens de wet is gegaan. Ondertussen kleurt mevrouw Scholten langzaam een beetje blauw. ‘Dat trekt later wel weer wat weg’, zegt Constance. De hand van mevrouw Scholten ligt nog altijd op de roos. ‘Je hebt grofweg twee soorten euthanasie’, vertelt Constance, die tien jaar ervaring heeft met levensbeëindiging, op het terras waar ze na de de dood van mevrouw Scholten met verpleegkundige Tineke een kopje koffie drinkt. ‘Je hebt verdrietige en blij-verdrietige. Ondanks dat deze euthanasie heel verdrietig is voor de nabestaanden, was hij voor mevrouw Scholten blij-verdrietig. Ze wilde het zo graag.’ Toch blijft het moment van de euthanasie altijd een enorme stap, weet Constance. Hoe zeer de patiënt er ook naar uitziet, als het moment daar is, is de hobbel van het afscheid nemen toch altijd weer een heel hoge. Daarom willen sommige mensen er liever geen dierbaren bij. Laatst, bij een euthanasie van een jongen van 28, zei die jongen: ‘Ik wil mijn ouders er niet bij hebben als ik sterf, want het verdriet in hun ogen kan ik niet aan.’ Hoe dankbaar de mensen die euthanasie krijgen ook zijn, toch merken Constance en Tineke dat er nog altijd een taboe op rust. ‘Vrienden van mij, artsen nota bene, willen mijn verhalen vaak niet horen’, vertelt Constance. ‘Heb je weer een dodelijke ontmoeting gehad?’, vragen ze dan gekscherend. ‘Ja’, zeg ik dan, ‘maar wel een dodelijke ontmoeting die prachtig was.’ Toch is verpleegkundige Tineke blij dat zij de fatale injectie niet hoeft te geven. ‘Ik vind het altijd weer knap van Constance, ze doet het toch maar, daar heb ik heel veel respect voor. Ik ben blij dat ik op dat moment alleen maar hoef toe te kijken.’ Constance: ‘Ik ben de verantwoordelijke, ik ga bij wijze van spreken de gevangenis in. Niet dat het ooit is gebeurd, maar de straf bij een drankje is maximaal vier jaar gevangenisstraf en bij een injectie twaalf jaar. Sommige artsen hebben daarom liever dat de patiënt zelf een drankje neemt dan dat zij de injectie moeten zetten, maar mijn voorkeur gaat uit naar de prik. Bij een drankje duurt het langer voordat iemand overlijdt, soms wel een half uur, en in die tussentijd kan diegene gaan spugen of in slaap vallen.’ Het moeilijkst vindt ze het als de patiënt in tranen overlijdt. ‘Dat gaat door merg en been. Ik heb meegemaakt dat de patiënt vooraf zei: als ik ga huilen, trek je er niks van aan hè, want ik ben een enorme jankerd. Dat gebeurde inderdaad ook. Iemand dan de injectie geven is vreselijk.’ Tineke: ‘Toch zie je daarna vaak opluchting, er valt een last van ieders schouder.’ Constance: ‘Ja. Want als mensen aankloppen bij het Expertisecentrum Euthanasie, een netwerk van 140 artsen en verpleegkundigen, hebben ze vaak al een lange weg achter de rug. Wij zijn de laatste strohalm. Pas als de huisarts heeft aangegeven het niet te willen doen, uit principe, vanwege de geloofsovertuiging, omdat hij of zij de patiënt te jong vindt of de casus te complex – bijvoorbeeld bij dementie, een psychiatrische aandoening of een opeenstapeling van klachten – komen ze bij ons. Vervolgens moeten wij nog zorgvuldig onderzoeken of iemand echt uitbehandeld is, er sprake is van ondraaglijk en uitzichtloos lijden, er een medische oorzaak aan het lijden ten grondslag ligt, de patiënt wilsbekwaam is en of het een vrijwillige beslissing is. En dat vrijwillig geldt dan zowel extern als intern: het moet de wil zijn van de patiënt en niet die van zijn omgeving, maar het moet ook niet intern ingegeven zijn door een te behandelen depressie.’ Iemand die ook bij het Expertisecentrum aanklopte omdat hij euthanasie wil, is de 59-jarige Henk Zuidema, al vraag je je bij de eerste indruk af waarom. Vrolijk zwaaiend komt de Friese tegelzetter aanrijden bij de bushalte in Drachten. Naast hem zit zijn 32-jarige dochter Froukje. ‘Kom maar voorin zitten, dan ga ik wel naar achteren’, zegt ze hartelijk, waarna haar vader de auto behendig naar zijn huis in het Friese dorpje Boelenslaan stuurt. Henk heeft alzheimer en zal over dertien dagen dood zijn. Vader en dochter wonen op tien meter afstand van elkaar. Naast het huis waar Henk woont met zijn jeugdliefde Grietje met wie hij veertig jaar samen is, woont Froukje met haar man en hun zoontjes Henk (4) en Bennie (9). Ertegenover woont Henks zoon Douwe met zijn vriendin; zijn andere zoon komt veel langs. Het is een hecht gezin, die al twee jaar rondloopt met een groot geheim. ‘Dat mijn vader euthanasie wilde heeft hij in het eerste gesprek na de diagnose alzheimer meteen aangegeven’, vertelt Froukje aan de keukentafel, waar naast haar ouders, ook haar broer Douwe is aangeschoven. ‘O ja, heb ik dat meteen aangegeven?’, vraagt Henk. ‘Zie je, dat zit dan niet meer in me, hè?’ Zijn vrouw Grietje vult aan: ‘We kregen de uitslag en daarna zei die arts dat je niet meer mocht autorijden. Toen had jij meteen zoiets van: nou, als het zo moet.’ Henk: ‘Dat was verschrikkelijk.’ Grietje: ‘Henk was nog volop aan het werk en kon dat niet doen zonder rijbewijs. Dan kan ik net zo goed voor de trein springen, zei hij. Hij vond het nog erger dan de diagnose.’ Froukje: ‘Als we ook maar enigszins aan zijn rijkunsten twijfelden, hadden we dat meteen aangegeven. Maar mijn eigen kinderen laat ik ook nog gewoon met mijn vader meerijden. We hebben heel veel moeite moeten doen om een herkeuring te krijgen zodat hij zijn rijbewijs kon behouden.’ ‘Ik was een beetje vergeetachtig, maar je wilt liever niet zo denken, hè’, antwoordt Henk op de vraag of hij de diagnose alzheimer zag aankomen of dat het een complete verrassing was. Zijn vrouw Grietje vult aan dat Henk een keer een hersenschudding heeft gehad. ‘En als hij dan wat vergat of dubbel vertelde, grapten wij: ah, dat komt door die hersenschudding. Maar op een gegeven moment viel het ons zodanig op dat we toch maar eens naar het ziekenhuis gingen.’ Froukje: ‘Het eerste dat mijn vader na de diagnose vroeg was: hoe lang heb ik nog? Dat wisten ze niet.’ Henk: ‘Ik heb meteen gezegd: als ik niet meer kan werken, wil ik dood.’ Froukje: ‘Maar niemand wilde hem euthanasie geven. Mijn vaders huisarts niet, mijn huisarts niet, de arts in het ziekenhuis niet. ‘Daar zijn we niet voor’, zeiden ze. Dus toen zijn we bij het Expertisecentrum het traject ingegaan, al voelde dat voor ons nog heel vroeg.’ Henk: ‘Het is nooit te vroeg. Maar te laat kun je wel zijn.’ Henk: ‘Hoe lang werk ik nu niet meer?’ Froukje: ‘Zes maanden.’ Grietje: ‘Toen is hij opgehouden omdat hij bang was dat hij fouten ging maken.’ Froukje: ‘En mijn vader wil zijn alzheimer per se geheimhouden. Alleen ons gezin weet het, en een goede vriend van Henk. Maar zijn familie, zelfs zijn broer en zus, zijn vrienden, collega’s, en mensen uit het dorp weten het allemaal niet.’ Henk: ‘Dan krijg je reacties als: o jongen, wat zielig. Hou op, daar heb ik geen zin in. Dan gaat iedereen je ineens anders behandelen.’ Froukje, geëmotioneerd: ‘Het voelt alsof we al twee jaar een dubbelleven leiden.’ Henk: ‘Corona was voor ons in die zin een uitkomst.’ Froukje: ‘Het was een soort dekmantel zodat het leven van mijn vader nog wat langer kon duren. Anders waren anderen het gaan merken. Want als je kort met mijn vader zit, is er niet zoveel aan de hand. Pas als je langer met hem praat kan het gaan opvallen.’ Grietje: ‘Als mijn schoonzusje vraagt: ‘Hoe is het met jullie?’, zeg ik altijd dat het goed gaat. In mijn achterhoofd denk ik dan: ze moest eens weten. Thuis kan ik best weleens even janken, maar tegenover een ander gaat het altijd goed. We zijn in ons gezin sowieso geen klagers.’ Froukje: ‘Niet klagen maar dragen.’ Henk: ‘Straks zijn ze allemaal boos op jullie.’ Henk: ‘Dan zou ik misschien langer doorgaan. Maar we leven nou eenmaal niet op een onbewoond eiland.’ Grietje: ‘Henk heeft van begin af aan gezegd: het is in de luier of euthanasie, en dan kies ik voor euthanasie. Want ik wil echt niet in een luier, en zeker niet naar een tehuis.’ Froukje, huilend: ‘Maar dat laatste hoefde ook niet. Je had je tijd hier thuis uit kunnen zitten. Wij hadden voor je kunnen zorgen.’ Henk: ‘Jawel. Maar ik ga achteruit, en dat wil ik niet. Ik moet blijven zoals ik ben. Ik wil gaan zoals ik ben, niet zoals ik met deze ziekte ga worden.’ Henk: ‘Nee, in principe niet.’ Froukje: ‘Wij zijn vooral degene die erom huilen.’ Henk: ‘Ik kreeg soms wel tranen in mijn ogen als ik met Pieter van het euthanasiecentrum sprak. Het valt in het begin niet mee om te zeggen: ‘Ik wil dood.’ Als je die zin uitspreekt grijpt het je emotioneel toch aan. Dan geeft het tranen mee.’ Henk: ‘Morgenvroeg gaan we de lucht in en komen we nooit meer terug, haha.’ Froukje: ‘We maken morgen een luchtballonvaart. We doen nog wel wat leuke dingen met zijn allen. Uit eten, karten, motorrijden. Nog even wat herinneringen maken, voor ons, want eh...’ Henk: ‘Ik ben niet meer zo goed op het gebied van herinneringen, haha.’ Froukje: ‘Ik moet er nog even goed over nadenken hoe ik het in Jip en Janneke-taal kan vertellen. Ik denk dat ik zeg: ‘Het is een ziekte aan je hoofd waardoor je steeds meer vergeet en pake wil jullie en ons niet vergeten. Om dat vóór te zijn gaat hij nu weg.’’ Ze schiet vol. Henk: ‘Het leven is lachen en huilen, hè. Je kan wel de hele dag janken, maar dat helpt ook niks. Mijn vader zei voordat hij overleed: ‘Het leven is net een vakantie, voor je het in de gaten hebt is-ie alweer afgelopen.’ Ik zou willen wensen dat mensen wat bewuster met de dood omgaan en daardoor ook beter nadenken over hoe lang ze door willen. En dat artsen je daar beter in begeleiden.’ Grietje: ‘Nu is het: je hebt alzheimer, en red je kont maar.’ Froukje: ‘Het allermooiste zou zijn als het Expertisecentrum Euthanasie overbodig werd. Dat het normaal wordt dat je huisarts het doet, want die kent je vaak je hele leven al. Al is het bij alzheimer ingewikkeld voor een dokter, omdat het moment van euthanasie zo moeilijk te bepalen is. Als je van tevoren zegt: ik wil niet meer als ik incontinent ben en ik mijn kinderen niet meer herken, maar je komt, als het zo ver is, niet over alsof je ondraaglijk lijdt, dan krijg je geen euthanasie. Ik snap die regel, maar als die er niet was geweest hadden wij misschien nog wel een paar redelijke jaren met mijn vader kunnen hebben. Je wordt gedwongen om al heel vroeg in het traject eruit te stappen. Want anders gaat het niet door.’ Henk: ‘En daar zijn we allemaal bang voor. Dus we zijn nu eigenlijk alleen nog maar aan het wachten op groen licht van de SCEN-arts.’ Er valt een stilte. Henk: ‘Wat een trieste bedoening, hè?’ Iedereen zit geëmotioneerd aan tafel. Dan zegt Henk nuchter: ‘Nou ja, ik zou zeggen: dit overleven we ook wel weer.’ Henk: ‘Haha, ja.’ Daarna denkt hij even na. ‘Ik ben hem alleen alweer kwijt.’ De zon schijnt voluit, maar de 39-jarige Harm Kessels uit het Limburgse Peel en Maas zit binnen met de gordijnen dicht. Net als Henk telt hij de dagen totdat de SCEN-arts met het verlossende oordeel komt. Na een aantal afspraken met arts Constance de Vries van het Expertisecentrum Euthanasie waarin hij aangaf op termijn euthanasie te willen, heeft hij haar ineens overstuur opgebeld. Het lijden is nu echt ondraaglijk geworden, er moest haast gemaakt worden met het gesprek met de SCEN-arts. Hij wil niet wachten tot het moment dat hij niets meer kan, daarvoor hecht hij te veel waarde aan zijn zelfredzaamheid. Nog even en hij kan zichzelf niet eens meer wassen. ‘Mijn hele leven is weg’, heeft hij aan de telefoon geëmotioneerd tegen Constance gezegd. Hij kan het nog drie tot vier weken uithouden, maar daarna wil hij toch echt euthanasie. Om te onderzoeken hoe consistent die wens is zitten Constance en verpleegkundige Tineke nu samen met zijn moeder in zijn woonkamer, die blauw staat van de sigarettenrook. Het is een wonder dat het Harm nog lukt om een sigaret op te steken. De voormalige beroepsmilitair heeft de progressieve ziekte van Huntington waardoor hij last heeft van oncontroleerbare bewegingen: zijn armen vliegen om beurten de lucht in alsof hij een poging doet het plafond aan te raken. Zijn benen schoppen ongecontroleerd naar voren waardoor zijn slipper geregeld de kamer inschiet, en ook zijn hoofd schiet alle kanten op. Daarbij heeft hij moeite om duidelijk te spreken. Door zijn hersenziekte is hij geïsoleerd geraakt, vertelt zijn moeder. Harm liep en fietste altijd veel, had een relatie, was vaak onder vrienden, maar nu is hij aan huis gebonden. Hij slaapt slecht, er is altijd onrust in zijn hoofd en hij kan zich niet meer concentreren. Zelfs zijn interesse in voetbal kijken is hij verloren. Hij heeft ook veel last van ‘anticiperend lijden’ omdat hij weet wat hem te wachten staat. Niet alleen zijn vader, maar ook andere familieleden van zijn vaders kant zijn aan de ziekte overleden. Harm heeft het ziekteverloop van zijn vader, die ook euthanasie heeft gekregen, heel bewust meegemaakt en wil zijn eigen aftakeling niet zo ver laten komen. ‘De ziekte is redelijk stabiel, maar psychisch ben ik er helemaal klaar mee’, vertelt hij aan Constance en Tineke terwijl hij zijn slipper weer aan zijn voet tracht te schuiven. Hij probeert overdag de tijd te doden met films kijken op Netflix, maar die komen inmiddels zijn neus uit. Het enige lichtpuntje dat hij nog heeft, is een uitje met een vriend, maar daarna is het mooi geweest. De moeder van Harm hoort het met tranen in haar ogen aan. Nadat ze eerst de vader van Harm aan de ziekte verloor, is nu haar zoon aan de beurt. Constance en Tineke kunnen zijn wens goed invoelen. En ook de SCEN-arts die twee weken later bij hem langskomt, komt tot die conclusie. Er wordt een datum geprikt. Over vier weken, eind augustus 2021, zal Harm komen te overlijden. Dat het altijd spannend blijft of de SCEN-arts dezelfde conclusie trekt als de arts die de euthanasie zal verlenen, weet de 68-jarige Dieneke Huijser, wier leven altijd rijkelijk gevuld was totdat het plots tot stilstand kwam. Ze had al een tijd last van haar keel, alsof er iets zat, maar de kno-arts zag niets. Pas toen ze een half jaar later naar een andere kno-arts ging, bleek die met het blote oog te kunnen zien dat er een tumor zat zo groot als een mandarijn. Dieneke kreeg een combinatie van bestraling en chemo, de zwaarste behandeling die er was. Er volgde een heftige periode waarin haar ‘bonusdochter’ Jamie (30), die sinds tien jaar bij haar inwoont, haar thuis zo veel mogelijk verzorgde. Daarna bleek de kanker weg. Maar ook bleek dat ze nooit meer normaal zou kunnen eten en drinken omdat haar speekselklieren en slijmvliezen zijn verbrand. Ze kreeg een maagsonde en medicatie tegen de hevige pijnen. Al vrij snel zei Dieneke: als ik mijn leven op deze manier moet voortzetten, dan is het voor mij klaar. Ze was altijd op reis, had altijd een goede baan gehad, hield van koken, etentjes en borrels, maar van haar intensieve sociale leven was niets meer over. Toen haar hoofdbehandelaar vervolgens zei dat ze niets meer voor haar konden doen wat betreft het eten en de pijnbestrijding, was ze meteen stellig: ‘Dan ga ik nu het euthanasietraject in gang zetten.’ Haar huisarts wilde het niet doen omdat ze zich te emotioneel betrokken voelde bij Dieneke en omdat euthanasie bij iemand die geen dodelijke ziekte heeft een ingewikkeld traject is. Daardoor kwam ze bij het Expertisecentrum Euthanasie terecht. De arts daar begreep haar. Eindelijk was er zicht op verlossing, dacht Dieneke; ze kwam tot rust. Ze prikte de datum waarop ze wilde overlijden en begon met afscheid nemen van vrienden en familie. Maar toen werd ze gebeld met de mededeling dat de SCEN-arts tot de overtuiging is gekomen dat er niet aan de zorgvuldigheidseisen is voldaan. Dieneke was gebroken. Ze had zich zo voorbereid op haar sterven, en nu oordeelde iemand dat er ‘nog wel verbeterpunten lagen op het gebied van leren omgaan met haar kwaal‘’. De arts van het Expertisecentrum had de afwijzing niet zien aankomen. Hij betrekt haar huisarts erbij, die ook achter Dienekes wens staat, en samen krijgen ze het voor elkaar dat er een tweede SCEN-arts wordt ingeschakeld. Die oordeelt tot haar grote opluchting dat ze niet verder hoeft. De vrijdagavond voor de euthanasie zitten Dieneke en Jamie televisie te kijken. Ze kennen elkaar via Jamies ouders, samen bezochten ze musea, maakten ze mooie reizen. Toen Jamie tien jaar terug voor haar opleiding grafisch ontwerpen bij Dieneke in de buurt stage ging lopen, trok ze bij haar in en ze is nooit meer weggegaan. Door de ziekte en het aankomende afscheid belandde hun verstandhouding in een nieuwe fase, waarin hun band nog sterker werd. Hun dierbare momenten legt Jamie met haar fototoestel vast voor haar afstudeerproject aan de Nederlandse Academie voor Beeldcreatie. Op de televisie horen ze Rob de Nijs de liedtekst ‘Geef me gisteren in ruil van vandaag’ zingen. Jamie moet huilen. ‘Ik wil ook zo veel liever gisteren dan vandaag’, snikt ze, ‘want dat betekent dat ik nog een dag langer met je heb.’ ‘Weet je hoe ik naar dit nummer luister?’, zegt Dieneke, ‘Geef mij liever overmorgen dan morgen.’ Ze gaan slapen. Samen in een bed. Dieneke slaapt als een roos. Jamie doet geen oog dicht. Ze is de laatste weken geobsedeerd door de tijd. Eerst was het: nog drie weken tot haar dood, dus dit is de drie-na-laatste dinsdag samen. Daarna werd het de twee-na-laatste. Op het eind ging ze zelfs in minuten rekenen. Als ik nou een uur later naar bed ga, dan heb ik zestig minuten langer met haar. ‘Ben jij niet nerveus?’, vraagt Jamie de volgende ochtend. ‘Je gaat over een paar uur dood.’ ‘Nerveus? Waarom?’, zegt Dieneke. Haar dochter en haar zus die ook bij de euthanasie aanwezig zullen zijn, drinken nog een laatste kopje koffie bij haar. Ze kijken naar de klok. ’Nou jongens’, zegt Dieneke dan, ’ik ga maar even douchen.’ Even later komt ze de badkamer uit in een lange, kleurrijke jurk die ze speciaal voor de gelegenheid heeft uitgezocht, haar haar opgestoken, rode lippenstift op. Ze straalt en ploft tussen haar dochter en haar bonusdochter neer op de bank. Jamie pakt haar beet, knuffelt haar, maar, vertelt ze later, ze krijgt geen contact. Dieneke is er eigenlijk al niet meer. De arts die de euthanasie gaat uitvoeren arriveert. Ze praten wat. Tot hij vraagt: ‘Ben je er klaar voor?’ ‘Dat is goed’, zegt Dieneke. Ze gaan naar de ruimte waar het bed staat. Erboven een klamboe met rozen, eromheen staan gouden kaarsen. Alles is tot in de puntjes gestyled. Dieneke gaat op het bed liggen. Ernaast staat het statief met daarop Jamies camera. Jamie neemt het draadloze afstandsbedieninkje ervan in haar hand. Niet lang daarna zegt ze: ‘fuck it, ik wil helemaal niet met mijn hoofd bij het fotograferen zitten, ik wil in het moment zijn.’ Ze gaat samen met de dochter en de zus van Dieneke aan haar bed zitten. Met z’n drieën houden ze haar hand vast. De arts vraagt of Dieneke er klaar voor is. Ja, zegt ze. Eén tel later is ze vertrokken. Jamie merkt dat Dienekes van pijn verwrongen gezicht ineens ontspant. Wat ze niet merkt, is dat ze onbewust met haar hand toch foto’s heeft genomen. Het levert haar een 10 op voor haar afstudeerproject, vertelt ze een paar maanden later. Het was een enorme klus, maar wel iets wat móést gebeuren. Dieneke had het haar namelijk nog zo gezegd: ‘Je hoeft me niks te beloven, maar één ding, jij gaat in juni afstuderen, en er is geen haar op je hoofd die gaat bedenken om het uit te stellen.’ Later bleek er nog een dingetje te zijn. Of ze ervoor wilde zorgen dat de eekhoorntjes in de tuin te eten bleven krijgen als ze er niet meer was. Terwijl Jamie haar belofte inloste, zag ze om haar heen allerlei bloemen opkomen. Dieneke had nieuw leven voor haar geplant. Arts Pieter Stigter, die aan de Friese Henk euthanasie zal verlenen, trekt de koelkastdeur in zijn keuken thuis open. De doos met spuiten die hij eerder onder strenge restricties bij de apotheek heeft opgehaald, staat achterin. Er staat een grote sticker met een afschrikwekkend doodshoofd op. Zijn kinderen zijn nog jong, hij moet er niet aan denken dat zij met die spuiten gaan spelen. Het koffertje waarin hij het spul vervoert heeft daarom twee hangsloten. Het belangrijkste dat hij heeft geleerd in alle jaren dat hij voor het Expertisecentrum Euthanasie werkt, zegt hij, is om geen waardeoordeel te hebben over wat een ander als ondraaglijk lijden ervaart. ‘Ik hoef niet hetzelfde te voelen, maar ik moet het wel kunnen ínvoelen’, legt hij uit. ‘Ik wil alleen euthanasie geven als ik het idee heb dat ik er iets goeds mee doe. En dat invoelen heeft niet alleen met de aard van de ziekte te maken, maar ook met iemands biografie. Want mensen die in vergelijkbare situaties zitten, kunnen heel verschillende keuzes maken. Voor Henk is de zekerheid dat het onherroepelijk achteruit gaat en dat mensen hem dan niet meer zullen zien als de zelfstandige, vlotte, stoere vent waarbij je altijd terechtkunt voor een klusje, ondraaglijk.’ En dat is voor Pieter invoelbaar. Zo ook Henks beslissing om al uit het leven te stappen zonder dat hij veel klachten heeft. ‘Want bij alzheimer en dementie ben je al gauw te laat. Het verpleeghuis zit vol met mensen die te laat waren. Hoe vaak ik mensen wel niet hoor zeggen: dit had mama nooit gewild, dat heeft ze duidelijk opgeschreven in haar wilsverklaring. Maar ondanks gevorderde dementie kan iemand heel tevreden op de bank zitten doordat zijn wil door de ziekte volledig uit het hoofd is verdwenen, en dan ga ik diegene geen euthanasie verlenen.’ Als Pieter bij Henk arriveert met zijn koffertje met hangsloten, zit het huis vol. Zijn dochter Froukje en zijn twee zoons met hun partners, zijn goede vriend en ook Henks huisarts zijn aanwezig. En ook Bennie, het 9-jarige zoontje van Froukje. Froukje heeft hem die ochtend over opa verteld. ‘Pake is ziek en gaat dood vandaag’, heeft ze gezegd. Haar zoontje reageerde verdrietig en verbaasd. Hij had veel vragen, onder meer waarom zijn moeder dit niet eerder aan hem heeft verteld. ‘Dan was je al die tijd dat je het wist verdrietig geweest’, heeft ze vanochtend geantwoord. ‘En nu is het maar één dag en wat hierna komt.’ ‘Mag ik erbij zijn?’, vroeg Bennie op besliste toon. Ze hebben het samen aan opa gevraagd. Die zei dat het goed was. Bennie gaat bij zijn opa op schoot zitten. Ze lezen boekjes, bladeren door fotoboeken. Froukje heeft haar vader in haar leven maar eenmaal zien huilen, nu ziet ze hem aan één stuk door in tranen. Als de thee op is, staat Henk ineens op. ‘Ik ben er wel klaar voor’, zegt hij. Rustig gaat hij op de stretcher liggen die, in samenspraak met arts Pieter, voor de gelegenheid is neergezet. Sommige mensen willen graag dat het in hun lievelingsstoel in de woonkamer gebeurt, maar realiseren zich niet dat je lichaam na je dood slap wordt, heeft Pieter aan Henk uitgelegd. Doordat het wel even kan duren voordat de forensisch arts er is en je in de tussentijd de overleden persoon niet mag verplaatsen, zitten je dierbaren dan in de kamer met een dood lichaam hangend in de stoel. Pieter controleert zijn spuiten nog een keer nauwkeurig. ‘Bedankt voor alles, pake’, zegt Bennie. De tranen schieten weer in Henks ogen. Ook zijn zoons, twee Henkiaanse binnenvetters, houden het niet meer droog. ‘Hier niet te veel om huilen, dat heeft helemaal geen zin, het leven gaat door’, drukt Henk iedereen nog een keer op het hart, terwijl hij zelf zijn bril moet afzetten omdat die beslagen is door alle tranen. Bennie is de enige die niet huilt. Hij houdt zijn opa’s hand tot aan het einde toe stevig vast. ‘Gûl net om’t ik der net mear bin, mar laitsje om’t ik der wie‘, ‘huil niet om dat ik er niet meer ben, maar lach om dat ik er was’, staat er in het Fries op de rouwkaart van Henk. Tijdens de uitvaart klinkt het nummer Dwaal van Angela Groothuizen. ‘Ik zal alles accepteren en ik wil buigen als het riet / maar vergeten, vergeten wil ik niet.’ Henks vrienden en familieleden hebben zijn afscheidsbrief inmiddels gelezen. ‘Het spijt me dat ik pas over mijn diagnose alzheimer vertel nu ik er niet meer ben’, heeft Henk erin geschreven, ‘maar ik zie het niet zitten om elke keer een stukje van mezelf te verliezen. Van jullie, van alles wat ik liefheb in dit leven tot ik uiteindelijk niet meer weet wie ik ben of wie jullie zijn. Ik weet dat dit geen leuke manier van afscheid nemen is, maar dit was mijn laatste wens. Neem het Grietje en de kinderen niet kwalijk.’ Dat doet niemand. De hartverwarmende reacties zijn overweldigend. Typisch Henk, zegt iedereen. In het Limburgse Peel en Maas zit Harm twee weken voor zijn geplande euthanasie op zijn vertrouwde plek in de woonkamer te roken. Zijn ledematen vliegen weer alle kanten uit, maar zijn humeur is goed. Hij vertelt Constance dat hij voorlopig toch van de euthanasie af wil zien. Door zijn doodswens lijken zijn vrienden wakker geschud, ze nemen hem ineens veel meer op sleeptouw waardoor hij weer dingen heeft om naar uit te kijken. Hij wil zo nog wel even door, zegt hij opgewekt. Hij maakt grapjes over zijn bewegingen, lacht hij zich tijdens het scheren af en toe wel snijdt. Maar dan ineens is hij weer serieus. Hij wil zeker weten dat zijn uitstel van euthanasie geen afstel betekent. Hij houdt het nog wel even uit en wenst zeker euthanasie, maar dan pas over enkele weken of maanden. Constance drukt hem op het hart dat uitstel zeker geen afstel betekent, waarna Harm opgelucht ademhaalt. De zekerheid dat hij eruit kan stappen als het niet meer gaat, geeft hem de rust om nog even verder te durven leven. Tot op de dag van vandaag, ruim een jaar na het laatste bezoek van arts Constance, heeft Harm haar niet meer gebeld. Hij is nog altijd met veel plezier in leven.||https://www.volkskrant.nl/mensen/mee-met-de-euthanasie-arts-als-ik-niet-meer-kan-werken-wil-ik-dood~be0d6725/
2022-09-04||Een drietrapsraket belaagt de natuur: hoe droogte, hitte en stikstof elkaars schadelijke effecten versterken||Het valt ecoloog en onderzoeker Roland Bobbink al langer op wanneer hij over een heideveld loopt: er is iets veranderd. De laatste vijf tot tien jaar komt hij tussen de paarse heideplanten steeds vaker een oude bekende tegen: het pijpenstrootje. Die grassoort met z’n lange, vaak geelbruine sprieten verdrong in de jaren tachtig, de tijd van de zogenoemde ‘zure regen’, de paarse heide. Dat milieuprobleem, nauw verwant aan het huidige stikstofprobleem, leek bedwongen, nu rukt de grassoort weer op. Een veeg teken. Dat is niet het enige: ook kruiden komt Bobbink nauwelijks meer tegen tussen de beplanting. ‘Vroeger had je tussen de heide nog gele soorten, zoals kruipbrem of stekelbrem. Die zijn nu op veel plaatsen verdwenen’, constateert hij. De oorzaak kent hij wel, als onderzoeker van het Nijmeegse onderzoekcentrum B-Ware. Het is, na jaren van stikstof- en zwaveldepositie, de droogte. En dan niet simpelweg omdat de planten niet voldoende water vinden, maar door de gecompliceerde mix van milieu-effecten waaraan de natuur in deze tijd blootstaat. Naast droogte zijn dat onder meer hittegolven en te grote hoeveelheden stikstof. Die factoren werken op elkaar in en brengen biochemische processen op gang waaronder veel planten en bomen lijden. Zo publiceerde Bobbink in 2019 een onderzoek op droge heidegebieden, waar extreme droogtes zoals die van de afgelopen jaren de stikstofhuishouding in de bodem drastisch hebben verstoord. Decennialang had stikstof op heidegronden al wel effecten, maar de humuslagen waren in staat het op te slaan zonder dat er veel in diepere lagen of het grondwater terechtkwam. Extreme droogte heeft daar verandering in aangebracht, constateerde Bobbink. Enkele van de gevolgen van die verstoring zijn dat er zeer hoge concentraties ammonium in de bodem komen en veel nitraat uit de bodem spoelt. Bobbink: ‘De kruiden zoals we die kenden van heidevelden zijn zeer gevoelig voor te veel ammonium in de bodem. Door de droogte neemt de beschikbaarheid van ammonium in de bodem sterk toe, zelfs twee jaar na een droogte meten we nog grotere hoeveelheden ammonium in de bodem, ook in ons experiment in de klimaatkamer. En dus zie je die planten niet of nauwelijks meer op de heide.’ Toen Bobbink zijn onderzoek, aan de hand van bodemkolommen van de Terletse Heide, presenteerde, schuwde hij dramatische woorden niet. ‘Het lijkt erop dat de stikstofbom in de bodem barst na extreme droogte’, schreven hij en zijn mede-onderzoekers. Dat uit zich in de sterke groei van het pijpenstrootje, en ‘de nekslag’ voor sommige kruiden. Ten tijde van de zure regen was het oprukken van de grasachtige plant bochtige smele ook zo’n bewijs voor de toenmalige milieuproblemen. Ditmaal blijft die afwezig, het bewijs dat de heide na de verzuring van destijds in een andere fase is beland. Het voorbeeld van de heide is er maar een van een reeks aanvallen op de natuur. Droogte, hittegolven en stikstofdepositie vormen een soort drietrapsraket, waarmee de natuur klap op klap te verduren krijgt. Niet alleen hebben die drie elementen elk afzonderlijk hun effecten op planten en bodem, er zijn steeds meer aanwijzingen dat ze elkaar ook nog eens versterken. Uit onderzoek blijkt bijvoorbeeld dat planten in een stikstofrijke omgeving als het ware ‘lui’ worden: ze hoeven minder sterke wortels te maken, waarmee ze ook minder diep reiken. Wanneer het dan droog wordt, kunnen ze ook moeilijker bij dieper gelegen (grond)water komen, waardoor ze eerder sterven. Berichten daarover komen deze zomer van verschillende kanten. Op diverse plaatsen, zoals op de Veluwezoom, vallen beuken om. Door de hoge concentraties stikstof ontwikkelen soorten als beuk en zomereik relatief grote kronen en minder wortels, die ook nog eens minder diep gaan. Door meer en grotere bladeren neemt bij hogere temperaturen zoals die van de afgelopen weken de verdamping toe, waardoor een boom in nog grotere problemen komt. Bij wijze van overlevingsstrategie laat de boom zijn blad vroeger vallen, waardoor minder CO2 wordt opgenomen, het proces van fotosynthese afneemt en de groei wordt geremd. Op vijvers en sloten drijven in de huidige zomers dikke lagen eendenkroos, dat het leven van andere waterplanten en organismen eronder van het daglicht berooft. Het is het gevolg van stikstofneerslag op het water, een rijke bron van voedingsstoffen voor het kroos. Door hitte en het uitblijven van neerslag kan vooral stilstaand water sneller opwarmen, wat op meerdere plaatsen leidt tot blauwalg. Dat kan giftige stoffen afscheiden, waarvan mens en dier ziek kunnen worden. Sinds 2015 neemt het aandeel stikstof en fosfaat in het slootwater weer toe. Sinds 2018 wordt dit versterkt door de droge zomers, concludeerde het Rijksinstituut voor Volksgezondheid en Milieu (RIVM) in 2020 in een rapport. Op landbouwbedrijven was de nitraatconcentratie in slootwater tussen 2016 en 2019 verdubbeld, bleek uit dat rapport. Dat nitraat spoelt sinds 2017 sneller uit het water dat afkomstig is van landbouwpercelen in het hele land, zo stelt het RIVM. De reden: de droge zomers van de laatste jaren. Die leidden ertoe dat minder stikstof via de gewassen werd afgevoerd. Daardoor nam de hoeveelheid stikstof in de bodem toe, waar die ging uitspoelen en in slootwater in combinatie met een overvloed aan fosfaten uit kunstmest z’n ongewenste effecten kan veroorzaken. Ook hier geldt weer dat door hitte en droogte de hoeveelheid water vermindert, waardoor de concentraties van stikstof (of nitraat) hoger worden en de gevolgen schadelijker voor de natuur. De effecten van de drietrapsraket vormen precies het terrein waarop Franciska de Vries, hoogleraar aardwetenschappen aan de Universiteit van Amsterdam, haar aandacht richt. Of, algemener: ze onderzoekt hoe ecosystemen reageren op verstoringen als hier genoemd. De dynamiek is haar in de basis al langer duidelijk: waar ecosystemen worden verstoord door droogte, hitte of stikstof, vinden logischerwijs veranderingen plaats in de groei en fysiologie van planten. Op den duur kan ook de samenstelling van een plantengemeenschap veranderen. De Vries: ‘Planten vinden stikstof in principe fijn. Dan is er minder noodzaak tot wortelgroei en minder noodzaak tot samenwerking met schimmels in de bodem die de plant helpen stikstof op te nemen. Snelgroeiende planten, die snel gebruikmaken van de vermeerderde hoeveelheid stikstof, zullen in aantal en omvang toenemen.’ De bekende voorbeelden zijn de braam en de brandnetel. Die respons heeft wel een bijeffect: de planten worden gevoeliger voor droogte, juist doordat ze minder investeerden in wortelgroei en minder goed samenwerken met schimmels in de bodem. Er ontstaat nog een effect, zegt De Vries: wanneer een ecosysteem veel snelgroeiers bevat, heeft dat gevolgen voor de hoeveelheid organisch materiaal in de bodem, en daarmee voor de opname en het vasthouden van CO2 in de bodem. De Vries: ‘Ecosystemen met veel snelgroeiende planten hebben minder CO2 in de bodem. Maar we zien ook dat die bodem onder bijvoorbeeld het pijpenstrootje door droogte meer CO2 verliest dan onder heideplanten. Precies wat we niet kunnen gebruiken.’ Oplossingen zijn er ook. Van de drie factoren van de drietrapsraket zijn hittegolven wellicht het lastigst snel aan te pakken, maar bij droogte en stikstof kan de mens vrij snel schakelen, mits de (politieke) wil er is. Ook op ecologisch gebied valt er wat te doen. De Vries onderzoekt bijvoorbeeld hoe de landbouw zich zou kunnen wapenen tegen verstoringen. Bijvoorbeeld door grassoorten te zaaien die beter bestand zijn tegen droogte en die tegelijk CO2 uit de lucht halen. ‘Een ander voorbeeld is rode klaver. Die heeft diepe wortels en kan goed tegen droogte in tegenstelling tot de witte klaver. Klaver neemt stikstof op uit de lucht en zou zo een deel van kunstmest kunnen vervangen.’ Rode klaver is daarnaast leverancier van eiwit. Gemengd met grassen wordt het gebruikt als veevoer. Hetzelfde geldt volgens haar voor kropaar. ‘Dat is een grassoort waar boeren en koeien niet heel dol op zijn als op Engels raaigras, maar die wel vrij goed tegen droogte kan. Het komt wel voor in weiland voor vee en keert heel snel terug na een langere periode van droogte.’ Ecoloog en onderzoeker Roland Bobbink gelooft in een integrale oplossing: ‘Die zit vooral in de hoek van kringlooplandbouw, zonder de extra inputs van bijvoorbeeld geïmporteerde soja uit de tropen, die veel stikstof en fosfaat bevat, en gebruik van andere eiwitbronnen. Natuurinclusief, met bijvoorbeeld veel meer natte landbouw – met gewassen die ook tegen een hoog grondwaterpeil kunnen – in het westen van het land, buiten de zandgronden. Dat betekent enorme veranderingen in het landelijk gebied, waarbij de overheid de sturende factor zal moeten zijn.’ Gecompliceerd blijven dit soort vraagstukken steeds. Niet overal en altijd is het effect van droogte, hittegolven en stikstof gelijk. Veel hangt af van de locatie, de bodem, de plantensoort en de afzonderlijke plant of boom. Dat de effecten op sommige gebieden desastreus kunnen zijn, wordt steeds duidelijker. Een ander vraagstuk is wat de opeenstapeling van aanvallen met de natuur doet. Eén extreem droge zomer kan de natuur wel aan, twee wellicht ook, maar na hoeveel jaren aaneen verliest een ecosysteem zijn veerkracht? Ecologen weten het niet, de praktijk zal het moeten uitwijzen. Franciska de Vries maakt zich weliswaar zorgen om het huidige ecosysteem, maar is er tegelijk van overtuigd dat de natuur op zichzelf zal overleven. ‘Het is eerder de mens die in problemen gaat komen. Wanneer de extremiteiten zich zo vaak en mogelijk nog extremer blijven voordoen, verliezen wij habitat en biodiversiteit. Los van het filosofische vraagstuk of niet alle soorten evenveel recht van bestaan hebben, is het voor de mensheid niet goed dat biodiversiteit afneemt. Velen realiseren het zich niet of onvoldoende, maar wij maken enorm veel gebruik van die diversiteit. Bijvoorbeeld bij het terugkruisen van verloren eigenschappen uit wilde populaties of eigenschappen uit soorten die we nu nog niet, of niet meer, als voedselgewassen gebruiken. Antibiotica komen ook voort uit de diversiteit in de natuur. Je kunt je schouders wel ophalen over afnemende biodiversiteit, maar we hebben die hard nodig.’||https://www.volkskrant.nl/wetenschap/een-drietrapsraket-belaagt-de-natuur-hoe-droogte-hitte-en-stikstof-elkaars-schadelijke-effecten-versterken~ba4ada04/
2022-09-04||Grote toeloop pandhuizen nu inflatie en energiearmoede toeneemt||In de spreekkamer van het Goudwisselkantoor haalt een vrouw (62) een gouden collier met een hartje uit de zak van haar joggingbroek. ‘Mijn moeder kreeg het van mijn pa’, zegt ze. ‘Ze droeg het toen ze stierf, dus het betekent heel veel voor mij.’ Toch neemt de vrouw, die om privacyredenen niet met haar naam in de krant wil, tijdelijk afscheid van het sieraad. Haar auto ging kapot en de rekening was hoger dan ze kon betalen. Om de rest van de maand door te komen, verpandt ze de ketting. Het collier met het hartje levert haar 218,85 euro op, oordeelt Wesley (36), goudadviseur en filiaalmanager van het Eindhovense Goudwisselkantoor, die ook uit privacyoverwegingen niet zijn achternaam wil vermelden. ‘Dat geeft weer even lucht’, zegt de vrouw, terwijl ze de bankbiljetten bij elkaar veegt. Over drie maanden hoopt ze genoeg geld bij elkaar te kunnen sprokkelen om het erfstuk terug te kopen. ‘Ik ga boodschappen doen bij de Jumbo en de rest zet ik opzij, want als ik die ketting voorgoed kwijt ben, breekt mijn hart.’ De inflatie liep afgelopen maand op tot 13,6 procent, waardoor steeds meer huishoudens in financiële problemen raken. Na een nacht onderhandelen besloot het kabinet woensdag 15 miljard euro uit te trekken om de koopkracht van de laagste inkomensgroepen en de lage middeninkomens vanaf 1 januari te beschermen. Oppositiepartijen vinden dat het kabinet te laat te hulp schiet. ‘Elke dag’, zei GroenLinks-leider Jesse Klaver, ‘komen meer en meer mensen in de schulden’. Wesley, strak in het pak, ontvangt dagelijks klanten die hun rekeningen niet meer kunnen betalen. Voor hen biedt verpanden tijdelijk een oplossing: klanten lenen geld en laten sieraden of ander edelmetaal dat ze thuis hebben liggen achter als onderpand. Na een paar maanden kopen ze het terug tegen 4,5 procent rente per maand. Als dat niet lukt, kunnen ze de verpanding verlengen en alleen de rente terugbetalen. Het aantal klanten dat edelmetalen komt verpanden bij de filialen van het Goudwisselkantoor nam deze zomer landelijk toe met 19 procent. De waarde van de verpandingen steeg zelfs met 40 procent. ‘Klanten die voorheen alleen een ring kwamen verpanden, legen nu hun hele sieradendoosje op het bureau,’ zegt regiomanager Geertjan de Keijzer. Verpanden is een uitkomst nu de boodschappen duurder worden en de benzineprijzen ‘belachelijk hoog’ zijn, zegt een alleenstaande vader (33) die de zilveren muntjes komt terugkopen die hij een paar maanden geleden voor 600 euro per stuk verpandde. ‘In die periode kwam ik er even niet uit. De kosten van mijn eigen bedrijf liepen op, ik moest belasting én een advocaat betalen. Ik had de keuze: óf in de problemen raken óf het kapitaal benutten dat ik thuis had liggen.’ Er komt veel schaamte kijken bij een bezoek aan het pandhuis, zegt Wesley. ‘Voor de meeste mensen is het een flinke drempel om een sieraad waar zij emotionele waarde aan hechten te verpanden. Soms zit er een huilende klant aan mijn bureau die tot het laatste moment heeft gewacht, maar nu écht geld nodig heeft omdat het gas anders wordt afgesloten.’ Ook bij de vestiging van Used Products in Alphen aan den Rijn groeit de verpandingsvoorraad. Waar het magazijn achter de toonbank begin dit jaar nog grotendeels leeg was, puilen de planken nu uit met laptops, spelcomputers, dj-sets, horloges, sieraden en koffers met gereedschap. ‘Als de rekeningen betaald moeten worden en het salaris of de uitkering pas over een week wordt gestort, is het verdomde fijn als je een oud mobieltje kunt verpanden’, zegt Bert Bakker, ceo van de keten Used Products. ‘Ik merk wel dat alles een stuk duurder wordt’, zegt Angelique van de Ruit (51), die op zoek is naar een tweedehands telefoon voor haar vriend. Ze moet rondkomen van 50 euro per week. Eten haalt ze op bij de voedselbank. ‘Ik wil een gegeven paard niet in de bek kijken, maar het eten dat ik daar krijg, is niet altijd zo voedzaam als ik zou willen. Dan beleen ik een oud mobieltje of een sieraad en kan ik iets extra’s op tafel te zetten als mijn kinderen komen eten, of iets kopen wat in de pakketten ontbreekt, zoals wasmiddel.’ Nu het dagelijks leven duurder wordt, ziet inkoper Jeroen de Vrede (35) een nieuwe doelgroep aan de toonbank verschijnen. ‘Zzp’ers in de bouw die tijdelijk hun boor of zaagmachine inleveren om de tijd te overbruggen tot ze hun factuur uitbetaald krijgen.’ Of, zegt ceo Bakker: ‘Mensen met een middeninkomen die een nieuwe iPhone hebben gekocht en na twee weken denken: verrek, dat had ik niet moeten doen, ik moet mijn energierekening nog betalen.’ Ook valt op dat steeds meer mensen hun verpande spullen niet komen ophalen als de verpandingstermijn verstreken is. ‘Het is cru, maar dat levert ons het meeste op,’ zegt De Vrede terwijl hij de wijzerplaat van een Alpha Sierra-horloge oppoetst met zijn T-shirt. De eigenaar is niet komen opdagen, dus het klokje gaat nu de winkel in. Het bedrag op het prijskaartje is drie keer zo hoog als de som die de eigenaar ervoor kreeg toen hij het voor 50 euro verpandde. Scheef voelt dat niet, zegt hij. In de winkel kosten de horloges weliswaar een paar honderd euro, maar hij betwijfelt of de eigenaar dat bedrag heeft betaald voor het horloge. ‘Op Vakantieveilingen.nl kun je zo’n horloge als je geluk hebt voor 30 euro op de kop tikken.’||https://www.volkskrant.nl/nieuws-achtergrond/grote-toeloop-pandhuizen-nu-inflatie-en-energiearmoede-toeneemt~b2c03e1c/
2022-09-04||Hoe worden mensen wreed? Paul van de Water onderzocht 31 extreem gewelddadige collaborateurs||Toen Oomke Bouman met een knuppel alle tanden uit de mond begon te slaan van verzetsman Jacob van der Laan, begin 1945 in het Groningse huis van bewaring, ging dat Abraham Kaper toch te ver. Beiden werkten voor de Sicherheitsdienst, de Duitse inlichtingendienst. Kaper zelf had de gewoonte onaangedaan bijbelteksten te declameren tijdens het afranselen van zijn arrestanten. Toch stuurde hij Oomke Bouman deze keer met zijn knuppel de verhoorkamer uit: arrestanten wier gebit net is verwoest, die kunnen niet meer praten. En Van der Laan moest nog hardhandig worden verhoord. Hoe worden mensen wreed? Die vraag ligt ten grondslag aan het proefschrift Collaboratie en geweld, waarin Oomke Bouman, Abraham Kaper en 29 andere extreem gewelddadige collaborateurs zijn beschreven. Paul van de Water hoopt er 7 september op te promoveren aan de faculteit geesteswetenschappen van de Universiteit van Amsterdam. Hij las strafdossiers, verklaringen van daders, slachtoffers en getuigen, rechtbankverslagen, persoonlijkheidsonderzoeken, dagboeken, brieven en enkele gesprekken met nabestaanden – de meeste weigerden. De mannen maakten deel uit van executiepelotons, pakten Joden op, folterden en mishandelden arrestanten. Ze intimideerden, roofden, sommigen dwongen seksuele handelingen af door te dreigen familieleden te laten oppakken en afvoeren. ‘Daar heb ik lang over getwijfeld…’ Van de Water beschrijft hoe zijn vader zich in de oorlog op de vlakte hield om zijn gezin erdoor te slepen. Na de oorlog las hij ‘alles’ wat er te lezen was over de bezetting en vertelde hij zijn zoon vrijwel dagelijks verhalen over de Duitsers (allemaal krankzinnig en fout) en het Nederlandse verzet (allemaal heldhaftig). ‘Ik denk het wel. Dat meehobbelen op het ritme van de Duitsers. En als er wat gebeurt, dan draai je je om.’ Paul van de Water groeide op in de Amsterdamse Wilhelminastraat, een arbeidersbuurt. ‘In elk blok kende iedereen elkaar. Je leefde op straat en de mannen hingen ’s avonds luidkeels met elkaar pratend uit het raam. Ook in de oorlog was dat al zo.’ Zijn proefschrift was al gedrukt toen Van de Water (68), drie weken geleden pas, via de website Joodsmonument.nl ontdekte dat in hun blok tot in 1943 een Joods gezin woonde, de familie Behr. En dat zij daar toen zijn opgepakt om naar Auschwitz te worden gedeporteerd. ‘Zijn eigen buren. Mijn vader móét ze gekend hebben. Maar daar heeft hij nooit over verteld.’ Van de Water knikt. ‘En aan de luid beleden ontevredenheid, aan Forum voor Democratie, de boeren.’ Die doen hem denken aan een citaat van Mussert, zegt hij (‘Ik hoop dat je dat opschrijft’): Wie hart en hersens heeft, moet ontevreden zijn. ‘Mussert speelde er knap mee in op de gevoelens in de samenleving: wie hart en hersens heeft, móét ontevreden zijn.’ Van de Water is een zogeheten ‘buitenpromovendus’: een voormalig hbo-docent onderwijskunde en informatica uit Almere die zich door die verhalen van zijn vader sinds zijn pensionering op eigen houtje vastbijt in historisch onderzoek naar de Tweede Wereldoorlog. Hij schreef er al drie boeken over. Zijn promotieonderzoek voltooide hij als fellow bij het Niod, tegenwoordig ‘Instituut voor Oorlogs- Holocaust- en Genocidestudies’. Zijn promotor Frank van Vree noemt Van de Water een ‘bulldozer, zoals hij eindeloos en systematisch door de archieven gaat’. De collaborateurs die Van de Water onderzocht, werkten in Nederland voor de nationaal-socialistische paramilitaire organisatie de Landwacht, de Sicherheitsdienst, Waffen-SS en de SS-eenheid Landstorm Nederland. Geen van allen had een geschiedenis van criminaliteit of geweld, toch werden ze in korte tijd extreem gewelddadig. Zoals Lucas Bunt, die bij de Landwacht ging. Hij liet onderduikers arresteren en deporteren, onder anderen hoogleraar Herman Frijda, de promotor van koningin Wilhelmina. Bunt intimideerde en mishandelde, terwijl zijn broer, precies zo opgevoed, ervoor koos het verzet te ondersteunen (en zijn zus met Duitsers sliep). Of Pieter Schaap, ook SS, die zijn executiepeloton niet ‘capabel’ vond en dus twaalf arrestanten liever eigenhandig een nekschot gaf. En Gerrit Soeurt, van de Bloedploeg Norg, een kleine groep landwachters die Drenthe terroriseerden. Soeurt was bedreven in een martelmethode die ‘badkuipkuur’ heette: eerst werd een arrestant zwaar mishandeld, daarna aan handen en voeten geboeid ondergedompeld in een bad ijskoud water, net zo lang tot bewusteloosheid volgde. Dan werd hij bij kennis gebracht en opnieuw ondergedompeld. En weer. En dan was er nog de piepjonge gymnasiast Auke Pattist, Waffen-SS, die opgepakte Joodse onderduikers dagenlang dwong elkaar bewusteloos te slaan. Niet eerder beschreef een Nederlandse onderzoeker een groep extreem gewelddadige collaborateurs, tot nu toe verschenen alleen biografieën van individuen in deze categorie. ‘Monnikenwerk, de 31 casussen zijn enorm indrukwekkend’, zegt Kees van den Bos, die als hoogleraar sociale psychologie en empirische rechtswetenschap onderzoek naar radicalisering leidt aan de Universiteit Utrecht. ‘Een prachtige verzameling. Eigenlijk gek dat niet eerder zo wetenschappelijk systematisch is gekeken naar hun levenslopen’, vindt ook Nikki Sterkenburg, die vorig jaar in Leiden promoveerde op haar onderzoek naar tegenwoordige aanhangers van extreem-rechts. Sterkenburg en Van den Bos, beiden niet betrokken bij het onderzoek, lazen op verzoek van de Volkskrant mee (en hebben ook punten van kritiek, zie onder). Zijn er daadwerkelijk patronen te herkennen? Of overeenkomsten met hedendaagse extremisten? En had politiek denker Hannah Arendt gelijk toen ze in haar verslagen voor The New Yorker begin jaren zestig ‘de banaliteit van het kwaad’ destilleerde uit het proces tegen oorlogsmisdadiger Adolf Eichmann, chef logistiek van de Holocaust? Dit soort vragen komen in het soms duizelingwekkend gedetailleerde onderzoek aan bod. Arendt betoogde na het observeren van Eichmann in de rechtszaal dat alle gewone (‘stinknormale’) mensen onder ongewone omstandigheden een massamoordenaar kunnen worden. Belangrijke kritiek op ‘de banaliteit van het kwaad’ was dat Eichmann er belang bij had zich in de rechtszaal als doodnormaal te presenteren – een radartje in de vernietigingsmachine, meer niet. Dit betekende niet per se dat hij ook doodnormaal wás. Tot Arendt waren nazileiders weggezet als onmenselijk slecht, psychopaten en beesten, daar verzette zij zich tegen. Ook Nederlandse gewelddadige collaborateurs, zag Van de Water in de archieven, zijn destijds tijdens rechtszaken opvallend vaak ‘krankzinnig’ of ‘beestmens’ genoemd, ook door aanklagers en rechters. Arendts observaties tijdens het Eichmann-proces leken te worden ondersteund door de gehoorzaamheidsexperimenten van de Amerikaanse psycholoog Stanley Milgram, die proefpersonen vroeg een steeds krachtiger elektrische schok toe te dienen als een student een vraag verkeerd beantwoordde – het merendeel voerde de opdracht ijverig uit, al kwam Milgram later wel onder vuur te liggen, onder meer over hoe zijn bevindingen nu precies geduid moesten worden. Dertig jaar en vele onderzoeken na Arendt later publiceerde de historicus Christopher Browning zijn beroemde boek Ordinary Men – Reserve Police Battalion 101 and the Final Solution in Poland, over het Duitse reserve-politiebataljon met zo’n vijfhonderd leden dat tamelijk onverschillig een immens aantal Joden doodschoot: 38 duizend, gemiddeld 76 per persoon. Dit zonder fanatiek antisemiet te zijn en zonder crimineel of psychiatrisch verleden. Wie niet wilde, hoefde bovendien niet eens mee te doen: weigeren werd niet bestraft. Toch weigerden maar twaalf van de vijfhonderd mannen. In Van de Waters onderzoek komen nog tal van andere deskundigen aan bod die mogelijke verklaringen voor dit soort gewelddadig extremisme hebben aangedragen, van de Duitse filosoof Axell Honneth tot socioloog Abram de Swaan, maar tot een overtuigende slotsom over de onderzoeksgroep leidt dat nog niet. Er is hier niet één patroon. Wel blijken de collaborateurs uit dit onderzoek op een aantal punten sterk op elkaar te lijken. Het meest opvallende: op een enkele uitzondering zoals Abraham Kaper na, was niemand van huis uit religieus opgevoed of met een andere levensbeschouwing, zoals het communisme. Bij niemand vond Van de Water voor de oorlog aanwijzingen voor crimineel of gewelddadig gedrag. Allemaal waren het mannen van ‘gewone’ en vaak armoedige komaf, de meesten waren ook laagopgeleid en liefdeloos en kil opgevoed. De oorlog bleek een snelkookpan waarin ze razendsnel veranderden in extremistische daders – veel sneller dan extremisten van na de oorlog, een belangrijk verschil. Anders ook dan bij extremisten na de oorlog was ideologie nauwelijks een drijfveer: voor de meeste collaborateurs die Paul van de Water onderzocht, fungeerde het nationaal-socialisme als een ‘hefboom’, zoals hij het noemt: de ontevredenen konden er een carrière en betere toekomst vinden. ‘Ik ben het niet met haar eens als het over Eichmann gaat, maar haar concept is zeker toe te passen op mijn onderzoeksgroep: allemaal lieten ze zich leiden door banale motieven als opportunisme en carrièredrang en niet door een diepere ideologie. Ook het gebrek aan een innerlijke morele stem dat zij noemt zag ik vaak terug – deze daders leken hun geweten gewoon even uit te zetten.’ Dat uitzetten van je geweten, de affectieve verwaarlozing thuis en het ervaren van onrechtvaardigheid, zegt Van de Water, dat komt weer overeen met theorieën van respectievelijk Abram de Swaan, Axel Honneth en Randy Borum, Amerikaans hoogleraar inlichtingen- en nationale veiligheidsstudies. ‘Terecht. Al komen er bij een controlegroep weer nieuwe vragen. Verzamel je dan biografieën van mensen die actief geweest zijn in het verzet? Of van broers en zussen, zoals van Lucas Bunt? Dat is misschien allemaal wel wat veel voor één man uit Almere.’ Van de Water denkt even na: ‘Of kies je de mensen die niets deden, zoals mijn vader? Dat is een grote groep. Misschien had dat zij niets deden daarom wel een grotere betekenis dan ze ooit hadden kunnen bedenken. Want als je niets doet, dan keur je het in feite goed. Ja, dat zou ik nuttig onderzoek vinden.’ Kees van den Bos is hoogleraar sociale psychologie en hoogleraar empirische rechtswetenschap aan de Universiteit Utrecht. Hij leidt onderzoek naar het ervaren van (on)rechtvaardigheid, moraliteit, vertrouwen, spanningen tussen groepen en culturen, radicalisering, extremisme en terrorisme: ‘Monnikenwerk, de 31 casussen zijn enorm indrukwekkend. Dit is heel mooi onderzoek over een belangrijk onderwerp. Maar je ziet de promovendus wel worstelen met de vraag hoe dit alles te duiden. Het is de vraag of dat niet wat meer reflectie had verdiend. Maar dit is ook een enorm lastige kluif. Eén casus is al een proefschrift op zichzelf. ‘Dit proefschrift neemt een grote sprong naar het hedendaagse radicaliseren, maar je moet de gewelddadige collaborateurs ook in het licht van hun tijd zien. De combinatie van abnormale en normale psychologische processen die aan bod komt is niettemin herkenbaar: die zie je ook bij de Utrechtse tram schutter Gökmen T., die vanaf het begin slecht geworteld was in Nederland. Of bij Ulrike Meinhof, jarenlang gewoon een bevlogen journalist en later toch betrokken bij de terroristische daden van der Rote Armee Fraktion. ‘Let wel, dit onderzoek is absoluut proefschriftwaardig. Maar als sociaal psycholoog zou ik graag explicieter een controlegroep bij dit onderzoek betrekken: wie nam er afstand van het nationaal-socialisme, en wie niet? En ik had een preciezere bespreking van de bevindingen van Milgram verwacht. Maar nogmaals: een mooi, indrukwekkend proefschrift.’ Nikki Sterkenburg promoveerde vorig jaar in Leiden op haar onderzoek naar tegenwoordige aanhangers van extreemrechts. Net als Paul van de Water deed ze dit als buitenpromovendus. Inmiddels is ze plaatsvervangend hoofd Analyse Nationale Veiligheid NCTV bij het ministerie van Justitie. ‘Een prachtige verzameling. Eigenlijk gek dat niet eerder zo wetenschappelijk systematisch is gekeken naar hun levenslopen. Wat opvalt, is dat de meesten totaal ongeschikt waren voor het nationaal-socialisme. Maar als je als collaborerende Nederlander bereid was geweld toe te passen, kon je snel carrière maken. Het laat ook zien dat de bezetter met een systeem van vraag en aanbod werkte: er was voor ieder wat wils en binnen de verschillende afdelingen was er weinig corrigerend vermogen. ‘Van de Water heeft de levenslopen knap gereconstrueerd en daar neem ik mijn hoed voor af. Toch zit er in een enkele levensloop een gat van tien jaar, waarin best veel kan gebeuren. Het is helaas niet duidelijk wat sleutelmomenten zijn geweest, hoe keuzes zijn gemaakt. ‘Van de Water laat zien dat we moeten uitkijken om er al te eenduidige verklaringen op te plakken. Wat ik mis, is een wat uitgebreidere reflectie op bestaande literatuur, bijvoorbeeld over de vraag waarom zo véél mensen in Duitsland NSDAP stemden. Die mensen waren niet allemaal arm, die waren ook bang iets te verliezen. De vraag is dan aan wie – hier hoort het vijandbeeld bij. Hij had er ook meer onderzoek naar motieven van rechts-extremisten in verschillende landen bij kunnen betrekken, zoals van Bert Klandermans en Nonna Mayer, die uitgebreid op motieven ingaan. Tot slot mis ik wetenschappelijke literatuur die het racistisch geweld probeert te verklaren. Als historisch onderzoeker beschrijft hij het gelukkig wel, waaronder de factor van overmatig alcoholgebruik.’||https://www.volkskrant.nl/wetenschap/hoe-worden-mensen-wreed-paul-van-de-water-onderzocht-31-extreem-gewelddadige-collaborateurs~b5a36b70/
2022-09-04||De betoverende Dom, heilzame bronnen en biercafés: de beste plekken in Aken||Jori Klomp (31) is een drielandenman. Hij groeide op in België, studeerde in Nederland, in Maastricht en Utrecht aan het conservatorium, en ging in 2018 als koordirigent in Duitsland werken, in Aken, waar hij een paar jaar woonde. Jori Klomp werkt nog steeds bij de opera in Aken, maar ook bij Opera Zuid in Maastricht en als gastdirigent bij Opera De Munt in Brussel, alweer in de drie landen. ‘Het blijft bijzonder, deze grensregio, waar ik dagelijks zonder erover na te denken van het ene naar het andere land rijd’, zegt hij, ‘maar zo’n stad als Aken is toch ook onmiskenbaar Duits. Aken is van oudsher welvarend en rijk, dat is goed te zien. En het is een historische stad natuurlijk, met die Karel de Grote-geschiedenis. Hij liet in de 8ste eeuw de Dom bouwen. Ik zie Aken als een perfecte dagje-uit-stad, hoewel hier relatief altijd weinig Nederlandse toeristen zijn. Hoe vreemd is dat?’ Jori Klomp: ‘Theater Aachen, mijn standplaats, is een klassieke 19de-eeuwse cultuurtempel met zuilen. Ik dirigeer er het operakoor. Wat er komende herfst op het programma staat? Le nozze di Figaro van Mozart, Stiffelio van Verdi, Wozzeck van Berg en mijn geliefde Manon van Massenet, mooie, Franse muziek. Opera is hier behoorlijk betaalbaar en niet zo elitair, er komen genoeg jongeren. Volgend jaar mag ik de Hohe Messe van Bach dirigeren in de Dom, een uitdaging waar ik intens naar uitkijk.’ Theater Aachen, Theaterplatz 1 ‘Naast het theater zit een geliefd koffiecafé: Nela’s. Voor langzaam opgegoten filterkoffie of een ontbijt met granola of een spiegelei. Andere koffietenten: Baristinho, leuk café aan de Kleinmarschierstraße, en de kleine winkel van Plum, die al sinds 1820 koffie brandt in Aken. Heel goeie koffie en bonen verkopen ze daar.’ Nela’s Coffee & Kitchen, Theaterplatz 5Baristinho, Kleinmarschierstraße 48-52Plum’s Kaffee, Körbergasse 14 ‘Ook om de hoek bij Theater Aachen zit restaurant Sukhothai. Er zijn opmerkelijk veel Aziatische restaurants in Aken en dit is mijn grote favoriet. De Thaise massamancurry, met warme kruiden zoals kaneel en kardemon, is er heerlijk.’ Sukhothai, Wirichsbongardstraße 19-21 ‘Iedereen gaat erheen, toch zou ik het stadshart van Aken niet overslaan. De Katschhof, het grote plein, is aan de ene kant begrensd door de Dom, aan de andere kant door het imponerende gotische stadhuis. De Dom van Aken blijft ongelooflijk. Kijk in de kapel maar naar boven, naar de gewelven die bekleed zijn met gouden en diepblauwe oosters met mozaïeken, betoverend. Akens andere hoofdattractie is hier vlakbij: de Elisenbrunnen, de warmwaterbron met bijna heet, zwavelhoudend water. Het is te voelen en te ruiken in een open gebouw met Griekse zuilen. Onder de illustere bezoekers van de bron door de eeuwen heen, zo staat op een gedenksteen geschreven: ‘Willem von Oranien, Erbstatthalter der Niederlande.’ De Dom van Aken, Domhof 1Elisenbrunnen, Friedrich-Wilhelm-Platz ‘De warmwaterbronnen zijn altijd belangrijk geweest voor Aken, het bronwater zou een heilzame werking hebben en de Romeinen lagen er al in. En dat kan nog steeds. Aken heeft de supermooie Carolus Thermen, ben ik vaak geweest. Met een Heilquelle om in het bronwater te baden, maar ze hebben ook sauna’s en een hamam.’ Carolus Thermen, Passstraße 79 ‘Niet ver van de Dom zit een moderne, donkere ginbar met wel honderd soorten gin, de Dry Bar, om ’s avonds fantastisch na te borrelen. Daar vlakbij ligt het zo mogelijk nog hippere en modernere biercafé The Wingman, met een grote bierkaart en een uitgebreide keuze aan whisky, rum, tequila en shots.’ Dry Bar, Kockerellstraße 15The Wingman, Annuntiatenbach 3 ‘Dit is dan weer iets totaal anders en het hoort ook bij Aken: een alternatief huiskamercafé, een cultplek die al meer dan veertig jaar bestaat: Café Kittel. Erg Duitse vintage charme. Net zo goed leuk om ’s avonds te zitten met een groot glas bier van de tap.’ Café Kittel, Pontstraße 39 ‘Wat je goed kunt doen in Aken, geheime tip van mij, is ergens een Tagesgericht eten tussen de middag, een warme lunch, voor slechts 6, 7 of 8 euro. Ik neem dan het liefst iets traditioneels, met aardappels en gehaktballen of zo. Bij Kneipe Last Exit hebben ze elke dag twee lekkere Tagesgerichte. Ze maken daarnaast pokébowls en pasta klaar om mee te nemen.’ Last Exit, Krakaustraße 1 ‘Akens buitenbad, Freibad zoals het hier heet, Hangeweiher, ligt bij een park en een meer met huurbootjes. Het park is rustig en fijn om te hangen en iets te drinken. Ook fijn: vanuit Hangeweiher het Aachener Wald in wandelen, langs de tennisclub. In het bos zijn meerdere wandelroutes mogelijk. Voor je het weet zet je een paar stappen in België. Prachtig bos, dichte natuur, heuvels, uitzichtpunten tussendoor.’ Hangeweiher, Am Hangeweiher 32 ‘Het Ludwig Forum vind ik geweldig. Het was vroeger een paraplufabriek en het is nu een museum met een grote collectie popart en veel heel moderne werken. Er worden vaak concerten gegeven. Bijzonder gebouw, met een kunsttuin erachter.’ Ludwig Forum Aachen, Jülicher Straße 97-109 ‘Heel bekend, maar persoonlijk vind ik het nog altijd magisch, het drielandenpunt, hier maar een minuut of twintig vandaan. De plek waar Nederland, België en Duitsland elkaar kruisen, je voelt er de Europese geschiedenis en het bijzondere van de streek. Het is een goed beginpunt voor een wandeling in de heuvelachtige en bosrijke omgeving.’ Drielandenpunt, Route des Trois Bornes, Vaals||https://www.volkskrant.nl/beter-leven/de-betoverende-dom-heilzame-bronnen-en-biercafes-de-beste-plekken-in-aken~b2725c84/
2022-09-04||Op de ledenavond van de Tories: ‘Liz Truss is oké, maar ze is geen Boris’||‘Wel, er zit geen Boris tussen.’ John Brougthon is niet bepaald uitgelaten wanneer hij op een zomeravond de Darlington Hippodrome uit komt lopen. Met een paar honderd andere leden van de Conservatieve partij heeft de 71-jarige ondernemer de twee kandidaten voor het leiderschap van zijn partij, en daarmee het premierschap, aan het werk gezien. ‘Rishi Sunak is me te glad, Liz Truss is oké’, zo analyseert Broughton de kandidaten, ‘maar de fractie had Johnson nooit moeten wegsturen. Dan was dit circus helemaal niet nodig geweest.’ Terwijl het Verenigd Koninkrijk zich opmaakt voor onbetaalbare pints, algemene stakingen en koude huiskamers, heeft de regeringspartij een soort rondreizend circus georganiseerd. Sunak en Truss hebben in twaalf steden – van Belfast naar Birmingham en van Exeter naar Eastbourne – zogeheten hustings gehouden, bijeenkomsten waarbij partijleden de kans krijgen om vragen te stellen. Maandag maakt de regeringspartij bekend of de 160 duizend leden ‘Ready for Rishi’ zijn of dat ze liever ‘Liz for Leader’, de zelfbenoemde vrijheidsvechter zien. In de Hippodrome, waar binnenkort een show over de oerkomiek Spike Milligan te zien zal zijn, bestormt Sunak energiek en enthousiast het podium. Duur maatpak, brede lach, vlotte babbel. Het is een thuiswedstrijd voor hem, want als minister van Financiën heeft hij een dependance van het departement in deze Noord-Engelse stad neergezet, in het kader van het gelijktrekken tussen het rijke zuiden en het armere noorden. Als hij de tweestrijd wint, komt er ook ‘Downing Street campus’, zo belooft de 42-jarige politicus gekscherend. Paternalistisch belooft hij op prudente wijze te zullen waken over de overheidsfinanciën en tegelijkertijd mensen die door de energiecrisis in nood raken te helpen. Terloops herinnert hij zijn gehoor eraan dat hij in 2016 voor de Brexit heeft gestemd, anders dan zijn opponent. Het levert applaus op, onder meer van de 17-jarige Edmund Smith, die nog niet mag stemmen in de gewone verkiezingen, maar nu wel een kruisje op een stembiljet mag zetten. ‘Rishi is pragmatisch, hij bezit charisma en belooft geen luchtkastelen’, legt de scholier uit Durham uit. Sunak en Truss, beiden Oxford-alumnus, hebben wekenlang uitspraken gedaan die de ziel van conservatief Engeland hebben blootgelegd. Sunak wil het aantal grammar schools (staatsathe­nea) uitbreiden, mensen die niet op een medische afspraak verschijnen een boete van 10 pond geven, en ten strijde trekken tegen de ‘leftie woke culture’. Als ‘reborn brexiteer’ belooft Truss de Brexit te beschermen tegen remainers en de belastingen te verlagen. Net als Thatcher, haar heldin, poseerde ze op Isle of Wight voor de grootste Union Jack ter wereld. De twee, die in het kabinet-Johnson kibbelden over belastingbeleid, putten uit hun levensverhalen. Sunak, een privaat geschoolde zoon van een arts en een apotheker, presenteert zich als een telg van een succesvolle immigrantenfamilie. Op klimaatgebied refereert hij graag aan de zorgen die hij zich maakt over de toekomst van zijn twee dochters. Truss, rebelse dochter van een hoogleraar en een verpleegkundige, praat vaak over teleurstellende ervaringen op een staatsschool, tot ongenoegen van haar linkse ouders. Wat in deze strijd vooropstaat is echter niet inhoud of identiteit, maar karakter. Dat merkt Sunak wanneer een man van middelbare leeftijd opstaat. ‘Bent u bekend met het citaat dat degene die de dolk hanteert, nooit de troon erft?’ Het is een pijnlijk moment, deze referentie naar de coup tegen Johnson, die begin juli op gang kwam nadat Sunak zijn aftreden had bekendgemaakt. Sunak vecht terug door te zeggen dat ook tientallen andere leden van de regering waren afgetreden en dat hij, los daarvan, waarde hecht aan integriteit. Het idee dat hij een judas is, speelt mee bij het feit dat Truss vanaf het begin de favoriet is. Onder de partijleden, zeker die in Noord-Engeland, geniet Johnson nog een aanzienlijke populariteit. Volgens een peiling zou hij 63 procent van de stemmen krijgen in een strijd tegen Truss en zelfs 68 procent in een strijd tegen Sunak. Binnen de achterban klinkt dan ook gemor, niet alleen over het wegsturen van de omstreden premier, maar ook over het gebrek aan alternatief. Dat het partijbestuur ook nog 5 pond vraagt om een husting bij te wonen, is zout in de wond. ‘Truss heeft er alles aan gedaan om leden die boos zijn over het vertrek van Johnson niet te schofferen’, zegt politicoloog Tim Bale, auteur van een standaardwerk over de geschiedenis van de Tories, ‘en ze belooft zijn Brexit-beleid voort te zetten.’ Liefde op het eerste gezicht is het evenwel niet. ‘We steunen Truss, maar liever hadden hadden we Kemi Badenoch gezien’, zegt de gepensioneerde Anne Westgard, die samen met haar zoon Stephen, een jeugdpsychiater, uit Newcastle is gekomen. ‘Die was jong en fris, een nieuw gezicht.’ Gevraagd naar Sunak vallen steeds de termen glad, gelikt en gevestigde orde. Hoewel hij een brexiteer is, wordt hij gezien als een vertegenwoordiger van de elite. ‘Klopt het dat u rijker bent dan de koningin?’, vraagt een partijlid tijdens het debat in Darlington. Sunak heeft miljoenen verdiend in de City en zijn Indiase vrouw is een miljardairsdochter. Dat hij tijdens een andere husting sprak over zijn liefde voor de Californische cultuur, wordt gezien als het moment dat deze Star Wars-fan het beoogde premierschap definitief verspeelde. ‘Truss’ sterke punt is dat ze niet Sunak is’, zegt Bale. ‘Waar hij glad en elitair overkomt, is zij blijkbaar ‘authentiek’ en provinciaals.’ In Darlington, een stad in Labours Rode Muur die door Johnson bij de verkiezingen van 2019 omver was geblazen, probeert ‘Queen Liz’ partijgenoten in te palmen met de opmerking dat ze ‘niet de gladste persoon op het podium’ is. De twee pretendenten krijgen regelmatig de handen op elkaar, maar het hardste applaus klinkt wanneer de blonde haardos van Boris Johnson in beeld komt in de introductievideo.||https://www.volkskrant.nl/nieuws-achtergrond/op-de-ledenavond-van-de-tories-liz-truss-is-oke-maar-ze-is-geen-boris~bb0d6c44/
2022-09-04||Wat betekenen de sterk gestegen energieprijzen voor onze voeding? ||De torenhoge energieprijzen zijn een wurgslang voor bedrijven die veel energie verbruiken. En de rekening kan lang niet altijd worden doorgeschoven naar de consument, die toch al de hand op de knip houdt vanwege de gierende inflatie. Bakkers, slagers, tuinders en koelbedrijven zien hun energiekosten explosief stijgen. Wat betekent dat voor de voedselvoorziening? Het Centraal Bureau voor de Statistiek (CBS) berekende dat de consument in juli 12,3 procent meer kwijt was aan voeding. De prijzen van brood en groenten zijn met 9 procent gestegen, ook vlees en zuivel zijn fors duurder geworden. In augustus bedraagt de voedselinflatie ook meer dan 12 procent, zegt Nadia Menkveld, sectoreconoom Agrarisch en Food bij ABN Amro. De hogere energieprijzen zijn de voornaamste aanjager van de prijsstijgingen. Zo verbruikt de voedingsmiddelensector circa 80 PJ (petajoule) energie per jaar, 15 procent van het energieverbruik in de gehele industrie. In maart voorspelde ABN Amro dat de explosief stijgende gas- en elektriciteitsprijzen het bedrijfsleven zo’n 22 miljard euro zouden kosten. Een actueel cijfer is lastig te berekenen, zegt Hugo Erken, econoom van de Rabobank. ‘Het is afhankelijk van de contracten die bedrijven met de energieleverancier hebben en hun precieze energieverbruik.’ De hoge energiekosten treffen vooral de grootverbruikers, zeker als ze variabele energiecontracten moeten afsluiten. Bakkerij Schreuder uit Uddel luidde onlangs de noodklok bij RTL Nieuws. Vanaf januari 2023 wordt het energiecontract van de bakker aangepast en stijgt de inkoop van elektra van 33 duizend euro per jaar naar 370 duizend euro, een bijna surrealistische stijging. ‘Een verdubbeling of zelfs verdrievoudiging van de energieprijs maakt deze bedrijven verlieslatend, terwijl ze al met andere kostenstijgingen worden geconfronteerd’, zegt Menkveld. De hoge graan- en boterprijzen, dure plantaardige olie, gestegen verpakkingskosten en duurder transport; de producenten worden uit meerdere hoeken belaagd. ‘Niet alles is terug te voeren op de energieprijzen. Zo is vlees duurder geworden door de hogere prijzen voor veevoer.’ Al met al zullen de voedingsprijzen zeker dit jaar nog stijgen, zegt Menkveld. Het deel van het midden- en kleinbedrijf dat veel energie nodig heeft, dreigt te bezwijken onder die lasten, zegt Jacco Vonhof, voorzitter van MKB Nederland, de belangenbehartiger van het midden- en kleinbedrijf. ‘We krijgen dagelijks de noodkreten binnen. Van ondernemers die productielijnen stilleggen, onder de kostprijs leveren en vrezen op een zeker moment zelfs te moeten stoppen. Zo’n 60 procent van alle bedrijven kan de gestegen kosten niet of nauwelijks doorberekenen.’ ‘Voor ondernemingen geldt hetzelfde als voor de consument', vervolgt hij. ‘Wie een langjarig energiecontract heeft, merkt de prijsstijging niet. De klap komt bij aanpassing van het contract en dan volgt de afweging. Doorgaan of niet? Bakkers werken in een concurrerende markt, je kunt je prijzen niet blijven verhogen.’ Vonhof wil dat het kabinet ‘de extreme stijging van de energieprijzen’ compenseert bij de energie-intensieve bedrijven. ‘In de kabinetsplannen voor Prinsjesdag zit in elk geval nog geen oplossing. Daar gaan we de komende tijd dus hard voor knokken.’ Anders ziet hij het somber in. ‘We weten dat de energie-inflatie tijdelijk is. Als nu niet wordt ingegrepen, gaan vele bedrijven over de kop. Dat mag niet gebeuren.’ Het economisch bureau van ABN Amro constateert nog altijd weinig faillissementen. Maar in de bakkerijsector lijken ze onvermijdelijk, zegt Silvia van Nieuwland, directeur van Beko Advies dat bedrijfseconomische adviezen geeft aan ambachtelijke bakkers. ‘Normaal gesproken zijn bakkers 3 tot 3,5 procent van hun omzet exclusief btw kwijt aan energiekosten. Nu zitten we al op 10 procent, waardoor hun resultaat verdampt of negatief wordt.’ Van Nieuwland krijgt wekelijks ‘tientallen paniektelefoontjes’ van bakkers die hun rekeningen niet meer kunnen betalen. ‘Ik verwacht dat 10 procent van de bakkers in dusdanige liquiditeitsproblemen komt dat sluiting of een faillissement onvermijdelijk is. En als de energieprijzen ook in 2023 zo hoog blijven, gaat meer dan 25 procent van de bakkers het niet redden.’||https://www.volkskrant.nl/economie/wat-betekenen-de-sterk-gestegen-energieprijzen-voor-onze-voeding~b46a9ed3/
2022-09-04||Afscheid van Gorbatsjov mondt uit in zeldzame massabijeenkomst van andersdenkenden||Als om 10.00 uur de deuren van het Huis der Vakbonden in Moskou opengaan, is meteen duidelijk dat niet iedereen die dat wil, Michail Gorbatsjov de laatste eer zal kunnen bewijzen. De toeloop is groot en eerst honderden, dan al snel duizenden mensen sluiten zich aan bij de rij op de Bolsjaja Dmitrovka en een zijstraat die erop uitkomt. Aanvankelijk was voor de ceremonie vier uur ingeruimd, maar het Kremlin bracht dat de dag tevoren terug tot twee uur, zonder opgaaf van redenen. Het Huis der Vakbonden is een fraai, lichtgroen pand uit de 18de eeuw dat in het niet valt bij het aangrenzende Russische lagerhuis, de Staatsdoema. Van hier uit werden eerdere Sovjetleiders als Lenin, Stalin en Brezjnev naar hun laatste rustplaats gebracht. Tsjajkovski trad er op en de schrijver Fjodor Dostojevski hield hier ooit een vlammende historische toespraak. Een huis dat veel heeft gezien. Lange tijd staat de rij stil. Iedereen moet door een metaaldetector en groepsgewijs worden de mensen mondjesmaat verder doorgelaten, van het ene met dranghekken afgezette straatdeel naar het volgende. De politie is massaal op de been. De stemming is mild en de mensen in de rij zijn graag bereid te vertellen waarom ze hier zijn, al willen de meesten niet met hun achternaam in de krant. Die bereidheid is in het moderne Rusland niet vanzelfsprekend. ‘Ik ben gekomen om hem te bedanken’, zegt de 62-jarige Aleksandr. Hij glimlacht als hij de tijd van Gorbatsjov voor de geest haalt, hij was jong en net begonnen als wetenschappelijk medewerker. ‘Gorbatsjov heeft ons de vrijheid gegeven, dat is het belangrijkste. We kregen het gevoel dat er veel nieuwe mogelijkheden kwamen en dat ons een goede toekomst zou wachten.’ Maar er is nog een reden hier te zijn, zegt Aleksandr. ‘Ik ben vandaag ook gekomen om me uit te spreken over wat er nu bij ons gebeurt.’ Hij is niet de enige. Jelena (54) draagt een felblauw jasje met daaronder een gele blouse, onmiskenbaar de kleuren van de Oekraïense vlag. ‘Nee, dat is zeker niet toevallig’, zegt ze. ‘In ons land vindt een catastrofe plaats van globale omvang, zoals die in de geschiedenis van Rusland nog nooit voorgekomen. En ik ken de geschiedenis van Rusland goed.’ Haar stem verraadt emotie als ze Gorbatsjov ‘mijn president’ noemt. ‘Zopas hoorde ik dat zowel zijn moeder en zijn schoonvader Oekraïners waren. Het is verbazingwekkend dat hij dit heeft moeten meemaken. Ik denk dat hij twee grote tragedies heeft doorleefd in zijn leven: de dood van zijn vrouw en deze catastrofe, die in volle gang was toen hij overleed. Stelt u zich dat eens voor, op zijn leeftijd, alles waar hij voor stond is om zeep geholpen.’ Binnen in het Huis der Vakbonden is er een nieuwe controle. Twee militairen flankeren er stram een groot zwartwit portret van Gorbatsjov. Lange lege gangen en trappen leiden naar de Kolonnezaal, waar de overledene in het halfduister ligt opgebaard, eromheen een erewacht, familieleden en een handvol journalisten. Lang afscheid nemen is er niet bij, iedereen wordt gemaand snel door te lopen richting uitgang. Hoogwaardigheidsbekleders zijn schaars vandaag. President Poetin laat verstek gaan. Hij heeft twee dagen eerder alleen afscheid genomen van Gorbatsjov in het ziekenhuis waar de oud-president is overleden. Volgens zijn woordvoerder had Poetin zaterdag ‘geen plek in zijn agenda’. De prominentste buitenlanders zijn de Hongaarse premier Viktor Orbán en de Amerikaanse ambassadeur John Sullivan. Nobelprijswinnaar voor de Vrede Dmitri Moeratov is er ook, een goede vriend van Gorbatsjov. ‘Ik ben gewoon gekomen om hem de laatste eer te bewijzen’, zegt Vasili, een kale man van 70. ‘Ik heb goede herinneringen aan hem, een vriendelijke man, hij geloofde in het volk, zelfs al steunde dat volk hem niet. Gorbatsjov heeft het land vrijheid gegeven, laten zien wat er mogelijk was. Daarna hebben sommigen daarvan misbruik gemaakt, die vrijheid aangewend voor eigen gewin.’ Historicus Igor Tsjoebajs (75) wacht geduldig op het moment dat ook hij het Huis der Vakbonden binnen mag. Hij vertelt hoe hij in 1990 enkele honderden meters verderop, op het tegenwoordige Manegeplein, het woord voerde tijdens de grootste demonstratie ooit in de Sovjet-Unie gehouden. Gorbatsjov wilde het systeem hervormen, zegt Tsjoebajs. ‘Maar hij had het moeten demonteren. Jeltsin heeft dat uiteindelijk ook niet gedaan. Daarom is het oude systeem in stand gebleven. En daarom worden wij nu weer omringd door vijanden.’ Het afscheid van Gorbatsjov is een bijzondere gebeurtenis en alle aanwezigen zijn zich daarvan terdege bewust. Het is een massabijeenkomst van andersdenkenden, die in een andere context nauwelijks nog denkbaar is. Sommigen spreken van ‘een demonstratie zonder dat de politie ingrijpt’. Ook na de gang langs de baar blijven veel mensen op straat om na te praten. Honderden verzamelen zich aan de overkant van de drukke weg die langs het gebouw loopt om een glimp op te vangen van de kist, als die naar buiten wordt gedragen voor het laatste traject per auto naar de begraafplaats. Er wordt geklapt. ‘Dit is voor iedereen een afscheid van een man aan wie wij enorm veel zijn verschuldigd’, zegt Jan Ratsjinski (63), voorzitter van de mensenrechtenorganisatie Memorial, die dit jaar op last van de rechter is opgeheven. ‘Het is onmogelijk zijn rol in de geschiedenis te overschatten. Een adequate beoordeling van die rol ligt nog in het verschiet. Hij heeft in zes jaar meer tot stand gebracht dan alles wat daarna is verwezenlijkt in dertig jaar.’||https://www.volkskrant.nl/nieuws-achtergrond/afscheid-van-gorbatsjov-mondt-uit-in-zeldzame-massabijeenkomst-van-andersdenkenden~b694704a/
2022-09-04||Trump slaat terug en noemt president Biden tijdens rally ‘vijand van de staat’||‘Het gevaar voor de democratie komt niet van rechts, maar van radicaal links’, aldus Trump tegen de juichende menigte. Hij uitte onder meer zijn ongenoegen over de FBI-inval in zijn resort in Florida begin vorige maand. Tijdens de rally, waar enkele duizenden aanhangers op afkwamen, waarschuwde hij voor ‘een reactie zoals niemand die ooit heeft gezien’ vanwege de ‘bespottelijke’ doorzoeking van zijn woning. De FBI verdenkt Trump ervan geheime documenten uit het Witte Huis te hebben meegenomen. In totaal werden bij de inval zo'n 11.000 overheidsdocumenten in beslag genomen. De harde uithaal van Trump was een reactie op de aanval van Biden eerder deze week. In een tv-toespraak noemde hij Trump en diens radicale aanhangers ‘een bedreiging voor dit land’. Tijdens die speech, die door verschillende Amerikaanse tv-zenders werd uitgezonden, zei Biden dat we ‘onszelf lange tijd hebben gerustgesteld met het idee dat de Amerikaanse democratie onfeilbaar is’. ‘Maar dat is niet het geval. Om die in leven te houden, moet die verdedigd worden en beschermd’, aldus de president. ‘Door ons allemaal.’ Trump noemde Bidens toespraak zaterdag tijdens de rally de ‘wreedste, haatdragendste en meest tot verdeeldheid zaaiende speech die ooit door een Amerikaanse president is gegeven’. ‘Het was niets dan haat en woede. Hij is zelf de staatsvijand, samen met de groep die hij controleert.’||https://www.volkskrant.nl/nieuws-achtergrond/trump-slaat-terug-en-noemt-president-biden-tijdens-rally-vijand-van-de-staat~b669d8c5/
