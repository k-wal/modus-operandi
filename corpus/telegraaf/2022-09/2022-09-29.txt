2022-09-29||De Volkskeuken: koolvis in het groen||Wellicht bent u zich er niet van bewust, maar we zitten midden in de Bewuste Visweek. Een feestje van het duurzaamheidskeurmerk Marine Stewardship Council (MSC), dat dit jaar zijn 25-jarig bestaan viert. Bij MSC willen ze graag dat we minder overbeviste soorten als kabeljauw en zalm eten en eens wat vaker ‘stille helden’ op tafel zetten, zoals koolvis. Waarom koolvis meteen tot stille held gebombardeerd moet worden, ontgaat mij eerlijk gezegd. Je bent tegenwoordig al snel een ‘held’, als je in de zorg werkt of Max Verstappen heet, bijvoorbeeld. Met dat ‘stille’ bedoelen ze bij MSC dat we vaker koolvis eten dan we ons realiseren. De kibbeling op de markt wordt vaak van koolvis gemaakt, net als veel gefrituurde vissnacks. Nou heeft koolvis geen bijster goede reputatie. Ik moet altijd denken aan de spotgoedkope diepvriesbrokken van de Aldi die in ons studentenhuis weleens in de Groene Hap belandden, met pasta, roomkaas en diepvriesspinazie. Daar maakten we dan gigantische hoeveelheden van, waarvan de restjes achter in de ijskast verdwenen, om er een paar weken later weer vanzelf uit te kruipen, als volledig gemuteerd bio-organisme met een eigen willetje. Voor diepvriesspul loop ik nog steeds niet warm, maar verse koolvis is inderdaad een prima visje. De smaak is vrij neutraal, een tikkeltje saai zelfs, dus je moet er iets omheen organiseren om het leuker te maken. Bij restaurant Rijsel in Amsterdam at ik laatst weer eens paling in het groen, een Belgische klassieker. In plaats van de groene kruiden mee te stoven, voegen ze bij Rijsel de kruidenpuree pas op het allerlaatst toe, wat zowel de kleur als de smaak ten goede komt. Zoiets kunnen we met koolvis ook. 600 g verse koolvisfilet, in 4 porties bloem zonnebloemolie 250 ml witte wijn 300 ml groentebouillon 65 g zachte groene kruiden (zoals zuring, waterkers, kervel, dragon, basilicum) 120 g roomboter Kruid de filets met peper en zout, wentel ze lichtjes door de bloem en bak ze rondom aan in een scheut zonnebloemolie. Voorzichtig, want het visvlees is teer. Blus af met de wijn en schenk de visbouillon erbij. Laat met gesloten deksel 10 minuten zachtjes garen. Wat de groene kruiden betreft, niet alle kruiden zijn overal goed verkrijgbaar dus kies vooral de samenstelling die u lekker lijkt. Pureer de kruiden met 40 milliliter zonnebloemolie en 40 milliliter water. Giet het kookvocht van de vis af. Pureer 40 milliliter daarvan met de boter tot saus en schenk het terug bij de vis in de pan. Verwarm even en meng vlak voor het serveren de kruidenpuree door de saus. Leg de visfilets met een spatel op de borden (voorzichtig!) en schenk de saus erover. Serveer meteen, met een gekookt piepertje bijvoorbeeld.||https://www.volkskrant.nl/eten-en-drinken/de-volkskeuken-koolvis-in-het-groen~b4132921b/
2022-09-29||In Bradford ben je bij de duivel zelf te gast||Vanochtend zijn we uit Bradford naar Hubberholme vertrokken, een gehucht in de buurt van Ilkley. We maakten een kleine omweg omdat ik Saltaire wilde zien, zo’n bedrijfsdorp gebouwd door paternalistische werkgevers. Titus Salt bouwde zijn dorp rond 1860 op de oever van de Aire, aan de rand van de Yorkshire Moors. We konden niet langer blijven dan tien minuten en het regende hard, maar ik vond het veel mooier dan Bournville, met de duifgrijze huizen en de fabriek en de kleine brug die de rivier overspande. Aan het begin van de hoofdstraat staat een standbeeld van Titus. Geen verkeersborden of moderne lantarenpalen of rotondes of Wimpy’s. Ik kocht in het postkantoor een gids en stapte weer in de auto. Er stond een aardig stukje in van iemand die George Weerth heette, een Duitse schrijver die in 1840 in Bradford woonde. Hij schreef: ‘Elke andere fabrieksstad in Engeland is een paradijs vergeleken met dit gat. In Manchester drukt de atmosfeer als lood op je, in Birmingham is het alsof je met je neus in een kachelpijp zit, in Leeds moet je hoesten alsof je een pond peper hebt ingeslikt – maar dat is allemaal nog uit te staan. In Bradford is het alsof je bij de duivel zelf bent ondergebracht. Als iemand wil weten hoe het voelt in het vagevuur gekweld te worden, laat hem naar Bradford gaan.||https://www.volkskrant.nl/cultuur-media/in-bradford-ben-je-bij-de-duivel-zelf-te-gast~b70f3ac16/
2022-09-29||Orkaan Florida kan volgens Biden ‘dodelijkste’ in geschiedenis zijn||De storm kwam woensdagavond met windsnelheden van 240 kilometer per uur aan land aan de westkust van Florida. Steden als Sarasota , Venice en Fort Myers (allemaal aan de kust, ten zuiden van de hoofdstad Tampa) kregen de zwaarste klappen. Metershoge golven sloegen tegen de kust, boten werden kapotgeslagen, bruggen en panden zijn vernield. Maar ook verder landinwaarts zijn er wegen overstroomd, bomen uit de grond gerukt, en gebouwen beschadigd. De zware regenval veroorzaakte overstromingen in grote gebieden, en op sommige plaatsen staat het water tussen de 2 en 3 meter hoog. Meer dan 2 miljoen mensen zitten zonder stroom en het zal volgens elektriciteitsmaatschappijen nog dagen, en in sommige gevallen zelfs weken duren voor de schade is hersteld. Volgens de gouverneur van Florida, Ron DeSantos, heeft de storm ‘historische’ schade aan de staat toegebracht. ‘Deze orkaan heeft het karakter van een groot deel van Florida veranderd.’ Hij voorspelde dat de wederopbouw jaren zou kunnen duren, en vroeg president Biden om de hele staat tot rampgebied uit te roepen. Dat heeft Biden gedaan, wat betekent dat de federale regering alle kosten van het reddingswerk en het puinruimen zal betalen, evenals de de wederopbouw van regeringsgebouwen, zoals scholen en brandweerkazernes. Inwoners van het getroffen gebied kunnen aanspraak maken op financiële en andere hulp. Ian heeft Florida als een tropische storm verlaten, maar kan eenmaal boven de Atlantische Oceaan weer aan kracht winnen, en komt later weer in Noord en Zuid Carolina aan land. De gouverneurs riepen hier woensdag ook alvast de noodtoestand uit. Naar verwachting zal de storm in deze staten echter niet zo zwaar zijn als in Florida het geval was. Op dinsdag kwam Ian als een categorie 3-orkaan aan land aan de westkust van Cuba en zorgde daar voor veel schade. Meer dan 40.000 mensen waren in afwachting van de orkaan uit hun huizen vertrokken. Al snel vielen elektriciteitsmasten om en hadden honderdduizenden inwoners te maken met stroomuitval.||https://www.volkskrant.nl/nieuws-achtergrond/orkaan-florida-kan-volgens-biden-dodelijkste-in-geschiedenis-zijn~b3905aeb/
2022-09-29||Lula koerst af op de ultieme vernedering van Bolsonaro||‘We zijn nog maar één stap verwijderd van een zege op 2 oktober!’ Op een verkiezingsbijeenkomst in een evenementenhal in São Paulo deze week klinkt presidentskandidaat Lula volkomen zeker van zijn zaak. ‘Er ontbreekt nog slechts een klein stukje!’ roept Luiz Inácio Lula da Silva (76) naar de volle zaal. Op de achtergrond knippert een tekst in rood en wit, de kleuren van de Braziliaanse arbeiderspartij PT: ‘Stem met liefde.’ De charismatische en ondanks zijn hoge leeftijd nog energiek ogende Lula roept bij veel Brazilianen heimwee op naar de eerste keer dat hij president was, van 2003 tot en met 2010. De linkse leider gold als klassiek volksverheffer. Met steunpakketten bood hij miljoenen mensen bestaanszekerheid en onder zijn bewind bloeide de Braziliaanse economie als nooit tevoren en nooit erna. Het liefst zou de Lula, wiens baard wel wat dunner en witter is dan elf jaar geleden, de verkiezingen in één keer winnen door komende zondag een absolute meerderheid te halen in de eerste ronde van de strijd tussen de twee mastodonten van de Braziliaanse politiek. Dat zou de ultieme vernedering betekenen voor zijn opponent, de zittende radicaal-rechtse president Jair Bolsonaro (67), die de afgelopen vier jaar aan het roer stond van het grootste land van Zuid Amerika, terwijl Lula een gevangenisstraf uitzat wegens corruptie. Bolsonaro beloofde in 2018 zijn land terug te leiden naar traditionele christelijke waarden, het bedrijfsleven ruim baan te bieden, criminelen uit te roeien en corruptie genadeloos te bestrijden. Hij overgoot dit recept met een sausje van vrouwonvriendelijkheid, anti-lhbti-retoriek en het weghonen van zorgen om het klimaat en de rol van het grotendeels in Brazilië gelegen Amazoneregenwoud daarin. Nu, vier jaar later, is het residu van Bolsonaro’s presidentschap vooral zijn stellig volgehouden ontkenning van de ernst van het coronavirus, met honderdduizenden doden als gevolg. Volgens de meest recente peilingen is Lula’s voorsprong riant, maar voor een overwinning in de eerste ronde nét niet groot genoeg. Lula koerst af op 47 procent van de stemmen, tegenover 37 procent voor Bolsonaro. Komt het tot een tweede ronde, op 30 oktober, dan krijgt Lula volgens de peilingen het grootste deel van de stemmen die in de eerste ronde naar de gematigd linkse Ciro Gomes gaan, waardoor hij uitkomt rond de 53 procent. Toen Lula eind 2010 afzwaaide had hij ongekend hoge populariteitscijfers, maar aan die heldenstatus leek definitief een einde te zijn gekomen toen rechter en zelfbenoemd corruptiebestrijder Sergio Moro hem in 2017 veroordeelde in Operatie Wasstraat, het grootste anticorruptieonderzoek in de Braziliaanse geschiedenis. Volgens Moro had de president een villa aan zee gekregen van het bouwbedrijf OAS in ruil voor contracten voor het Braziliaanse staatsoliebedrijf Petrobras. Lula verdween in 2018 in de gevangenis, in principe voor twaalf jaar. Naar Lula’s verweer dat Moro bezig was aan een politieke kruistocht luisterden toen alleen zijn trouwe aanhangers. Maar nog geen jaar later leek het alsof men in de regiekamer van de wereldpolitiek had besloten dat de serie genaamd Lula toch nog een derde seizoen moest krijgen en maakte het narratief een U-bocht: de als held gevierde Moro werd onder Bolsonaro minister van Justitie, maar journalisten openbaarden appjes waaruit bleek dat hij als rechter intensief contact had onderhouden met Lula’s aanklagers, én dat Moro’s strijd tegen Lula wel degelijk politiek gemotiveerd was geweest. Hoewel zijn onschuld niet is bewezen – Lula en zijn partij speelde zonder twijfel een hoofdrol in het corruptieschandaal – werd Lula’s strafblad nietig verklaard en stond niets een nieuwe gooi naar het presidentschap nog in de weg. Kijkend naar peilingen was Bolsonaro min of meer kansloos vanaf het moment dat Lula via de gevangenisdeur de politieke arena kwam binnenwandelen. Voor de zittende president had het moment, april 2021, niet slechter kunnen zijn. De pandemie was op zijn hoogtepunt, miljoenen mensen hadden hun baan verloren en arme Brazilianen leden voor het eerst in decennia weer honger. Bolsonaro’s politiek was, kortom, al bezig zich tegen hem te keren toen er een politicus opstond die de ideale anti-Bolsonaro was. Vanaf dat moment woelde de president verwoed in de trukendoos van Trump: hij trok het digitale stemsysteem in twijfel, riep de bevolking op om rechters aan te vallen en dreigt de verkiezingsuitslag in het geval dat hij verliest ongeldig te verklaren. Volgens persbureau Reuters hebben Amerikaanse Congresleden Lula daarom toegezegd diens verkiezingswinst, als die er komt, zo snel mogelijk te erkennen. Lula dankt zijn opmars niet alleen aan het falen van Bolsonaro. Hij heeft het ook slim aangepakt. In plaats van zoals vroeger een uiterst linkse koers te varen, probeerde hij het wat desolate politieke midden van zijn land voor zich te winnen. Hij strikte de centrum-rechtse Geraldo Alckmin, tot voor kort een van Lula’s politieke vijanden, als running mate, en zocht zelfs contact met de leden van de aartsconservatieve evangelische kerken die Bolsonaro vier jaar geleden naar de overwinning hielpen. En zo zijn de verkiezingen in Brazilië het volgende deel van de wereldwijd gevoerde reeks politieke veldslagen tussen het deel van de bevolking dat nog gelooft in een toekomst voor democratisch bestuur en het deel dat zwicht voor democratisch gekozen leiders die flirten met een autoritair bestel. Of zoals Lula het afgelopen zomer tijdens zijn campagnetour verwoordde: ‘Het gaat tussen democratie en barbarij.’||https://www.volkskrant.nl/nieuws-achtergrond/lula-koerst-af-op-de-ultieme-vernedering-van-bolsonaro~bcc6e52a/
2022-09-29||Met een rij oude sportwagens voor de deur maakt Porsche soepel debuut op de beurs van Frankfurt||Het wemelde donderdagochtend van de historische sportwagens voor de entree van de Frankfurter Wertpapierbörse, het statige gebouw waarin de Frankfurter beurs huist. Ten overstaan van fotografen knielde Porsche-ceo Oliver Blume naast een aantal klassieke modellen uit het rijke verleden van het automerk. Het persmoment hield verband met wat zich binnen in het pand voltrok: de grootste beursgang in Frankfurt sinds Deutsche Telekom in 1996 - en de grootste van Europa in elf jaar. Moederbedrijf Volkswagen AG haalde met de verkoop van de Porsche-aandelen 9,4 miljard euro op. Het luxe automerk is nu ruim 77 miljard euro waard. Bij de opening van de beurs bedroeg de waarde van een aandeel Porsche 82,50 euro, in de loop van donderdag klom dat tot 85 euro. ‘De eerst reactie van de markt is heel positief’, zegt Blume aan persbureau Reuters, ‘dit toont het potentieel van ons bedrijf’. Tegenover de Duitse krant Bild: ‘Vandaag komt voor ons een grote droom uit'. De beurswaarde van Porsche staat bijna gelijk aan die van moederconcern Volkswagen en is hoger dan concurrenten Mercedes en BMW. Porsche telt 911 miljoen aandelen, dat aantal verwijst naar het vermaarde Porsche-model P911. Het bedrijf kondigde de beursgang vorig jaar aan. Door inflatie en stijgende rentes staan aandelenmarkten wereldwijd onder druk. Dat Porsche donderdag toch de gang naar de beurs maakte houdt verband met de erfgenamen van oprichter Ferdinand Porsche. Een kwart van de aandelen is voor de Porsche-holding van de families Porsche en Piëch. Tot de verkoop van Porsche aan Volkswagen in 2012 hielden zij de touwtjes in handen. De families herwinnen hun machtspositie dankzij een vetorecht dat aan hun aandelen vast hangt. De in Duitsland beroemde autofamilies zijn daarnaast grootaandeelhouder van Volkswagen AG. Eerder dit jaar werd Porsche-ceo Blume ook aangesteld als topman van Volkswagen. Het moederbedrijf zegt een deel van de miljarden uit de aandelenverkoop van Porsche te gebruiken om in te zetten op elektrisch rijden.||https://www.volkskrant.nl/economie/met-een-rij-oude-sportwagens-voor-de-deur-maakt-porsche-soepel-debuut-op-de-beurs-van-frankfurt~b4ca0be0/
2022-09-29||Nederlandse vissers gebruiken illegale netten om extra sliptong te vangen||Dit blijkt uit nieuw onderzoek van de Universiteit van Tilburg. De studie ziet het licht vlak nadat de Europese Rekenkamer een kritisch rapport heeft gepubliceerd over de controle op illegale visserij. Die schiet ernstig tekort in de EU, constateert de Rekenkamer. Ook in Nederland blijken de controles van de NVWA (Nederlandse Voedsel- en Warenautoriteit) ontoereikend. Sinds de pulsvisserij vorig jaar is verboden, worden platvissen zoals schol en tong gevangen met zogenoemde boomkorren. Bij deze vangstmethode wordt een vistuig over de bodem gesleept, waardoor de vissen opspringen en het net in zwemmen. Boomkorvisserij kost extra veel brandstof, waardoor het water veel vissers tot aan de lippen staat, meldt vakblad Visserijnieuws, dat ook het Tilburgse onderzoek naar buiten heeft gebracht. Daarom willen vissers graag snel een winstgevende lading binnenhalen. Dat gebeurt legaal, door het toepassen van moderne technieken, maar ook illegaal, door de grootte van de visnetmazen te verkleinen, blijkt uit het onderzoek van de Universiteit van Tilburg. Dit zogenoemde binnenkuilen, dat geldt als een economisch delict, is al een aantal jaren aan de gang. Zo kunnen jonge vissen, zoals sliptong en kleine zeetong, minder gemakkelijk ontsnappen en zijn de vangsten groter. Sliptong is een populaire vis, maar de kleine sliptongetjes zijn nog te jong om zich te kunnen voortplanten. Met kleinere mazen is ook de ‘bijvangst’ van andere niet-voortplantingsrijpe vissen groot, zoals scholletjes. Zulke onverkoopbare vissen worden vaak dood overboord gezet. Dit tast niet alleen het bestand van zeetong, maar ook van andere vissoorten aan. Uit het onderzoek bleek dat er wel zeven keer zoveel ondermaatse tongen werden gevangen als tongen van de toegestane grootte. Bij schol gaat het om wel achttien keer zoveel ondermaatse vissen. Het wegvangen van ondermaatse vis is ook nadelig voor de vissers zelf, concludeert onderzoeker Ben Vollaard in het Tilburgse onderzoek. Als je nu meer jonge vis laat zwemmen, heb je straks grotere vissen en betere vangsten. Johan Nooitgedagt, voorzitter van de Nederlandse Vissersbond, is het hiermee eens. ‘Binnenkuilen is natuurlijk helemaal fout’, zegt hij. ‘Niemand in de visserij keurt dit goed. Ik begrijp best welke kortetermijnbelangen hier spelen, maar op deze manier raken we wel het begrip voor de sector kwijt. De controle blijkt ontzettend lastig: hoe kunnen we dit adequaat stoppen?’ Het Tilburgse onderzoek, van de Nederlandse econoom Ben Vollaard en de Britse onderzoeker Stephen Kastoryano (Universiteit van Reading), is inventief en degelijk, zegt econoom Andries Richter van de Wageningen Universiteit, zeker omdat fraude bij de visserij zo lastig te bewijzen is. De onderzoekers hebben tussen 2017 en 2019 gekeken naar de gegevens van de visafslag, de informatie van het NVWA-controleschip Barend Biesheuvel en ten slotte naar de meteorologische gegevens om de weersomstandigheden te kunnen vergelijken. Er bleek een duidelijk verband tussen de aanwezigheid van het controleschip en de maat van de tongen op de visafslag. De aangeleverde tongen waren in de perioden dat de Barend Biesheuvel niet actief controleerde duidelijk kleiner, wat wijst op netten met een kleinere maaswijdte. Vissers informeren elkaar vaak over de locatie van het controleschip: zo’n 18 procent van de schepen laat het verkleinen van de maaswijdte afhangen van deze ‘pakkans’, maar er is ook een onbekend aantal vissers dat los hiervan nettenfraude pleegt. Is er nu een duidelijke afname van het tongbestand? Het gaat vooralsnog prima met de tong, zegt Nooitgedagt van de Vissersbond. De Good Fish Foundation, die zich inzet voor duurzame visserij, bevestigt dat, maar wijst erop dat ICES (de Internationale Raad voor Onderzoek der Zee) zijn jaarlijkse vangstadvies voor tong aan de Europese Commissie naar beneden heeft bijgesteld. De grote aanwas van tong uit 2018 is op dit moment niet meer terug te zien in het bestand. ICES noemt niet-gerapporteerde vangsten als een mogelijke oorzaak.||https://www.volkskrant.nl/economie/nederlandse-vissers-gebruiken-illegale-netten-om-extra-sliptong-te-vangen~b49ce069/
2022-09-29||Zelfs al ben je streng in de chromosomale-wc-leer, dan nog kom je met enkel dames- en herentoiletten niet uit||Zaterdag brulde ik met achtduizend mensen Bloedend hart mee met De Dijk. Het gaf me een magisch gevoel van samenzijn, maar ik werd ook een tikje rebels van mijn status als kuddedier tussen de achtduizend medebrullers. Om mijn individualiteit en autonomie te onderstrepen, en ook een beetje vanwege de lange rij voor de damestoiletten, koos ik na het concert voor de herenwc’s. Ik ga wel vaker naar de herenwc’s, en ik ben altijd verbaasd dat de meeste vrouwen gedwee in de damesrij blijven staan. Al plassend vroeg ik me filosofisch af wie eigenlijk ooit heeft bedacht om mensen genitaal te sorteren voor het plassen. De laatste jaren zijn wc’s dankzij trans mensen een verhit topic. Moet er chromosomaal gesorteerd worden, waarbij mensen met XX-chromosomen naar het damestoilet moeten, en XY-chromosomen naar het herentoilet? Of mogen mensen hun plasplek laten bepalen door hun genderidentiteit? Zelfs al ben je streng in de chromosomale-wc-leer, dan nog kom je met enkel dames- en herentoiletten niet uit. Maar liefst 1 procent van de mensen heeft een lichaam dat niet overeenkomt met de standaard man of vrouw. Er zijn veel tussenvormen, samengevat als DSD, Disorders of Sex Development. Zo heeft ongeveer 1 op 500 mannen het syndroom van Klinefelter. Mensen met het syndroom van Klinefelter hebben als geslachtschromosomen niet XX (vrouw) of XY (man) maar XXY of XXXY. Uiterlijk zijn zij man, maar zij zijn bijvoorbeeld doorgaans onvruchtbaar. 1 op de 2.000 vrouwen heeft het Turner-syndroom. Ze hebben alleen één X-chromosoom. Ze zijn uiterlijk vrouw, maar meestal ook onvruchtbaar. Andere DSD ontstaan door fouten tijdens de foetale ontwikkeling. Vrouwen met het syndroom van Mayer-Rokitansky-Küster zijn chromosomaal gewoon vrouw, maar missen een baarmoeder en een deel van de vagina. 1 op de 200 mannen heeft een micropenis, waarbij door hormonale problemen bij de foetus de geslachtsontwikkeling is verstoord. Er zijn ook mensen met mannelijke (XY) chromosomen, die zich door ongevoeligheid voor testosteron uiterlijk volledig als vrouw ontwikkelen. Dit wordt androgeenongevoeligheidssyndroom (AOS) genoemd. Vaak wordt pas ontdekt dat een meisje AOS heeft en genetisch een jongen is wanneer de menstruatie uitblijft. De enige openlijk intersekse persoon die veel mensen zullen kennen, is Raven van Dorst. In een prachtige Zomergasten-aflevering nam de fenomenale Raven de kijkers een beetje mee in hoe ingrijpend het is om niet in het hokje man of vrouw te passen. Raven is hermafrodiet. Hermafroditisme is een intersekseaandoening waarbij er zowel eierstok- als teelbalweefsel aanwezig is in een persoon of waarbij iemand één teelbal en één eierstok heeft. De meeste hermafrodieten hebben een vrouwelijk (XX) chromosomenpatroon of een mozaïekpatroon met zowel XX- als XY-chromosomen. Waar ik met al deze informatie naartoe wil: er is meer tussen man en vrouw. Dus, voor alle genderdiffusen, alle interseksepersonen en voor mij:Maak alle toiletten sekse- en gendervrij/ Dan horen transgender en intersekse mensen er ook bij/ Plassen en poepen we allemaal blij/ En staat iedereen altijd in de kortste rij.||https://www.volkskrant.nl/wetenschap/zelfs-al-ben-je-streng-in-de-chromosomale-wc-leer-dan-nog-kom-je-met-enkel-dames-en-herentoiletten-niet-uit~b3333b8f/
2022-09-29||‘De Duitsers willen zich met dit megaplan verdedigen in de Russische energieoorlog’||‘Het is een beetje vergelijkbaar met wat er in Nederland aan de hand is. De gasprijs is hier ook door het dak gegaan. Per kwh gas betaal je nu 35 cent, een jaar geleden was dat nog maar 6 cent. ‘Ook hier hebben de mensen vaste contracten die nu aflopen en variabel worden. Ik sprak laatst iemand die van een gasrekening van 120 euro naar meer dan 400 euro per maand ging. Duitsland kent daarnaast een energie-intensieve industrie die behoorlijk veel last heeft van stijgende prijzen.’ ‘Allereerst is het belangrijk om te weten dat het niet zo is dat ze 200 miljard euro aan steun overmaken naar de bevolking. Het is een maximaal budget dat ze hebben gereserveerd om de prijsstijgingen tot in 2024 te compenseren. ‘Dat willen ze doen met een prijsplafond. De precieze hoogte en vorm daarvan is nog onbekend. Daar gaan ze het de komende weken over hebben. Maar het zou goed kunnen dat de Duitsers het Nederlandse model kiezen en zowel gaan voor een maximale prijs als een verbruiksplafond. ‘Dat plafond moet dan gaan gelden tot en met de winter van 2024. Op die manier hoopt de Duitse regering ook op de lange termijn zekerheid te bieden. Tegen die tijd is het namelijk de bedoeling dat Duitsland en Europa grotendeels, niet meer afhankelijk zijn van Russisch gas. Economieminister Robert Habeck heeft overigens benadrukt dat andere besparende adviezen, zoals de thermostaat omlaag, natuurlijk ook blijven gelden.’ ‘De Duitsers kennen inderdaad een zogenoemde Schuldenbremse (schuldenrem, red.), waardoor het begrotingstekort niet meer mag bedragen dan 0,35 procent van het Duitse bruto binnenlands product (bbp). Het moet voorkomen dat de staatsschuld te ver oploopt. De regering zal de 200 miljard euro moeten lenen, wat een hogere schuld betekent. ‘Om die regel te omzeilen stopt de regering deze 200 miljard in een noodfonds dat eerder is ingesteld vanwege de coronacrisis. Dat fonds staat los van het reguliere budget waardoor de schuldenrem niet geldt. Een ander voordeel is dat er nog 67 miljard over is van het coronageld. Daardoor hoeft er maar 130 miljard bij, wat natuurlijk alsnog een fors bedrag is. ‘De uitgaven passen in een trend. De afgelopen tijd nam de regering al meerdere kostbare maatregelen. Er kwam een accijnsverlaging op brandstof, in de zomer was er het bekende 9-euroticket voor het openbaar vervoer en vanaf 1 oktober zou er een heffing komen op gas om de lasten te spreiden. Dat laatste plan gaat nu niet door en wordt vervangen door het steunpakket.’ ‘De afgelopen maanden is het in Duitsland over weinig anders gegaan dan die Umlage. Consumenten zouden een heffing van 2,4 cent per kwh gas gaan betalen om gasimporteurs, die hogere inkoopprijzen hebben, tegemoet te komen. Het idee daarachter was om de de lasten eerlijk te verdelen. ‘Daar kwam ontzettend veel kritiek op. Zo zijn er ook energiebedrijven die flinke winst maken door de stijgende prijzen, burgers zouden met de heffing die winsten meefinancieren. Maar het grootste probleem was dat het plan al voor invoering achterhaald was. De prijzen zijn zo enorm gestegen dat de heffing van 2,4 procent al niet meer genoeg was, waardoor de populariteit van verantwoordelijk minister Habeck is gekelderd. Dit nieuwe plan moet een oplossing bieden die niet direct achterhaald is door prijsstijgingen.’ ‘Het is heel interessant om te zien wat voor woorden de Duitse regering kiest om dit plan aan de man te brengen. Het is duidelijk taal: er is een energieoorlog, wij verdedigen ons. De regering benadrukt hoe economisch sterk Duitsland is. Ze willen dus niet enkel de energiecrisis aanpakken, het is ook een antwoord op de Russische invasie in Oekraïne en de acties van de Rusland tegen Duitsland. ‘Alles is gericht op vertrouwen. Daarin is het ook een slim plan, want door een fors bedrag te reserveren voor een lange tijd maak je duidelijk dat de overheid achter industrie en consument blijft staan. Dat is ook de boodschap van Financiënminister Lindner. Hij zegt, met name tegen het bedrijfsleven: heb vertrouwen, ga geen mensen ontslaan en blijf vooral produceren. Wij zorgen dat het goedkomt.’||https://www.volkskrant.nl/nieuws-achtergrond/de-duitsers-willen-zich-met-dit-megaplan-verdedigen-in-de-russische-energieoorlog~bbe98d98/
2022-09-29||Marokkanen treuren om Aïcha Chenna, hun eigen Moeder Teresa||‘De Moeder Teresa van Marokko’ werd ze wel genoemd, vanwege haar inzet voor de alleenstaande moeders in haar land. Of ‘Moeder Moed’, om de onverschrokkenheid waarmee ze het opnam tegen de conservatief-religieuze macht. Beide bijnamen illustreren de heldenstatus van Aïch Chenna, de vrouwenrechtenactivist die zich niet liet tegenhouden door een fatwa of twee. Zondag stierf ze na een kort ziekbed in Casablanca, de stad waar ze 81 jaar geleden werd geboren. Het overlijden van de vrouw met de vriendelijke ogen in het vastberaden gezicht maakte een golf aan steunbetuigingen los, van mede-activisten, kunstenaars en politiek leiders tot aan de koning. Mohammed VI heeft volgens nationaal persbureau MAP zijn ‘diepe leedwezen’ betuigd aan Chenna’s familie. De mooie woorden laten ook zien hoe het denken over de positie van de vrouw in Marokko de afgelopen decennia is veranderd, mede dankzij Chenna. Hoe anders was de samenleving waarin ze zelf in 1942 ter wereld kwam. Marokko was toen een Frans protectoraat, maar in werkelijkheid regeerde de islam. Rampspoed trof de in Marrakech opgroeiende Aïcha al vroeg: op haar 3de verloor ze haar vader, en daarna ook haar enige zusje. Haar moeder hertrouwde met een man die, toen Chenna 12 jaar was vond dat ze wel genoeg naar school was geweest. Voortaan moest ze thuisblijven, kleren gaan naaien en een sluier dragen. Maar haar moeder zette, zonder medeweten van haar echtgenoot, haar dochter op de bus naar Casablanca, waar Aïcha bij een tante ging wonen. Vier jaar later kwam ook haar moeder over. Ze had haar man overgehaald om haar te verstoten; zelf kon een Marokkaanse vrouw geen scheiding aanvragen. Dit alles vertelt Chenna in 2009 een gesprek met het Amerikaanse Berkley Center, waarin ze ook de rest van haar levensverhaal deelt. Dankzij het geld dat haar moeder bij elkaar schraapt door haar juwelen te verkopen, kan ze doorleren. Ze gaat aan de slag als maatschappelijk werker. Ze trekt zich het leed aan van alleenstaande moeders, die door streng-gelovigen worden weggezet als prostituees. Eén voorval zal haar de rest van haar leven blijven achtervolgen. Chenna heeft zelf pas een kind gekregen als een andere jonge moeder, een meisje nog, de kamer naast haar werkkamer binnenstapt met haar baby op haar arm. Ze komt haar kind afstaan, zoals ‘het destijds hoorde en zelfs móést’. ‘Als de maatschappelijk werkster de baby overneemt, spuit er een straaltje melk uit de borst van de moeder in zijn gezichtje. Het kind begint te huilen, de moeder kijkt wanhopig toe.’ Chenna stort zich op het verbeteren van het lot van alleenstaande vrouwen en van hun kinderen, die wegkwijnen in weeshuizen. Ze werkt samen met de Franse non Marie-Jean Tinturier, zoals ze vaker over de grenzen van haar eigen geloof heen kijkt. In 1985 stichten ze de Association Solidarité Feminine (ASF), de Vereniging voor Vrouwelijke Solidariteit. Vanuit een kelder in Casablanca runnen ze een kinderdagverblijf voor alleenstaande moeders. De ASF groeit uit tot een organisatie die jaarlijks vijftig van deze moeders opvangt. Zij krijgen psychologische hulp en doen werkervaring op in het restaurant, de patisserie en de hamam van de ASF, die voor de kinderopvang zorgt. In de media groeit Chenna uit tot Marokko’s officieuze ambassadeur voor vrouwenrechten. Ze ervaart het als een constante balanceeract: om de mentaliteit van haar land te veranderen moet ze zich uitspreken, maar ze eil de conservatieve moslims ook weer niet al te nijdig maken, uit vrees voor een tegenreactie. Die komt er toch: meermaals worden er fatwa’s tegen haar uitgesproken. Zoals in 2000, na een interview met Al-Jazeera waarin ze vertelt dat moeders van haar geen hoofddoek hoeven te dragen. Ze zou de toorn van Allah hebben gewekt en daarmee het uitblijven van regen op haar geweten hebben. ‘Daar kon ik gemakkelijk op antwoorden: in Europa lopen de vrouwen zo goed als bloot en daar regent het de hele tijd’, zegt ze twee jaar later tegen De Morgen. Een opmerkelijke bondgenoot vindt ze in koning Mohammed VI, die in 1999 de troon bestijgt met een grote drang om zijn land te moderniseren. Hij geeft de ASF geld om uit te breiden. Een donatie van grote symbolische waarde in Marokko, waar de koning ook geestelijk leider is. Mohammed VI hervormt de familiewet, de Mudawana, en versterkt daarmee de positie van vrouwen. Ze krijgen onder meer het recht om zelf een echtscheiding aan te vragen, al wordt de wet lang niet altijd nageleefd. Dat er nog een lange weg te gaan is, blijkt in de week van Chenna’s overlijden. In Marokko wordt fel geprotesteerd na de dood van de 14-jarige Meriem. Het meisje stierf na een illegale abortus die haar verkrachter haar dwong te ondergaan. Vrouwenrechtenorganisaties eisen herziening van de strenge abortuswet. Nee, haar werk was niet af, dat wist Aïcha Chenna ook. Maar dat er protest klinkt, is niet in de laatste plaats dankzij Marokko’s eigen Moeder Teresa.||https://www.volkskrant.nl/nieuws-achtergrond/marokkanen-treuren-om-aicha-chenna-hun-eigen-moeder-teresa~b99df535/
2022-09-29||Socialist, taalkundig speurder en bevlogen vertaler die Leidse kinderen in hun eigen dialect Nijntje liet lezen||Dat het leven eindigde in Wassenaar, mocht een ironische speling van het lot heten. Hij, een socialist, die zijn laatste adem uitblaast in een ‘bolwerk van het grootkapitaal’. Dick Wortel deed het op 12 augustus in het Wassenaarse hospice waar hij was opgenomen met slokdarmkanker. ‘Een bezige bij’, noemt oud-collega Rob Tempelaars hem en somt vervolgens in een tijdschrift over neerlandistiek al zijn bezigheden in het Nederlandse taalgebied op. Ruim veertig jaar werkte Wortel voor wat tegenwoordig het Instituut voor de Nederlandse Taal heet. In die periode was hij als taalkundig assistent betrokken bij het maken van het Woordenboek der Nederlandsche Taal, een historisch woordenboek dat zijn gelijke in de wereld niet kent. Vijf generaties taalkundigen hebben werk gehad aan het WNT. Het werk van de assistenten bestond uit bronnenonderzoek en een zoektocht naar passende citaten. Daarna ging een redacteur ermee aan de slag; voor dat laatste had Wortel niet de vereiste papieren. ‘Maar hij was meer belezen dan de gemiddelde neerlandicus en een groot woordkenner’, zegt vriend Maarten Kersten. Ondergewaardeerd heeft Dick Wortel zich volgens Kersten nooit gevoeld. Het taalgebied is dan ook dusdanig uitgestrekt dat Wortel zich elders kon manifesteren. Dat deed hij onder meer als kenner van het Leidse dialect. De in Alkmaar geboren Wortel had na zijn verhuizing naar Leiden een grote liefde opgevat voor de plaatselijke variant van het Nederlands. Als import-Leidenaar waagde hij zich er zelf niet aan, maar Dick Wortel deed wel historisch onderzoek naar het Leids. Ook vertaalde hij Opa en Oma Pluis, een boekje uit de kinderreeks Nijntje. Op papier ziet dat ziet er zo uit: ‘Want steppîh dâ ken Nijntje wel, omdâ se ut vaker doe.’ ‘Dick Wortel had niet alleen een grote liefde voor taal, maar ook voor de medemens.’ Met die woorden neemt de lokale Partij Sleutelstad op haar site afscheid van haar gewezen voorzitter. Iedereen die Wortel gekend heeft, roemt zijn groot gevoel voor rechtvaardigheid. Jarenlang was hij secretaris van de lokale afdeling van de FNV, en ook huurbescherming lag hem na aan het hart. In zijn eigen flat was Wortel lid van de huurderscommissie. Zodra er een appartement vrijkwam, schoot de huur omhoog, bijvoorbeeld omdat er een nieuw keukenblok geplaatst werd. In dergelijke gevallen had het grootkapitaal een kwaaie aan Dick Wortel. Maarten Kersten haalde hem destijds bij Partij Sleutelstad, die met drie zetels in de Leidse raad vertegenwoordigd is. Ze deelden hun liefde voor het woord en hun streven naar een rechtvaardiger wereld. Dick Wortel was er de man niet naar om de stem van ‘de gewone Leidenaar’ vanaf het spreekgestoelte te vertolken. Als voorzitter leidde hij de partij in goede banen, als lid van de programmacommissie was hij inhoudelijk van groot belang. Wortel was ook de bedenker van de campagneleus ‘Lèis ach, Lèijenarîh aan de mach!’ Zijn eigen naam stond op lijst acht onderaan. Niet als lijstduwer, maar als lijstrekker (met één t). Hoe onvermoeibaar Dick Wortel kon zijn, blijkt uit een anekdote van oud-collega Lut Colman. Met haar oom fietste hij op één dag van Gent naar Leiden. Oom reed op een racefiets, dito gekleed. Wortel reed op een gewone fiets, dito gekleed. Oom had er vooraf een hard hoofd in, maar kon na ruim 200 kilometer niets anders zeggen dan: ‘Respect, Dick.’||https://www.volkskrant.nl/mensen/socialist-taalkundig-speurder-en-bevlogen-vertaler-die-leidse-kinderen-in-hun-eigen-dialect-nijntje-liet-lezen~bd11375e/
2022-09-29||Het ouderwetse thatcherisme van Truss is precies waar Groot-Brittannië geen behoefte aan heeft||Wie dacht dat Groot-Brittannië onder Boris Johnson het toppunt van bestuurlijke roekeloosheid had bereikt, komt bedrogen uit. Zijn opvolger, bijgenaamd de menselijke handgranaat, is erin geslaagd de economie van het land met een simpele handeling in een crisis te storten. Liz Truss heeft, onder invloed van haar buurman en nieuwe minister van Financiën Kwasi Kwarteng, een economische ideologie omarmd die desastreuzer is dan de Brexit die haar voorganger doorvoerde. Kwarteng schreef in 2012 al samen met Truss en andere rechtse Tories het manifest Brittannia Unchained. De Britten werden daarin beschreven als een stelletje klaplopers. Een nog kleinere overheid moest hen weer in beweging krijgen. Ouderwets thatcherisme kortom, precies waar het land geen behoefte aan heeft. Groot-Brittanië heeft – op de VS na – nu al de ongelijkste inkomensverdeling van alle welvarende landen, de laagste belastingdruk bovendien en de meest gedereguleerde economie. De overheid is al klein, onverantwoord klein. Kwarteng en Truss laten bovendien zien dat ze niets begrepen hebben van de sentimenten die ten grondslag lagen aan de Brexit. De uittreding uit de EU werd vooral veroorzaakt door een groot ongenoegen in de witte arbeidersklasse. Ze voelde zich achtergesteld en daardoor bedreigd door de immigratie uit vooral Oost-Europa. Elke Britse regeringsleider zou ernaar moeten streven de inkomensverdeling te verkleinen. Theresa May toonde zich bij haar aantreden in 2016 vastbesloten om de sociaal-economische kloof in Groot-Brittannië te verkleinen. Ze richtte zich expliciet op de Britse arbeiders. ‘Ik weet dat het leven soms een gevecht is. Maar we gaan er alles aan doen om jullie meer controle over jullie leven te geven.’ Ook Boris Johnson leek de Britse arbeider te begrijpen. Hij viel er in ieder geval in de smaak. Van dat gevoel is bij de nieuwe Conservatieve leider niets over. Truss kiest ervoor de belasting voor de rijken te verlagen, een geplande verhoging van de winstbelasting terug te draaien en de zorgpremie te verlagen. Als we de rijken maar rijker maken, sijpelt dat vanzelf door naar de minder fortuinlijken in de samenleving, denkt ze. Deze trickle down-theorie is allang weerlegd. Normaliter leidt een dergelijk rechts beleid tot vreugde op de beurzen, maar die blijft dit keer geheel uit. De aandelenbeurzen gingen onderuit, net als de koers van Britse staatsobligaties. De Bank of England zag geen andere uitweg dan zelf maar obligaties op te kopen – een ongekende stap, die grote risico’s met zich meebrengt. Groot-Brittannië kampt nu al met een hoge inflatie, dergelijke geldinjecties zijn olie op het vuur. De vraag is wie in staat is om Liz Truss op haar schreden te doen terugkeren. De vele leiderschapswisselingen in de Conservatieve Partij hebben hun tol geëist. Het gezond verstand en de checks and balances lijken te zijn verdwenen, waardoor de partij geregeerd wordt door politieke gelukszoekers die te weinig tegengas krijgen. Het is te hopen dat het bewind van Truss en Kwarteng geen lang leven beschoren is. De Britse economie kampt met serieuze problemen – zo wordt er van alle welvarende landen het minst geïnvesteerd en verkeert de arbeidsproductiviteit nog op het niveau van 1979 – die vragen om een serieuze leiding.||https://www.volkskrant.nl/columns-opinie/het-ouderwetse-thatcherisme-van-truss-is-precies-waar-groot-brittannie-geen-behoefte-aan-heeft~be3749ec/
2022-09-29||Miljonair verbrandt tekening van Frida Kahlo, om die als NFT te kunnen verkopen||Tijdens een feestelijke avond eind juli zou Martin Mobarak een dagboektekening van de Mexicaanse kunstenaar hebben verbrand. Op een video van het evenement is te zien hoe de tekening in een martiniglas tot as verwordt. Op de achtergrond joelen de genodigden en beginnen mariachi’s te spelen. Als het inderdaad om een origineel werk zou gaan, verloor de kunstwereld eind juli een dubbelzijdige tekening uit Kahlo’s dagboek dat het Mexicaanse icoon tussen 1944 en 1954 maakte. Mobarak zegt op zijn website dat hij het kleurrijke werk Fantasmos Siniestros (‘sinistere geesten’) in 2015 heeft gekocht. Een Mexicaanse onderzoek moet uitwijzen of het om authentiek werk van Frida Kahlo gaat. ‘Frida Kahlo werd onsterfelijk als NFT’, schrijft het bedrijf achter de stunt, Frida.NFT, op zijn website. Directeur Mobarak zette het werk, dat volgens hem 10 miljoen dollar waard is, om in 10 duizend digitale versies en biedt die te koop aan als NFT. Dat is een digitaal eigendomsbewijs, vastgelegd in de blockchain (het digitaal register van cryptografische transacties). Wie het digitale eigendomsbewijs aanschaft, moet daar drie Ethereum (met de huidige koers circa 4 duizend euro) uit zijn cryptoportefeuille voor neertellen. ‘In dit geval toont de NFT dat je eigenaar bent van een digitale kopie van het kunstwerk’, zegt Maka De Lameillieure, blockchainexpert aan de Vives Hogeschool in Kortrijk. De eigenaar heeft op voorhand foto’s laten maken en verkoopt die in een versleutelde digitale vorm. De waarde ervan berust louter op vraag en aanbod. ‘Door het origineel te verbranden hoopt de Mexicaanse eigenaar waarschijnlijk dat de waarde zal toenemen, maar ik twijfel daaraan’, aldus De Lameilleure. Met zijn actie wil de zakenman naar eigen zeggen ‘de wereld van digitale kunst en liefdadigheid transformeren’. Een percentage van de opbrengst doneert Mobarak aan door hem uitgekozen hulporganisaties. Het Mexicaanse Instituut voor Schone Kunsten (INBAL) is niet onder de indruk van de zelfverklaarde barmhartigheid en is een onderzoek begonnen naar de precieze gebeurtenissen. Het gehele oeuvre van Frida Kahlo is door Mexicaanse wetgeving beschermd als cultureel erfgoed. De NFT-markt draaide in 2021 een omzet van 40 miljard dollar, en heeft ook de wereld van de hedendaagse kunst bereikt. Zo maakte de vermaarde Britse kunstenaar Damien Hirst 10 duizend unieke schilderijen met stippen, waarvan later een NFT werd aangeboden. Deze zomer kregen kopers de keuze om de NFT te houden of het digitaal eigendomsbewijs te ruilen voor een fysiek exemplaar. Hirst besloot de kunstwerken die alleen een digitale eigenaar hadden later te verbranden.||https://www.volkskrant.nl/nieuws-achtergrond/miljonair-verbrandt-tekening-van-frida-kahlo-om-die-als-nft-te-kunnen-verkopen~bc8d827b/
2022-09-29||Yorick Goldewijk wint Gouden Griffel, Gouden Penseel naar Raoul Deleo||Films die nergens draaien van componist en beginnende schrijver Yorick Goldewijk wint de Gouden Griffel. Het Gouden Penseel gaat naar het prentenboek Terra ultima van illustrator Raoul Deleo. De Gouden Griffel is de bekendste en belangrijkste Nederlandse kinderboekenprijs, die elk jaar vlak voor de Kinderboekenweek wordt uitgereikt. Goldewijk (43) is na zijn studie aan de Hogeschool voor de Kunsten in Utrecht vooral actief geweest als componist in een collectief dat muziek maakt voor films, documentaires en computerspellen. Daarnaast is hij sinds zijn jongensjaren altijd blijven schrijven. In 2019 maakt hij een langgekoesterde droom waar en verschijnt het eerste deel van de jongensserie Billy extra plankgas, naar eigen zeggen een boek dat hij zelf als 10-jarige graag zou hebben gelezen. Naast een vervolgdeel maakt hij het prentenboek Hier zijn draken, samen met zijn partner Yvonne Lacet. Die heeft ook het nu bekroonde boek geïllustreerd. Films die nergens draaien gaat over het meisje Cato. Haar moeder is bij haar geboorte overleden en haar vader is sindsdien depressief. Een strenge, bemoeizuchtige huishoudster zorgt dat er eten is en de toiletten schoon zijn, maar maakt het de eigenzinnige Cato verder vooral erg moeilijk. In een oude, verwaarloosde bioscoop ontmoet Cato mevrouw Kano, die eenzame en verdrietige mensen terug laat reizen naar hun dierbaarste herinnering, aan de hand van een foto die op het filmdoek wordt geprojecteerd. Hoewel het verhaal begint met wel erg vertrouwde kinderboekenelementen, heeft het verrassende en interessante wendingen en weet de ontknoping tot tranen toe te ontroeren. De Griffeljury, onder leiding van theaterdirecteur Ernestine Comvalius, kiest met Films die nergens draaien voor een kinderboek dat wat minder overtuigend van vorm is dan het kwalitatief sterke werk van meer gevestigde mededingers als Edward van de Vendel, Anna Woltz en Bette Westera. Maar juist, net als vorig jaar met Gozert van Pieter Koolwijk, voor een prettig toegankelijke, kansrijke gooi naar een eigentijdse klassieker over een onderwerp dat jonge lezers echt lijkt bezig te houden. Het Gouden Penseel voor Terra ultima, de ontdekking van een onbekend continent van Raoul Deleo, pseudoniem voor illustrator Raoul de Leeuw (53) is minder verrassend. Eerder dit jaar heeft dit verslag van een fantasie-expeditie naar een verzonnen wereld al de Woutertje Pieterseprijs gewonnen. De illustraties tonen fantasierijke, samengestelde dieren, bijvoorbeeld een slangzwaan en een schildpadkwal, die nergens anders bestaan. Eerder dit jaar maakte de Griffeljury maar liefst 45 bekroningen bekend. Pas vandaag worden de Gouden Griffel en het Gouden Penseel onthuld. De winnaars krijgen die vanavond tijdens een feestelijke kinderboekenborrel in Amsterdam uitgereikt, aan de vooravond van de Kinderboekenweek. Die begint komende woensdag en duurt van 5 tot en met 16 oktober. De boeken van Goldewijk verschijnen bij uitgeverij Ploegsma, Terra ultima is uitgegeven door Lannoo.||https://www.volkskrant.nl/cultuur-media/yorick-goldewijk-wint-gouden-griffel-gouden-penseel-naar-raoul-deleo~b73b2881/
2022-09-29||Dat we niet weten wie de pijpleidingen heeft lekgeprikt is onverdraaglijk||Iemand heeft de twee Nord Stream-pijpleidingen lekgeprikt, maar voorlopig weet niemand met zekerheid wie. Volgens het Kremlin lijkt het erop dat sprake is van ‘een terroristische actie’ en daarom eisen de Russen een ‘objectief onderzoek’. Wie dat moet uitvoeren is onduidelijk, want het aantal objectieve instanties is inmiddels teruggebracht tot nul. In het Westen lijkt weinig twijfel te bestaan over de dader: Rusland heeft de eigen leidingen gesaboteerd. Bij gebrek aan concrete aanwijzingen over wie er verantwoordelijk is, schakelden de media de afgelopen dagen alvast over op probleem 2, de veiligheid van de uitgebreide infrastructuur op de zeebodem: data- en stroomkabels. Straks staan de windmolens op de Noordzee loos in de wind, omdat een onverlaat de kabels naar het land heeft doorgeknipt. Wat de gevolgen zijn van het doorsnijden van de datakabels weet ik niet, waarschijnlijk valt het internet uit. Er zijn, hoorde ik, al Russische marineschepen gesignaleerd in de buurt van onze windmolenparken. Wat moesten die daar? Hadden ze soms een schaar aan boord? Geen gas, geen stroom en ook geen data meer: we dreigen te worden teruggekatapulteerd naar de jaren vijftig, naar kolenstook, kaarsen en de dataloze typemachines: wel een energietransitie, maar een heel andere dan Urgenda voor ogen had. Nederlandse generaals b.d. hebben inmiddels een dagtaak aan het analyseren en becommentariëren van de ontwikkelingen in Oekraïne en alles wat daarmee heeft te maken, zoals de lekke pijpleidingen. Woensdag hoorde ik commandant b.d. Mart de Kruif op de VRT-radio. Hij wees Rusland aan als meest waarschijnlijke dader, al gaf hij toe dat hij het ook niet zeker wist. Hij had drie argumenten: ze kunnen het, zo voeren de Russen tegenwoordig oorlog en ze hadden een ‘business case’: de sabotage kost de Russen miljarden, maar het levert ze door de steeds hogere gasprijzen ook miljarden op – al kunnen ze het gas dus niet meer aan Europa verkopen. Met zulke argumenten kun je ook de VS beschuldigen, maar dat is een bevriende natie. Dat we het niet weten, is om gek van te worden. Ergens zitten een paar mannen tevreden rond een tafel na te genieten van hun succesvolle operatie. Maar waar? Welke taal spreken ze? Zeiden ze nashe zdoróvje of cheers, nadat ze de champagneflessen hadden ontkurkt? Ooit komt het naar buiten, ooit gaat iemand de eer opeisen of klapt een toevallig aanwezige ober uit de school. Ooit zal een geheime dienst een belastend telefoongesprek openbaar maken of verkoopt een marinekapitein met geldnood zijn kennis. Mijn hoop is gevestigd op de jongens van Bellingcat, die wel vaker hebben bewezen dat ze slimmer zijn dan alle geheime agenten bij elkaar en die een filmpje boven water halen waarop je een matroos met de duim omhoog aan de reling ziet staan die iets zegt dat op ‘kaputt’ lijkt. Aha! Betrapt in flagrante! Maar voorlopig tasten we in het duister. Als ik de schrijver was van het scenario van Explosion, zou ik kiezen voor een verrassende plot. Niet de Russen, niet de Amerikanen, te goedkoop. Misschien iets met een explosief dat van binnenuit in de pijp is gebracht door een krankzinnige ingenieur of een woedende Deense haringvisser die steeds bleef haken en die een paar dieptebommen heeft aangeschaft. Desnoods iets met de dekselse Noren en een duivels plan om nóg meer winst te maken met hun gasexport. Dat je als kijker versteld staat en zegt: ‘Dát had ik nou niet verwacht.’ Maar de werkelijkheid is nu eenmaal plotloos, dus het zal wel weer iets zijn met de Iraniërs of de Mossad.||https://www.volkskrant.nl/columns-opinie/dat-we-niet-weten-wie-de-pijpleidingen-heeft-lekgeprikt-is-onverdraaglijk~b90abe4a/
2022-09-29||Eneco, Essent en Vattenfall stellen tariefverhoging uit na kritiek toezichthouder, Greenchoice houdt voet bij stuk||Daarover verschillen nog steeds de meningen. De ACM is stellig: klanten minder dan dertig dagen van tevoren informeren over een verhoging van de tarieven, dat is tegen de wet. Daarin is immers een opzegtermijn van dertig dagen vastgelegd voor energiecontracten. Zetten de bedrijven hun plan door, dan stelt de toezichthouder een onderzoek in, waarna boetes kunnen volgen. De energiebedrijven leggen de wet anders uit: volgens hen gelden de dertig dagen niet voor tussentijdse wijzigingen van de tarieven. Zo schrijft Eneco in een verklaring nieuwe tarieven minimaal tien dagen van tevoren aan te kondigen, ‘en dat doen wij al sinds langere tijd op deze wijze’. Essent schrijft dat het onaangenaam verrast is over het ‘nieuwe’ standpunt dat de ACM heeft ingenomen ‘zonder Essent en andere energiebedrijven te raadplegen’. Ja. Al pakken de bedrijven dat verschillend aan. Vattenfall en Eneco voeren de verhoging in, dertig dagen nadat een klant de aankondiging heeft gekregen, en houden daarbij dus vast aan de prijzen die al waren aangekondigd. Essent gaat nu per 7 november de tarieven aanpassen en zal klanten daarover begin volgende maand berichten. Overigens lijken de Essentklanten hier weinig mee op te schieten. Essent gaat namelijk nieuwe, hogere tarieven berekenen. Het bedrag dat het bedrijf de komende drie maanden extra in rekening zou brengen, verdeelt het nu over twee maanden. Vooralsnog wel, al wil een woordvoerder niet zeggen of dat zo blijft. Voor Eneco en Greenchoice staat er ook meer op het spel. Zij passen de prijs aan van contracten waarvan het tarief elke drie maanden wordt bijgesteld. Daarvoor hebben de bedrijven de afgelopen maanden gas en stroom ingekocht – toen de prijzen extreem hoog lagen. Dat vertaalt zich in een grove verdubbeling van de tarieven, tot rond de 3,40 euro per kubieke meter gas en meer dan 80 cent per kilowattuur stroom. Deze prijsverhoging uitstellen zou de bedrijven veel geld kosten. Vattenfall en Essent wilden enkel een relatief bescheiden tussentijdse verhoging van variabele contracten doorvoeren, die normaal alleen in juli en januari worden aangepast. Zij hebben hiervoor al voor de zomer, toen de groothandelsprijzen relatief laag waren, een groot deel van het gas en de stroom ingekocht, en slechts een beperkt deel tijdens de prijspiek van deze zomer. Door die tegenvaller wordt de prijs met enkele tientallen procenten verhoogd. Tarieven liggen rond de 2 euro per kubieke meter gas en 50 cent voor een kilowattuur stroom. Ze kunnen een klacht indienen bij de ACM met een brief die op de website van de toezichthouder staat – die is al zo’n 250 duizend keer gedownload. Verder wijst Greenchoice erop dat klanten die met ingang van 1 oktober een nieuw tarief hebben gekregen ‘altijd per direct en zonder opzegtermijn’ kunnen overstappen naar een andere leverancier. Ja. Wie nu een rondje maakt op vergelijkingssites ziet dat onder meer Budget Energie nieuwe klanten tarieven biedt die iets gunstiger zijn dan de tarieven die Eneco en Greenchoice hebben aangekondigd. Dit gaat wel om contracten waarbij het tarief elke maand wordt aangepast. Daarmee heb je dus wel op korte termijn een iets lagere prijs, maar ook weer een snelle prijsverhoging als gas op de groothandelsmarkt veel duurder wordt. Volgens vergelijkingssite Overstappen.nl neemt de animo om over te stappen naar Budget Energie de laatste dagen toe. ‘Exacte cijfers delen we niet, maar het gaat bij ons om enkele tientallen overstappers per dag’, zegt Tom Schlagwein van Overstappen.nl. ‘Van die overstappers had 15 procent een contract bij Greenchoice en 7 procent bij Eneco.’ Bronnen in de energiebranche vertellen dat leveranciers zich hier zorgen over maken. Zeker als de groothandelsprijs de komende weken hard zou dalen, komen er steeds meer contracten die een stuk goedkoper zijn dan de prijzen van Eneco, Greenchoice en andere aanbieders. Die kunnen dan in korte tijd veel klanten verliezen en blijven zitten met duur ingekocht gas waarvoor ze geen afnemers meer hebben. Dat is ook een belangrijke reden dat energiebedrijven er bij het kabinet op aandringen dat het minder makkelijk moet worden om over te stappen. De energiebedrijven willen dat een klant bij vertrek een boete betaalt die gekoppeld is aan door het bedrijf gederfde kosten. De nieuwe Energiewet die dat moet regelen komt al jaren niet door de Tweede Kamer. Het kabinet overweegt de boeteregeling nu versneld aan te passen, in ruil voor de garantie dat energiebedrijven weer vaste contracten gaan aanbieden.||https://www.volkskrant.nl/nieuws-achtergrond/eneco-essent-en-vattenfall-stellen-tariefverhoging-uit-na-kritiek-toezichthouder-greenchoice-houdt-voet-bij-stuk~b3f22061/
2022-09-29||Een beetje pijnlijk is het wel voor Ajax: te kleine doeltjes op De Toekomst||Consternatie op De Toekomst woensdagavond waar de Ajax vrouwen het opnamen tegen Arsenal in een poging de Champions League te bereiken. Op het jeugd- en trainingscomplex van de Amsterdamse club bleken de doelen op het hoofdveld niet hoog genoeg, constateerde Arsenal en later ook de Uefa-waarnemer kort voor het duel. ‘Het was een vreemde ervaring om hier te komen, tegen een grote club als Ajax te spelen, de doelen te moeten meten en erachter te komen dat ze 10 centimeter te klein waren. Ik heb nog nooit zoiets meegemaakt, maar we hebben alleen invloed op te dingen waar we invloed op hebben’, zei Arsenal-coach Jonas Eidevell op de persconferentie na afloop. Een dag later reageerde Ajax. ‘Er is dagelijks onderhoud aan de velden en voorafgaand aan dit duel is iets niet goed gegaan bij het terugplaatsen van de doelen op het hoofdveld. Na constatering door Arsenal en de Uefa is dit nog voor de aftrap hersteld. We betreuren dit uiteraard en gaan de procedure aanpassen om dit soort incidenten in de toekomst te voorkomen.’ Met doelen op de juiste afmetingen verloor Ajax uiteindelijk met 1-0 door een treffer van de Nederlandse Arsenal-spits Vivianne Miedema en was daardoor uitgeschakeld aangezien de heenwedstrijd in Londen in 2-2 was geëindigd. Het gekrakeel over de doelen overstemde de wedstrijd. Hoe is dit mogelijk? Erwin Beltman, gelauwerd grasmeester, vermoedt dat de stop in de aluminium kokers waar de doelpalen in staan te diep zat. ‘Dat is makkelijk te verhelpen door die kokers tien centimeter op te vullen.’ Hij leeft mee met zijn collega’s bij Ajax. ‘Ze hebben daar een geweldig gras- en onderhoudsteam, echt vakmensen. Dus het is enorm balen. Maar we zijn allemaal mensen. Ik heb José Mourinho ook wel eens horen klagen over te kleine doelen bij een club dus Ajax is niet de enige club waar dit gebeurt.’ Beltman, meermaals onderscheiden voor de grasmat in De Kuip, heeft een dergelijk probleem zelf nooit aan de hand gehad. ‘Als je Europees voetbal speelt dan moet je bij de Uefa 25 A’4tjes met allerlei specificaties over de velden invullen en wordt alles gecheckt. Dus dan heb je dat vangnet nog. Maar dit was op De Toekomst dus dan is die check er kennelijk niet geweest. Nogmaals, ik weet er het fijne niet van. Het zet ons in ieder geval allemaal wel weer op scherp om alles goed na te meten.’||https://www.volkskrant.nl/sport/een-beetje-pijnlijk-is-het-wel-voor-ajax-te-kleine-doeltjes-op-de-toekomst~b3d5ce3f/
2022-09-29||Eliud Kipchoge, marathonfenomeen, rent elke dag om vrij te zijn in deze wereld||Eliud Kipchoge denkt even na. Waarom rent hij? ‘Rennen is leven’, zegt hij. De tweevoudig olympisch kampioen op de marathon is in Den Haag bij verzekeringsmaatschappij NN, zijn sponsor. Hij ontmoet er werknemers en vertelt over zijn wereldrecordrace van afgelopen zondag in Berlijn. Zijn bijnaam is ‘de filosoof’. Dat is wel te begrijpen, want zijn zinnen verrassen regelmatig. Meer dan eens pareert hij de vragen in het groepsinterview na afloop van de medewerkersbijeenkomst met een wedervraag. Hij vat het eerder op als dialoog dan vraaggesprek. Toch is de Keniaan niet echt een praatgraag type. Tijdens interviews zit hij niet in zijn ‘comfortzone’, geeft hij toe. De meeste van zijn antwoorden houdt hij beknopt. Hij laat stiltes vallen en formuleert soms raadselachtig. Zo ook op die vraag waarom hij doet wat hij doet. ‘Als je rent ben je vrij, vrij in deze wereld.’ In de Duitse hoofdstad liep Kipchoge onder perfecte weersomstandigheden, windstil en een graad of 13, naar 2.01.19. Hij was precies een halve minuut sneller dan vier jaar geleden in dezelfde stad. Tot halverwege leek hij zelfs op weg naar een tijd onder de twee uur, een bijna magische grens voor marathonlopers. Kipchoge is de enige die die barrière al eens slechtte, zij het in heel andere omstandigheden. In oktober 2019 liet hij zich in Wenen door een groep tempomakers die steeds ververst werd uit de wind houden op een speciaal uitgekiend circuit. Een eerdere poging in Italië in 2017 mislukte met 2.00.25, maar in Oostenrijk snelde hij naar 1.59.40. De tijd werd niet erkend als wereldrecord omdat het spel met de tempomakers tegen de reguliere wedstrijdregels is. ‘Voor mijzelf is mijn persoonlijk record 1.59.40. Mijn tijd uit Berlijn zie ik als de derde tijd die ik ooit heb gelopen. Er zijn nu eenmaal regels en reglementen en dat is ook goed. Hierdoor heb ik welbeschouwd twee records: een historisch record en een wereldrecord.’ ‘Technologie is goed. Om voorwaarts te gaan is belangrijk. En er komt nog meer aan. Het leven verandert, de wereld beweegt. Ik geloof dat mensen met verandering altijd beter af zijn.’ ‘Nee. Het is goed dat er regels zijn. Het gaat erom dat je binnen de regels beweegt. Dan zal er evolutie zijn.’ ‘Nee! Ik geloof erin dat je maximaal twee marathons van hoge kwaliteit kunt lopen in een jaar, ook op moderne schoenen. Het lichaam en de geest hebben tijd nodig om te herstellen. De geest is doorgaans als eerste er weer bovenop. Dat moet ook. De geest is de chauffeur, het lichaam de auto. Pas als de chauffeur fris is, heeft het zin om aan de auto te sleutelen.’ In een zaaltje van het NN-hoofdkantoor heeft Kipchoge zijn verhaal gedaan voor een groep werknemers van het bedrijf. Zijn voornaam staat in grote letters met gloeilampen tegen een van de wanden. Hijzelf staat in een hoekje handtekeningen uit te delen en lacht bij elke selfie die er wordt genomen. Achter de rij is hij nauwelijks zichtbaar. Met zijn 1,67 meter verdwijnt hij bijna tussen de lange Nederlandse lijven. In weer een ander zaaltje, met een groepje journalisten, gaat er een enorme rust uit van hem uit. Hij praat kalm, reageert nauwelijks als hij per ongeluk zijn glas aanstoot en er een plons thee over de rand op het tafelblad golft. Onverstoorbaar vertelt hij door over zijn routines. Dat hij altijd drie uur voor een wedstrijd havermoutpap eet. ‘Met honing en banaan.’ En dat hij in die thee altijd twee suikerklontjes doet, want koolhydraten zijn onmisbaar voor een duursporter. Te veel eten is voor hem geen gevaar, weet hij. ‘Ik kan met mijn kind gerust patat eten.’ 37 jaar oud is hij, maar de tijd lijkt nauwelijks vat op zijn lichaam te hebben. In 2003 al werd hij wereldkampioen, toen op de 5.000 meter op de atletiekbaan. Een jaar later pakte hij brons op die afstand op de Spelen. In 2008 eindigde hij één treetje hoger in Beijing: tweede. In 2013 liep hij zijn eerste marathon, in Hamburg. Hij won en wist dat dit een afstand was die hem op het lijf geschreven was. In de negen jaar die erop volgden won hij nog veertien keer, waaronder de olympische titelstrijd in 2016 en 2021. Slechts tweemaal ging hij van start bij een marathon en zegevierde hij niet, een ongekende score. ‘Absoluut. Ik houd ervan om mijn sport te verkopen op een positieve manier. Om aan mensen te laten zien dat het beoefenen van een sport die je bevalt de enige manier is om fit te blijven. En ik denk dat deze sport de goede kant opgaat. De hele wereld kijkt naar marathons, op alle continenten worden marathons gelopen.’ ‘Nee. Ik heb me voorbereid zoals altijd.’ ‘Weet je, die herhaling leidt tot succes. Het kan saai lijken, de dingen die je doet, maar die brengen je wel verder. Ik herhaal met een doel voor ogen.’ ‘De Olympische Spelen van Parijs.’ ‘Hoelang blijf jij nog schrijven? Mijn lichaam zal dicteren wanneer het tijd is om te stoppen. Nu voelt mijn lichaam in training soms anders, maar verder is mijn lichaam hetzelfde. Ik ben nog altijd dezelfde Eliud. Ik ben nog altijd zwart. Zoals ik het zie moet ik grenzen blijven verleggen.’ ‘Natuurlijk. Maar mijn lijf heeft nog zoveel kracht. Als mijn lichaam en geest de trainingen niet meer aankunnen, dan is pas het tijd om te stoppen. Maar ook dan is het belangrijk om actief te blijven. Wie niet actief is kan nooit succesvol zijn en is verloren. Daarom zijn zoveel mensen verdwaald. Na mijn profloopbaan zal ik marathons blijven lopen. Misschien ga ik wel alle stadsmarathons doen, van Shanghai tot alle andere plekken op de wereld.’||https://www.volkskrant.nl/sport/eliud-kipchoge-marathonfenomeen-rent-elke-dag-om-vrij-te-zijn-in-deze-wereld~b43f5a93/
2022-09-29||Kamerwens om ‘meerwerkers’ te belonen, stuit voorlopig nog op praktische bezwaren||Treinen vallen uit door personeelstekort. Schoolklassen worden naar huis gestuurd omdat er geen leerkracht is, de kinderopvang krijgt de roosters niet vol. In de zorg komen ze handen tekort aan het bed. Horecagelegenheden sluiten soms al in de avonden, winkels ook. De tranentrekkende voorbeelden te over, donderdag in de Tweede Kamer tijdens het debat over de krapte op de arbeidsmarkt. Dit voorjaar waren er 143 vacatures voor elke honderd werklozen. Sindsdien is de werkloosheid iets opgelopen, maar er zijn nog steeds meer vacatures. De krapte treft inmiddels alle sectoren van de economie. De hamvraag is steeds: wat doet het kabinet? Of eigenlijk wat kan het kabinet eraan doen? Vooralsnog wil de ministersploeg de krapte vooral aanpakken met het stimuleren van technologie- en procesinnovatie (zodat er minder mensen nodig zijn voor hetzelfde werk), scholing en het vergroten van het arbeidsaanbod: ruim een miljoen mensen staan min of meer aan de kant. Min of meer, want daarin zit ook ruim een half miljoen mensen die in deeltijd werken maar best langer willen werken. Karien van Gennip, minister van Sociale Zaken, benadrukt eerst het goede nieuws, zoals de halvering van het aantal langdurig werklozen en de uitstroom uit de bijstand. De keerzijde van de krapte is dat de werkdruk voor de werkenden oploopt en dat wordt versterkt door ziekteverzuim. Als oorzaak ziet zij de vergrijzing en de conjunctuur. ‘De conjunctuur is tijdelijk. Sommigen voorzien een recessie’, waarschuwt zij, ‘Maar laten we nu allemaal een stapje extra zetten om Nederland open te houden.’ Volgens de Tweede Kamer is de belangrijkste maatregel die het kabinet kan nemen een verandering van het belastingstelsel en het toeslagenstelsel. Dat betogen bijvoorbeeld Senna Maatoug (GroenLinks) en Bart Smals (VVD). Maar dat zit er voorlopig niet in, want dat is te ingewikkeld voor de toch al overwerkte Belastingdienst. Die veranderingen zouden langer werken voor deeltijdwerkers aantrekkelijker moeten maken. Nu gaan zij er netto soms weinig op vooruit als zij meer uren gaan werken door bijvoorbeeld verlaging of verlies van toeslagen. Van Gennip wijst erop dat het kabinet wel iets doet door de belastingen voor werkenden een beetje te verlagen. De kinderopvangtoeslag gaat drastisch op de schop, maar de sanering van het hele toeslagenstelsel moet nog in de steigers worden gezet. Bovendien gaan echt niet alle deeltijdwerkers er nauwelijks op vooruit als ze meer gaan werken, betoogt zij. Wel komt er een ‘tool’ op internet waarmee deeltijdwerkers kunnen uitrekenen hoeveel ze netto overhouden als ze meer gaan werken. De voltijdbonus voor deeltijdwerkers die fulltime gaan werken, komt ook weer voorbij. Die vroegen de fractievoorzitters van VVD en D66 onlangs tijdens het debat over de rijksbegroting. Zij werden toen gesteund door een ruime meerderheid, maar nu komt bijvoorbeeld het CDA daar deels op terug. Kamerlid Hilde Palland noemt het nu een ‘extra kerstbal’ voor de Belastingdienst. Zij voorziet nu ‘afbakeningsproblemen’. Smals (VVD) vindt dat het ook een ‘meerurenbonus’ kan worden voor deeltijders die een paar uur langer gaan werken. Of de uitvoering van het idee daarmee eenvoudiger wordt voor de Belastingdienst, blijft onduidelijk. Bart van Kent (SP) meent dat mensen juist in deeltijd zijn gaan werken om het werk af te krijgen. Hij illustreert zijn betoog met een voorbeeld van een leerkracht die vier dagen is gaan werken om de vijfde dag het papierwerk af te handelen. ‘Anders moet dat ’s avonds of in het weekend. De regeldruk moet ook omlaag.’||https://www.volkskrant.nl/nieuws-achtergrond/kamerwens-om-meerwerkers-te-belonen-stuit-voorlopig-nog-op-praktische-bezwaren~bad98746/
2022-09-29||Onderzoek naar vermeend wangedrag Arib brengt alle betrokkenen in grote verlegenheid||Khadija Arib was vol ongeloof toen zij woensdag via NRC vernam dat het presidium, het dagelijks bestuur van de Tweede Kamer, op advies van de landsadvocaat een extern onderzoek naar haar instelt. Het presidium zou meldingen van ‘machtsmisbruik’ en ‘een schrikbewind’ hebben binnengekregen over de oud-Kamervoorzitter. Het lek bracht zowel het presidium als de huidige Kamervoorzitter Vera Bergkamp als Arib zelf in grote verlegenheid. Een politieke afrekening, zegt Arib in een gesprek met de Volkskrant. ‘De overgrote meerderheid van de medewerkers en griffiers zijn ontzettend goede mensen, maar de top is enorm gepolitiseerd en machtsbelust’, aldus de PvdA’er die van 2016 tot 2021 Kamervoorzitter was. Nu Arib als voorzitter van de parlementaire enquêtecommissie naar het coronabeleid opnieuw met ambtenaren van de Kamer zou gaan werken, is de ambtelijke top volgens Arib een lastercampagne begonnen. ‘De ambtelijke top heeft er alles aan gedaan om klachten te verzamelen.’ Verhalen over Aribs managementstijl doen al jaren de ronde op het Binnenhof. De PvdA’er zou, althans voor haar medewerkers, moeilijk in de omgang zijn. In 2017 stapte de griffier van de Tweede Kamer, Renata Voss, op na een conflict met Arib. ‘Ik had als Kamervoorzitter de taak om orde op zaken te stellen en eind te maken aan de informele ons-kent-ons-cultuur’, zegt Arib daarover. ‘Dat betekent dat je soms besluiten moet nemen die niet iedereen even prettig vindt. Ja, ik vraag veel van mijn mensen. De lat ligt bij mij hoog, dat is geen geheim.’ Voorzitter Bergkamp is in Aribs ogen verantwoordelijk voor haar reputatieschade. Arib neemt het Bergkamp kwalijk dat zij geen contact met haar heeft gezocht zodra de klachten binnenkwamen en toen besloten werd de landsadvocaat in te schakelen. ‘Toen ik voorzitter was kreeg ik ook meerdere meldingen, ook over Kamerleden. Dan bel je die persoon. Want het is nogal wat: de landsadvocaat, een kantoor dat nota bene voor de regering werkt, inschakelen om een Kamerlid te onderzoeken.’ Bergkamp was woensdag wel van plan om Arib meteen te informeren over het besluit om een onderzoek te beginnen. Arib kreeg woensdagmiddag rond half vijf een uitnodiging voor een gesprek op donderdagochtend met Bergkamp en twee leden van het presidium, maar dat kwam haar niet goed uit. Enkele uren later lekte het nieuws uit. Arib peinst er intussen niet over om alsnog in te gaan op Bergkamps uitnodiging om het onderzoek toe te lichten. ‘Ik ben al anderhalf jaar weg als Kamervoorzitter. Anderhalf jaar. Ik ben verantwoording schuldig aan de kiezers. Niet aan Vera Bergkamp.’ Arib eist juist opheldering van Bergkamp. ‘Waarom heb ik het nieuws via de media moeten vernemen? Waarom is achter mijn rug om via de landsadvocaat onderzoek gedaan?’ Veel antwoorden kon Bergkamp donderdag niet geven. Uit privacy-overwegingen wilde ze niet ingaan op vragen over de aard van de beschuldigingen, de periode waarop de klachten betrekking hebben, en of er naast de twee anonieme brieven nog andere klachten liggen. Ook wil ze niet zeggen wanneer zij op de hoogte was van de klachten tegen Arib. Dat besloten is tot een onderzoek is het presidium ‘zwaar gevallen’, wilde Bergkamp wel kwijt. ‘We zijn niet over één nacht ijs gegaan.’ Ze benadrukt dat het presidium, waarin Henk Nijboer namens de PvdA zitting heeft, het besluit unaniem nam. Volgens Nijboer zijn de meldingen ‘zo ernstig en serieus’ dat een onderzoek de enige uitkomst is. Nu Arib heeft aangegeven niet mee te werken aan het onderzoek, is niet duidelijk welke stappen het presidium zal nemen. Het Binnenhof worstelt al langer met het vraagstuk hoe om te gaan met grensoverschrijdend gedrag. Sinds de vorige winter, toen het thema na de BOOS-onthullingen bij The Voice ook in Den Haag hoog op de politieke agenda kwam te staan, is het geregeld fout gegaan met de afhandeling van (vermeend) grensoverschrijdend gedrag. Gijs van Dijk (PvdA) stapte op na beschuldigingen dat hij zich in relationele sfeer niet eerlijk zou hebben opgesteld. De conclusies van het onderzoek zijn niet openbaar en worden fel door hem betwist. Nilüfer Gündogan is nog steeds in een juridische strijd met Volt verwikkeld die haar na anonieme meldingen uit de fractie had gezet. In de wandelgangen van de Tweede Kamer klinken vanuit vele fracties inmiddels bezorgde geluiden over deze opeenvolgende onderzoeken. Alleen al het uitlekken van beschuldigingen van grensoverschrijdend gedrag of de aankondiging van een onderzoek maakt dat een beklaagde al schuldig is verklaard. Voor Bergkamp ligt er nu de lastige klus om tot een deugdelijke procedure te komen waarbij zowel klagers als beklaagden beschermd worden en waarmee wordt voorkomen dat het lekken van meldingen van grensoverschrijdend gedrag een politiek wapen wordt om iemand te vloeren nog voordat er onderzoek is gedaan.||https://www.volkskrant.nl/nieuws-achtergrond/onderzoek-naar-vermeend-wangedrag-arib-brengt-alle-betrokkenen-in-grote-verlegenheid~b0a083d4/
2022-09-29||In de zoektocht naar betere omgangsvormen vindt de Kamer weinig houvast in de regels||Mag het ene Tweede Kamerlid zeggen dat hij vindt dat een ander Kamerlid geliquideerd moet worden? Het antwoord is overduidelijk ‘nee’. Het Reglement van Orde van de Tweede Kamer, en mogelijk zelfs het Wetboek van Strafrecht, biedt genoeg aanknopingspunten om hiertegen op te treden. Zo’n oproep is in de Kamer dan ook nog nooit gedaan. Toch bepleiten fractievoorzitters Jan Paternotte (D66) en Gert-Jan Segers (ChristenUnie ) donderdag in een Kamerdebat dat expliciet in het Reglement van Orde wordt opgenomen dat Kamerleden elkaar niet mogen ‘bedreigen’. Zij zien de laatste jaren ‘steeds vaker gebeuren dat collega’s worden geïntimideerd tijdens debatten’ en willen dat met deze nieuwe regel een halt toeroepen. Tegenstand van Forum voor Democratie was al ingecalculeerd. Die partij vreest dat de nieuwe regel wordt ingezet om ‘de oppositie de mond te snoeren’. Een uitspraak van FvD’er Pepijn van Houwelingen lijkt zelfs een hoofdaanleiding te zijn voor dit debat over omgangsvormen. Eind vorig jaar tegen zei hij tegen Sjoerd Sjoerdsma (D66): ‘Uw tijd komt nog wel, want er komen tribunalen.’ Maar ook de verwachte voorstanders van strengere omgangsvormen in de Kamer aarzelen om zo’n nieuwe regel zomaar in te voeren. ‘Wie kan hier nou eigenlijk tegen zijn?’, begint PvdA’er Mohammed Mohandis zijn betoog. Om zich vervolgens af te vragen ‘hoever dit voorstel eigenlijk gaat?’ Wat valt er bijvoorbeeld allemaal onder bedreiging, wil hij weten. En: ‘Vallen ook uitspraken over buitenlandse leiders hieronder?’ De spijker op zijn kop slaat ditmaal de PVV. ‘Het probleem met het voorstel van Segers en Paternotte is dat zij niet willen aansluiten bij ‘bedreiging’ zoals in het Wetboek van Strafrecht bedoeld. Zij willen dat de Kamervoorzitter ook kan ingrijpen als een uiting als bedreigend kan worden erváren’, aldus het PVV-Kamerlid Gidi Markuszower. ‘Het criterium van wat bedreiging is, wordt dus enorm opgerekt.’ Zijn opmerking zorgt voor diverse vermakelijke een-op-een-debatjes over de vraag of eerder geuite verwensingen in de Kamer – ‘idioten en sukkels’ (Baudet, FvD), ‘bedrijfspoedel’ (Paternotte, D66), ‘complotmarmot’ (Gündogan) – in het vervolg nog mogen of dat die voortaan als bedreigend kunnen worden ervaren en dus kunnen leiden tot tijdelijke schorsing van het betreffende Kamerlid. Precies deze discussie doet menig Kamerlid beseffen dat het aanscherpen van het Reglement van Orde niet per se zal zorgen voor nettere omgangsvormen, maar mogelijk zelfs voor extra problemen. ‘Hoe meer we hierover doorpraten, hoe smaller het pad wordt waar we overheen lopen’, vat het SGP-Kamerlid Kees van der Staaij het dilemma samen. BBB-leider Van der Plas doet een dappere poging om het lastige struikelblok terug te brengen tot overzichtelijke proporties. ‘Ja, je moet alles kunnen zeggen wat je vindt’, zegt ze. ‘Maar niet alles wat mag, hóéf je ook te doen. Als we dat nou als uitgangspunt nemen, komen we al een heel eind.’ Of het een effectieve bezweringsformule zal zijn voor de onrust die momenteel heerst in het parlement, valt vooralsnog te betwijfelen. Eerst mogen Paternotte en Segers het voorstel binnenkort nog verdedigen, daarna volgt de stemming.||https://www.volkskrant.nl/nieuws-achtergrond/in-de-zoektocht-naar-betere-omgangsvormen-vindt-de-kamer-weinig-houvast-in-de-regels~b0ba40e1/
2022-09-29||Achtergebleven helmen als stille getuigen van groot oorlogsleed||Bekijk de index hier.||https://www.volkskrant.nl/foto/achtergebleven-helmen-als-stille-getuigen-van-groot-oorlogsleed~b1fdb3ba/
2022-09-29||Brussel waarschuwt voor politieke gevolgen als er een maximumprijs komt voor gas||Het is niet voor het eerst dat de lidstaten een maximumprijs voor gas bespreken. De groep voorstanders groeit: liefst vijftien ministers stuurden Simson deze week een soort van ultimatum. De prijslimiet is volgens hen ‘de enige maatregel’ die de ellende van de exploderende energieprijzen en oplopende inflatie kan oplossen. De vijftien hebben net niet genoeg stemmen om voor een prijs-ingreep een wetsvoorstel af te dwingen. Daarvoor moet ook Duitsland of Nederland om en daar ziet het vooralsnog niet naar uit. Een plafond voor de gasprijs heeft op het eerste gezicht de charme van de eenvoud. Als de EU-landen de gasproducenten simpelweg niet meer betalen dan een bepaald maximumbedrag per megawattuur, drukt dat de rekening voor consumenten en bedrijven. Een wenkend perspectief in tijden waarin vele burgers de elektrarekening niet eens meer willen bekijken en bedrijven activiteiten stilleggen om gas te besparen. Aantrekkelijk ook omdat het in de winter van 2023-’24 niet veel anders zal zijn. In een ‘non-paper’ over noodmaatregelen voor de gasmarkt zegt de Commissie dat een prijslimiet alleen werkt als de EU tegelijk ingrijpt om de vraag naar gas te verminderen en schaars gas eerlijk te verdelen. Louter een maximumprijs leidt tot ‘zware en onverwachte verstoringen’ van het aanbod en tot blackouts (stroomuitval) in sommige lidstaten. De kans bestaat immers dat leveranciers elders op de wereldmarkt hun gas aanbieden als daar een betere prijs wordt geboden. Daarnaast leidt een gemaximeerde gasprijs tot meer gebruik, wat nu juist niet de bedoeling is. Een algemeen prijsplafond voor alle gas (lng en aardgas) – de eis van de vijftien landen – schakelt het huidige marktsysteem met één klap uit. Het betekent dat de EU gezamenlijk de maximumprijs moet vaststellen, gezamenlijk gas moet inkopen en gezamenlijk eventuele schaarste herverdelen, desnoods door rantsoenering. Allemaal activiteiten die nu door duizenden verschillende marktpartijen worden verricht. Volgens de Commissie beschikt de EU op dit moment absoluut niet over de expertise en menskracht om die taken centraal via een soort GazBrus over te nemen. Evenmin beschikt ze over de honderden miljarden euro’s die nodig zijn als de EU toch gedwongen is de hogere wereldmarktprijs te betalen. De Commissie kiest voor kleinere stapjes, zoals een maximumprijs voor Russisch gas dat via pijpleidingen naar Europa komt. Heel veel is dit niet meer – de import van Russisch gas is dit jaar met 75 procent gedaald – maar nog steeds goed voor 9 procent van alle EU-gasimport. De kans dat Rusland als vergelding zijn gas elders verkoopt – president Poetin dreigde daar eerder mee – is volgens de Commissie ‘verwaarloosbaar’. De pijpleidingen zijn immers niet te verleggen en aardgas vloeibaar maken kost geld, wat de prijs opdrijft. Een tweede voorstel van de Commissie is om met ‘betrouwbare leveranciers’ van pijpleidinggas, zoals Noorwegen, te onderhandelen over lagere prijzen. Als de EU gezamenlijk inkoopt is zij een aantrekkelijke klant. Zo’n nieuwe prijsafspraak is iets voor de langere termijn en helpt de burger dus niet direct deze winter. Dat geldt ook voor het derde voorstel van de Commissie: onderhandelen met betrouwbare leveranciers van vloeibaar gas (lng) over lagere prijzen. Die zijn er niet morgen, maar mogelijk wel komend voorjaar. Commissie-ambtenaren wijzen erop dat de EU-landen de afgelopen maanden zelf de prijs voor lng omhoog stuwden door ieder voor zich gascontracten af te sluiten. Vooral voor Duitsland was geen prijs te hoog. Tot slot zegt de Commissie ‘open te staan’ voor een discussie om gas dat gebruikt wordt voor elektra-opwekking aan een maximumprijs te binden. Juist dat dure gas zorgt nu voor de hoge elektriciteitsrekeningen. Diplomaten voorzien een pittig debat tussen de ministers voor Energie. De vijftien briefschrijvers vinden dat de Commissie de boel traineert, minister Rob Jetten daarentegen kan zich vinden in de behoedzame opstelling van Simson. Waar de lidstaten wel mee akkoord gaan, is het pakket noodmaatregelen dat Commissievoorzitter Ursula von der Leyen eerder deze maanden aankondigde om de elektrarekening voor burgers en bedrijven nog deze winter te verlagen. Via een heffing op fossiele energiebedrijven en het afromen van de superwinsten van zonne-, wind- en kerncentrales, halen de lidstaten een geraamde 140 miljard euro op. Dat geld moet worden ingezet om energiearmoede en faillissementen te voorkomen. Verder stemmen de EU-landen in met 5 procent minder elektraverbruik tijdens de piekuren.||https://www.volkskrant.nl/nieuws-achtergrond/brussel-waarschuwt-voor-politieke-gevolgen-als-er-een-maximumprijs-komt-voor-gas~b901efef/
2022-09-29||Is de voltijdbonus douceurtje voor de elite?||Wie bereid is een volledige werkweek te draaien, moet extra worden beloond. Dat is mooi nieuws voor de mensen die veel vrijheid hebben om hun tijd zelf in te delen – zeg: de elite in het bestuur, de wetenschap en de media. Die kunnen er al snel een mouw aanpassen en strijken 5 procent extra salaris op. Het is slecht nieuws voor de mensen die verplichte roosters draaien en ter plekke moeten zijn in de zorg, het onderwijs of de politie. Kortom de beroepen waar de grootste tekorten zijn. Die worden nog zwaarder onder druk gezet en zullen de voltijdbonus als deeltijdboete zien. Heel vaak worden in de ivoren torens van Den Haag plannetjes bedacht die worden gelanceerd als het ei van Columbus. Enkele jaren geleden waren dat het basisinkomen en de vierdaagse werkweek. Van allebei is, afgezien van wat experimenten, niets terecht gekomen. Nu is het de voltijdbonus. Hiermee moeten 4,5 miljoen deeltijdwerkers worden aangemoedigd zich ook een keer het vuur uit de sloffen te lopen, zodat personeelstekorten als sneeuw voor de zon verdwijnen. Te veel arbeidspotentieel gaat met de kinderen naar de zwem- en tennislessen om daar te ouwenelen met andere ouders. Of ze kiezen ervoor om hun werk-privébalans op orde te houden met chardonnay-dames of curry-heren. Helaas is parttime werken niet voor iedereen een luxe. Er zijn ook veel gedwongen deeltijdwerkers, zoals degenen die mantelzorg verrichten of niet voor kinderopvang bij hun ouders of een crèche terecht kunnen. De voltijdbonus is een onzalig plan dat tot meer ongelijkheid leidt, omdat hogere inkomens zich veel gemakkelijker kunnen plooien. In dat opzicht onderscheidt de voltijdbonus zich niet van de beruchte bankiers- of bestuurdersbonussen. Het is ook discriminerend. Het College voor de Rechten van de Mens zegt dat de voltijdbonus een verboden onderscheid maakt zowel op grond van arbeidsduur als op grond van geslacht. Dat laatste komt doordat vooral vrouwen deeltijdbanen hebben. Verder is het een hand-en-spandienst aan de werkgevers die bang zijn dat ze door de krapte op de arbeidsmarkt tijdens de cao-onderhandelingen in het defensief worden gedrongen en lonen met 10 procent of meer moeten verhogen. Die zouden liever zien dat personeelstekorten worden aangepakt door de tijd terug te draaien naar 1919 toen de 48-urige werkweek werd ingevoerd. Het kabinet mag best trachten een cultuurverandering te bewerkstelligen om mensen tot fulltime werken aan te zetten. Misschien kan er een Postbus 51-campagne aan worden gewijd. Maar cultuurveranderingen zijn niet snel te realiseren in een land waar deeltijdwerken net zo is ingeburgerd als inmiddels de e-bike. Veel jongeren met kind noch kraai besluiten al na hun studie vier dagen te werken, omdat de baan als noodzakelijk kwaad en niet als lotsbestemming wordt gezien. Als er geld genoeg is, wordt meteen ‘uitgeklokt’. Als ze een prikkel krijgen van een voltijdbonus, dan zullen ze die pakken en meteen besluiten tot een quiet quitting na zeven in plaats van acht maanden. Een safaritocht door Oeganda is de echte beloning.||https://www.volkskrant.nl/economie/is-de-voltijdbonus-douceurtje-voor-de-elite~b85afd0a/
2022-09-29||Zijn paardenmarkten nog van deze tijd? ‘Zolang veulens worden geboren, zal er handel zijn’||Als over het Dorpsplein een ezel zittend op zijn kont over straat wordt getrokken, komt Wim Breemhaar aangesneld vanaf het terras. ‘Houd het netjes’, zegt hij tegen de jonge veehandelaar Thijs Tutert (22), die tussen zijn vingers een strakgespannen touw klemt. Aan het andere eind zit de dwarse ezel, met achter hem nog twee mannen die hem in beweging proberen te krijgen. ‘Ga niet schoppen en slaan. Voor het welzijn van het dier, maar ook voor het voortbestaan van de markt.’ Het is nog donker als woensdagochtend om halfzes het eerste onderhandelen met handjeklap vanaf de laadklep van veewagens te horen is in de motregen. Veulens, geconfronteerd met een onbekende omgeving, schieten op de gladde weg alle kanten op. Hun hoefgetrappel en gehinnik mengt zich met Poolse woorden en plat Sallands. De pony- en paardenjaarmarkt in Heeten is hét evenement waar het Overijsselse dorp ieder jaar naar uitkijkt. Dierenwelzijnsorganisaties kijken er anders naar: de tientallen paardenmarkten, die met name in het noorden en oosten van oudsher nog worden gehouden, zijn hun een doorn in het oog. Het aantal verhandelde paarden neemt ieder jaar weliswaar af, bij de twee grootste markten, in Hedel en Zuidlaren, gaan er binnenkort toch weer meer dan duizend van de hand. De Dierenbescherming, Dier&Recht en dierenartsen van Caring Vets pleiten al jaren voor een verbod vanwege de ruige omgang, de stress die de dieren ervaren in vaak kermisachtige omstandigheden en het gebrekkige toezicht. Zijn paardenmarkten nog wel van deze tijd, of loopt deze boerentraditie op haar eind, net als het modderspel met varkens genaamd ‘Zwientie tikken’? De dierenactivisten van House of Animals wakkerden de discussie eerder deze maand aan door aangifte te doen tegen de paardenmarkt in Denekamp. Daar won een meisje een pony bij een loterij, terwijl de wet dergelijke winacties met dieren verbiedt. De dorpsfeesten en festiviteiten die met de markten gepaard gaan, verhullen volgens Karen Soeters, oprichter van House of Animals, de kernactiviteit: handelaren die geld aan dieren verdienen zonder al te veel om hun welzijn te geven. Joop Huisman (74) is een klassieke verschijning in Heeten. Gekleed met boerenpet, overhemd en rode das onder zijn trui, leunt hij op zijn wandelstok, waarmee veehandelaren zoals hij dieren aanwijzen en zo nodig op afstand houden. Hij is blij dat dit stukje folklore nog bestaat en heeft daaraan zojuist 50 euro commissie verdiend door een pony van een boer uit de buurt te verkopen voor 400 euro. ‘Dierenleed? Ik zie niks’, zegt hij wijzend naar de pony’s die zonder water, hooi of ander eten strak naast elkaar staan aangelijnd met een kort touw. Geen zorgen, zegt ook zijn jonge collega Tutert, die eerder met de ezel zeulde. ‘Vanochtend hebben ze eten gehad, vanavond krijgen ze weer.’ Over het verschil in wereldbeeld van dierenbeschermers en handelaren zegt Breemhaar, inspecteur van de Nederlandse Voedsel- en Warenautoriteit (NVWA) en tevens de man die Tutert met zijn ezel aansprak: het is maar net wat iemands referentie is. ‘Iemand die in de jaren vijftig is opgegroeid in een hut op de hei met twee ezels, een schaap en een koe kijkt anders dan een stadse vegan. Maar als democratie hebben we besloten dat paardenmarkten onder voorwaarden mogen.’ Met de regelgeving is door de jaren heen het nodige veranderd. Stond vroeger de helft van de veewagens al klaar om rechtstreeks naar Italiaanse slachthuizen te rijden, tegenwoordig moeten de dieren eerst 48 uur op adem komen voor ze op internationaal transport mogen. Ook moet van elk paard dat de markt op en af gaat de herkomst, bestemming en het chipnummer worden genoteerd. Met hun verwijt dat registratie en toezicht weinig voorstellen, krijgen tegenstanders in Heeten gelijk. Marktmeester Wout Wagenmans geeft toe dat zo’n boekhouding niet wordt bijgehouden. Op de NVWA-website staat dat dit gewoon moet, maar volgens Wagenmans zijn de regels op dit punt toch onduidelijk. Helemaal niet, laat een NVWA-woordvoerder weten. ‘Onze inspecteur heeft de organisatie gewezen op de verplichting tot registratie. Wij gaan hierover met ze in gesprek.’ Wat wel gebeurt: bij aankomst in Heeten wordt ieder dier door gepensioneerd veearts Hans Zuurhout vluchtig gecontroleerd op kreupelheid en de zeer besmettelijke paardenziekte droes. Dat een groep dierenartsen meent dat Zuurhout voor een evenement werkt dat verboden zou moeten worden, neemt hij voor lief. ‘Zolang veulens worden geboren, zal er handel zijn’, zegt hij. ‘Dat in goede banen leiden, daar wil ik wel aan meewerken.’ Met openbare markten als de zijne wordt volgens marktmeester Wagenmans juist voorkomen dat de verkoop van paarden in het onzichtbare verdwijnt. Maar hij kent ook de gevoeligheden. Pony’s verloten doen ze in Heeten bijvoorbeeld al jaren niet meer en tijdens de ochtend van de paardenmarkt klinkt geen harde muziek. Al met al noemt Breemhaar van de NVWA de kleine markt in Heeten, met zo’n 250 dieren, ‘netjes’ en ‘timide’. Het getrek aan de ezel was volgens hem op het randje en een uitzondering. ‘Soms gaat het niet, dan moet het even’, zegt veehandelaar Tutert daarover. ‘Maar schoppen en slaan doe ik niet.’ Even na 9 uur, als het handjeklap al zowat is verstomd, opent Martijn Dadema (GroenLinks) als burgemeester van Raalte officieel de vijfdaagse ‘Ponyweek’. De paardenmarkt tijdens de eerste ochtend van het dorpsfeest noemt hij ‘een mooie traditie’, die zorgt voor ‘verbinding’ in de gemeenschap en kan wat hem betreft met ‘goed toezicht’ behouden blijven. Samen met de voorzitter van de organisatie hijst Dadema dan het logo van de Ponyweek in de mast. Het is de enige vlag in het dorp die niet op zijn kop hangt.||https://www.volkskrant.nl/nieuws-achtergrond/zijn-paardenmarkten-nog-van-deze-tijd-zolang-veulens-worden-geboren-zal-er-handel-zijn~bde0b802/
2022-09-29||Schiphol verlengt beperking aantal reizigers tot en met maart ||In de vakantieweken in de winterperiode houdt Schiphol een maximum van 50 duizend vertrekkende passagiers per dag aan. In vergelijkbare weken in 2019 vertrokken 53 duizend passagiers van de nationale luchthaven, zegt een woordvoerder. Het vliegveld vroeg maatschappijen eerder al om tot eind oktober gemiddeld 9.250 passagiers minder per dag vanaf Schiphol te laten vertrekken, wat neerkwam op een vermindering van 18 procent. Daardoor moest bijvoorbeeld KLM vluchten schrappen. KLM, de grootste luchtvaartmaatschappij op Schiphol, reageert furieus en zegt dat ‘de maat vol’ is. Volgens het luchtvaartbedrijf kan de reductie van de passagiersaantallen oplopen tot 22 procent. ‘De situatie op Schiphol vraagt al te lang, te veel van onze klanten en onze collega’s. KLM heeft eerder al gezegd dat het beperken van het aantal passagiers geen maatregel voor de lange termijn kan zijn, maar daar lijkt het nu wel op. Met de nieuwe beperkingen voor de winter biedt Schiphol ons geen enkel perspectief’, reageert KLM-topvrouw Marjan Rintel. Dat er nog steeds een beperking nodig is, komt doordat er een tekort aan beveiligers is op Schiphol. In de winter is er voor de veiligheidscontrole volgens Schiphol bovendien meer tijd nodig, vanwege de extra bagage en kleding van passagiers. De ingrepen zijn volgens een woordvoerder nodig voor een ‘stabieler’ proces voor passagiers op de luchthaven. De personeelstekorten leidden afgelopen maanden geregeld tot chaos op Schiphol.||https://www.volkskrant.nl/nieuws-achtergrond/schiphol-verlengt-beperking-aantal-reizigers-tot-en-met-maart~b2424b5f/
2022-09-29||Vermakelijke en absurde Italiaanse liefdesgeschiedenis vol pokermetaforen ★★★☆☆||Het begint meteen goed in de roman In de omhelzing van de rivier van Gianfranco Calligarich (1947): ‘Oké. Misschien toch handig om eerst te vertellen waarom ik aan dit verhaal moest terugdenken.’ Waarna de verteller met droog-ironische distantie in enkele pagina’s een plaats, een tijd, een handeling schetst. Precies zoals dat gebeurde in het debuut van de Italiaanse schrijver uit 1970, twee jaar geleden vertaald als De laatste zomer in de stad, over een mislukte liefde in een rafelig Rome. Wat een ontdekking, vonden de Nederlandse pers en lezers. De nu vertaalde roman speelt zich af tegen hetzelfde decor, maar is een half leven later geschreven en verschenen in 2011. De hele opzet van het boek doet denken aan De laatste zomer in de stad: een man blikt zoveel jaar later, vanaf een veraf gelegen kust – aan de Rivièra, in dit geval – terug op een ongelukkige liefdesgeschiedenis in de Hoofdstad, zoals Rome hier consequent heet. Als toeschouwer, dit keer, in een kroeg genaamd De Hervonden Tijd (ook in zijn debuut was Calligarich al schatplichtig aan Proust), verscholen in de steegjes rond het weidse Piazza Navona. Een zwijgzame dertiger van het formaat kleerkast ontmoet daar een raadselachtige vrouw naar wie je ‘onmogelijk kon kijken zonder onmiddellijk te snappen dat het hoogst haalbare wat je van haar kon krijgen de speld was die ze dwars door je heen zou prikken voordat ze je bijplaatste in haar toch al overvolle verzamelaarsvitrine’. De verteller laat er geen twijfel over bestaan: dit gaat gierend uit de hand lopen. Vermakelijk wordt het zeker, met Calligarich’ talent voor komische kenschetsen en absurde plotwendingen. Maar de spontaniteit en geestdrift die zijn debuut zo aanstekelijk maakten, zijn in deze roman ver te zoeken. De compositie is wat gekunsteld; er wordt veelzeggend vooruit- en teruggewezen, telkens dienen zich nieuwe ‘spelers’ aan die de zaken nóg verder compliceren. De verteller verdient zijn boterham met kaartspelen in het casino en voor elke ontwikkeling in het verhaal heeft hij een passende pokermetafoor paraat. Soms werkt dat best aardig, zoals wanneer hij in de eerste alinea, met een knipoog naar Tolstoj, stelt ‘dat – in het leven zowel als aan die hopeloos groene tafels – alle overwinningen op elkaar lijken, terwijl de nederlagen allemaal anders zijn. Dus als het dan echt moet, zijn alleen de nederlagen de moeite waard om aan terug te denken.’ Maar als na tweehonderd pagina’s alle fiches eindelijk zijn ingezet en de laatste kaart op tafel komt, overheerst vooral de opluchting dat het klaar is. De verteller houdt er sowieso een merkwaardig taaltje op na. Elk personage, elke stad en elk dier krijgt een eigen bijnaam, van ‘de Ligurische Regiohoofdstad’ tot ‘mijn Geblokkeerde Partner’ en ‘de Azteekse Afgod’. Het moet een flinke klus zijn geweest voor vertaler Manon Smits om al die termen adequaat te vertalen. Er zitten mooie vondsten bij: een doodskist is ‘een houten jas’, geld is ‘wat-ertoe-doet’, in het casino staan ‘de tafels van mijn levensonderhoud’. Door de consequentie went het ook, dat taaltje; op den duur verliezen de vaste formules hun potsierlijkheid, zijn het gewoon woorden om dingen mee aan te duiden. De steeds grilliger interpunctie, waarvan de verteller suggereert dat die zijn verstoorde hartritme volgt, is moeilijker te dulden: ‘Dat is iets wat. Bij je opkomt als je naar de zee kijkt.’ En zelfs, op de allerlaatste bladzijde: ‘Aan. De. Overkant. Van. De. Rivier.’ Calligarich wekt de indruk dat hij iets te veel ideetjes in één boek heeft willen stoppen. Hij schetst niet alleen het bliksemhuwelijk tussen twee getroebleerde mensen, maar ook de voorgeschiedenis van alle kapers op de kust. Wil niet alleen een beeld geven van Rome in het revolutiejaar ’68, maar ook van burgerlijk Zwitserland, ‘Swinging London’ en rommelig Barcelona. Laat de verteller keer op keer herhalen dat hij sommige details uit het verhaal pas jaren later te weten kwam, en hoe dan precies. Gelukkig blijft er ook veel om van te genieten, vooral als Calligarich over Rome schrijft – de stad die hij ook in zijn debuut al zo heerlijk typeerde. De eeuwenoude wijk rond Piazza Navona, eind jaren zestig nog niet overgenomen door toeristen, beschrijft hij als een vochtig, afgezonderd eiland: voor tweederde besloten binnen een bocht van de Tiber, enkel via bruggen verbonden met de rest van de stad. Het was een ‘schuilplaats voor verbannen kosmopolieten – bohemiens, journalisten en dat soort volk – die voortgestuwd door het getij van hun bestaan samenstroomden in de drankgelegenheden weggedoken in de steegjes, allemaal verenigd door een soort algemeen, collectief besef. Dat ze waren aangemeerd bij een laatste toevluchtsoord waar de mens het beste had gebouwd wat in zijn vermogen lag, maar dat er daardoor nog niet van werd gevrijwaard om vroeg of laat te worden zoals de omliggende wereld aan de overkant van de bruggen. Een plek als alle andere.’||https://www.volkskrant.nl/cultuur-media/vermakelijke-en-absurde-italiaanse-liefdesgeschiedenis-vol-pokermetaforen~b1cd3789/
2022-09-29||Volleybalsters moeten wel winnen van België als ze zicht willen houden op kwartfinales||Minstens negen keer moesten de Nederlandse volleybalsters in actie komen op dit WK volleybal, dan zou het volgens de organisatie goed komen met de begrote bezoekersaantallen. Daarvoor moest het thuisland de tweede ronde halen en dat is na drie gewonnen wedstrijden ook gelukt. De ploeg zelf wil nog verder – minstens de kwartfinale is het doel – en kan daarvoor vrijdagavond tegen België de basis leggen. Na het weekend verkassen de volleybalsters voor de tweede fase naar Ahoy in Rotterdam, daarvoor spelen ze nog twee keer in de Gelredome. De tribunes van het Arnhemse stadion waren de afgelopen dagen goed gevuld, maar zeker niet uitverkocht. Tegen België en zondag tegen Italië zal dat wel zo zijn, de organisatie heeft de capaciteit zelfs uitgebreid om aan de vraag naar kaarten te kunnen voldoen. Het past in de gestage opbouw van het toernooi voor de volleybalsters, waarin de weerstand langzaam toeneemt. Na 3-0 overwinningen op Kenia en Kameroen, werd woensdag ook Puerto Rico verslagen. Met iets meer moeite dit keer, de eerste set ging nipt verloren, maar vooral dankzij sterke blokkering werd daarna orde op zaken gesteld. Winst tegen deze drie landen, die flink lager staan op de wereldranglijst, was verwacht. Dat Nederland zonder puntverlies is gebleven, is niettemin belangrijk omdat alle punten straks meegaan naar de tweede fase. Daarin worden de eerste vier landen van twee groepen met elkaar gemengd. Ze spelen alleen nog wedstrijden tegen landen die ze nog niet hebben getroffen. De vier ploegen die vervolgens de meeste punten hebben, gaan door naar de kwartfinales. Makkelijk wordt dat niet voor Nederland, want uit die andere groep komen straks twee toplanden: Brazilië en China. Ook Italië, de tegenstander van zondag, is een favoriet voor de titel. Winnen van deze drie landen zal moeilijk worden. Ook Japan (7e) staat hoger dan Nederland (10e) op de wereldranglijst, maar dat land is eerder wel verslagen. Maar eerst de Belgen nog, met deze concurrentie kan Nederland zich een uitglijder tegen de buren eigenlijk niet veroorloven. Toch is dat niet uitgesloten: België staat slechts twee plekken lager op de wereldranglijst en is in vorm. Tegen Italië won het land de eerste set, de tweede en derde set gingen pas na verlenging verloren. De negen thuiswedstrijden zijn binnen, maar of het er meer worden is nog lang niet zeker.||https://www.volkskrant.nl/sport/volleybalsters-moeten-wel-winnen-van-belgie-als-ze-zicht-willen-houden-op-kwartfinales~bca08f3c/
2022-09-29||Boeken om te luisteren: Andreas Burnier, een queer liefdesverhaal en een koninklijke stem ||Hier bij mij om de hoek staat een auto geparkeerd met daarop de tekst ‘Henri & Herman rijdt de sterren’. Voordat we allemaal weer in taalkundige verloederingswoede ontsteken, en wat is er na afgeven op het kabinet nou leuker dan dat, moet u weten dat het hier om een bedrijf gaat, enkelvoud toegestaan dus en ik zal niet zeggen welk bedrijf, dit was al reclame genoeg. De sterren die in Utrecht worden rondgereden zijn natuurlijk de filmsterren van het NFF, die gewend zijn achter de bioscoop in te stappen om vervolgens na een halve cirkel om het gebouw heen een glanzende entree voor de fotografen en het publiek te maken. Ooit een schrijver uit een limousine zien stappen? De sterren van het Nederlands Film Festival zijn vanmorgen vroeg huiswaarts (Amsterdam) gekeerd, tegelijkertijd is het International Literature Festival Utrecht nog in volle gang, maar dan zonder Henri & Herman. Dus laten we het over schrijvers hebben, dode schrijvers, nieuwe schrijvers, onverwachte schrijvers, droppende schrijvers. Ze verdienen alle aandacht. Twee weken geleden verscheen de bloemlezing Elk boek is een gevaar in de reeks Privédomein van De Arbeiderspers, met brieven, interviews en autobiografische passages uit het werk van Andreas Burnier. Aleid Truijens besloot de bespreking ervan met de constatering ‘Burnier paste niet in haar tijd, in de heersende cultuur, ze paste eigenlijk nergens. Misschien is wat ze schreef daarom nu zo tijdloos, helder van stijl en inhoud.’ En met de aansporing: ‘Lees haar werk, het is de moeite waard.’ Luisteren is dankzij uitgeverij Atlas Contact ook mogelijk, want die brengt Burniers eerste twee romans Het jongensuur en Een tevreden lach uit als luisterboek. Allebei met een zeer gedecideerde stem voorgelezen door Anne Lichthart. Burnier kreeg voor haar eersteling de Lucy B en C.W. van der Hoogtprijs, een aanmoediging. Daar zijn er meer van. Koen Caris nam afgelopen week de Hebban Debuutprijs 2022 in ontvangst voor zijn roman Stenen eten. Van het prijzengeld (1.000 euro) kun je het net drie weken warm stoken, maar Caris’ voorgangers in de prijs, onder anderen Lize Spit, Roxane van Iperen, en vorig jaar Simone Atangana Bekono, hebben wellicht voorspellende waarde voor toekomstig succes. Stenen eten, door de auteur zelf omschreven als ‘een queer liefdesverhaal, vermomd als een oververhitte thriller over groepsdruk’, wordt voorgelezen door Kevin Hassing, acteur en als schrijver winnaar van de Kinderjuryprijs 2022. Zo duiken schrijvers overal op, alle hokjes staan open. Kijk maar naar Dieuwertje Blok, die al vaker in deze kolommen voorbijkwam, maar dan vanwege haar onvolprezen stem. Die zet ze nu in voor zichzelf, ze leest namelijk haar net verschenen boek Dragelijke lichtheid voor, waarin ze het dagboek dat haar moeder Henny Gazan als puber bijhield van context heeft voorzien met verhalen en anekdotes. Dat voorlezen gebeurt samen met haar zuster Tessel, een bekende radiostem, 1 + 1 = 3. Herman Koch debuteerde ooit met Red ons, Maria Montanelli, maar boekte pas echt succes toen hij meer plot in zijn romans verwerkte. Zijn nieuwe roman Het Koninklijk Huis verscheen abrupt, zonder de gebruikelijke pr-poespas, tournee door de media, interviews et cetera. Koch wilde, als Beyoncé, zijn nieuwste droppen en dan maar zien wat ervan komt. Ik wil gokken dat alleen de titel al goed is voor 50 duizend verkochte exemplaren, want hoe hoog of laag Koch ook springt qua volhouden dat het allemaal fictie is, dit verhaal over koningin Margarita die in handen van een Amsterdamse kunstschilder valt, wij zien op iedere pagina de gezichten van Máxima, W.A., Beatrix en iedereen die daarbij hoort of ervan afstamt. Roeland Fernhout, a royal voice, leest voor, al was Beyoncé zelf natuurlijk nog iets gelikter geweest. Die zie ik wel samen met Herman in de limo zitten, Henri achter het stuur.||https://www.volkskrant.nl/cultuur-media/boeken-om-te-luisteren-andreas-burnier-een-queer-liefdesverhaal-en-een-koninklijke-stem~b26e1504/
2022-09-29||Robin van Persie voelt zich niet te groot om een krabbel te vragen van zijn padelhelden||Juan Lebrón en Alejandro Galán zwaaien veelvuldig met hun armen langs hun lijf, want het beste koppel ter wereld in de opkomende racketsport padel heeft het een beetje koud in de Centrale Markthal. Het oude, hoge, vervallen gebouw van gele bakstenen in Amsterdam-West heeft een tochtig dak en geen verwarming. In allerijl is het opgetuigd tot stadionnetje. De padeltoppers wachten op Robin van Persie, topscorer aller tijden van het Nederlands elftal, waarmee ze een demonstratiepartij spelen ter aftrap van het WPT Amsterdam, het eerste padeltoernooi in Nederland waar de wereldtop aan meedoet. Arjen Robben, voormalig aanvalspartner van Van Persie, is de vierde speler (padel is altijd twee tegen twee) en al een poosje aanwezig. Net als oud-voetballer Ronald de Boer, die om de tijd te doden op zijn sokken en in normale kleding zijn verzorgde padeltechniek demonstreert op het fonkelnieuwe centre court. Ook voormalig keeper Michel Vorm laat zijn gezicht zien. Als Van Persie, die in de file stond, dan eindelijk arriveert kan pas een eerste van vele fotoshoots ter aanprijzing van het toernooi plaatsvinden. Zaterdag zal er nog een Legends-toernooi plaatsvinden waar nog meer bekende voetbalnamen het padelracket ter hand zullen nemen. Ronkend zijn de statistieken die opstijgen uit padelkringen. Het is wereldwijd de hardst groeiende sport. In Nederland is het aantal banen voor deze mix van squash en tennis in korte tijd gegroeid naar duizend. Binnen drie jaar zullen er liefst 200 duizend padelspelers zijn. Toch belde toernooidirecteur en oud-tennisser John van Lottum wat oud-voetballers om te helpen het WPT Amsterdam onder de aandacht te brengen. ‘Zij zijn bekender bij het Nederlandse publiek dan de toppers in de racketsport. Hoewel op sociale media spectaculaire rally’s viraal gaan en Ziggo Sport al veel padeltoernooien uitzendt. Ook als de voetballers er niet zijn, is het hier elke avond uitverkocht met 2.500 man.’ Het kostte hem weinig moeite om de oud-voetballers over te halen. ‘Rafael van der Vaart vliegt er zelfs speciaal voor naar Amsterdam. Veel voetballers hebben tennis ook altijd leuk gevonden, maar padel is wat makkelijker en laagdrempeliger. Voetballers hebben veel tijd én zijn competitief.’ Het was Ronald de Boer die Van Lottum liet kennismaken met padel. Ze zagen ook snel het zakelijk potentieel. Met onder anderen Frank Rijkaard en Marco van Basten lanceerden ze Plaza Padel dat nu zes vestigingen heeft. De Boer vertelt graag over de charme en opmars van de sport. ‘Het enige irritante is dat ik nog geen geweldig koppel vorm met mijn broer Frank, terwijl we het allebei bijna dagelijks spelen.’ Ook Vorm is er niet alleen voor de lol. Hij werkt voor Gassan, een van de sponsors van het toernooi. Van Persie haalt na de demonstratiepartij snel zijn racket en zweetbandje tevoorschijn voor een volgende fotoshoot. ‘Toch een beetje sluikreclame maken, hè,’ zegt hij lachend. Zijn kleding- en sieradenmerk ByVP is sinds kort uitgebreid met een padelracket- en kledinglijn. ‘Het is heel simpel. Ik wilde een padeloutfit kopen, maar ik kon alleen een shirt vinden dat aan de zijkant helemaal open was en dan ook nog alleen in paars of groen te krijgen was. Houd ik niet van. Ik dacht: dat moet beter kunnen.’ Robben, Van Persie, Galán en Lebrón worden na hun partij continu gefilmd door een productieteam van voetbalplatform 433, dat weer is opgezet door oud-international Demy de Zeeuw die zaterdag ook bij het Legends-toernooi meedoet. Of Robben ook zakelijke belangen heeft in de sport blijft de vraag. Hij heeft geen behoefte aan een interview, hij padelt liever tot laat in de avond. Voor de demonstratiepartij heeft hij wekenlang intensief getraind, vertelt Van Lottum. ‘Hij heeft een baan in zijn tuin, dat scheelt.’ Robben laaft zich aan de tips van Galán en Lebrón. Na elke misser verschijnt die typerende Robben-frons en wat misbaar. Volgens De Boer is Robben de beste onder de oud-voetballers. ‘Hij gaat er echt voor, draagt zelfs compressiesokken.’ Robben eiste dat hij op het Legends-toernooi aan de zijde van Van Lottum speelt, ook al heeft die last van zijn hamstrings. ‘Maakt niet uit, John. Jij gaat gewoon aan het net staan, ik ren wel achter al die ballen aan,’ roept Robben vanaf het centre court. Ook Van Persie schikt zich in zijn rol van noeste werker in plaats van stilist. ‘Ik ben als padeller meer een Nigel de Jong-type.’ Nadat hij in 2019 was gestopt als voetbalprof speelde Van Persie soms wel vijf keer per week padel en dacht er zelfs even aan de top te bestormen. ‘Klinkt gek, maar je hebt best veel aan je voetbalachtergrond. Je moet samenwerken, timen, anticiperen, tactisch denken. Maar na een wedstrijdje tegen Uriël Maarsen, de nummer 1 van Nederland, ben ik uit die droom geholpen. Die fijne techniek en de finesses leer je op mijn leeftijd niet meer aan.’ Lebrón en Galán vraagt hij zijn racket te signeren. ‘Ik ben echt fan van ze. Ze spelen vaak op vrijdagavond en daar blijf ik gewoon voor thuis. Met hen mogen spelen zie ik als een voorrecht.’||https://www.volkskrant.nl/sport/robin-van-persie-voelt-zich-niet-te-groot-om-een-krabbel-te-vragen-van-zijn-padelhelden~bef479dd/
2022-09-29||De worsteling van de bioboer: geen schuld aan de crisis, wel gebrandmerkt als mededader||Op tafel staat Friese oranjekoek voor bij de koffie. Er valt wat te vieren: Tjomme Wijtsma en Geertje Wijmenga zijn de nieuwe boer en boerin op het biologische melkveebedrijf Louwsmar in het Friese Tytsjerk. Het is een zonnige juli-ochtend als ze het bedrijf overnemen dat Gerben en Carla Engwerda in dertig jaar hebben opgebouwd. Het was lang onzeker of het biologisch boeren van de Engwerda’s zo’n happy end zou krijgen. Eerder leek het erop dat het overheidsbeleid om de mestproductie van de melkveestapel in Nederland te beperken – de vorige landbouwcrisis – hun de das zou omdoen. En hun niet alleen: tientallen bioboeren zijn, ondanks beloften uit Den Haag, in grote financiële problemen geraakt door het fosfaatrechtenstelsel uit 2018. Van Spankeren tot Breukelen, van Tytsjerk tot Doornspijk. De afgelopen ruim vier jaar volgde de Volkskrant de Engwerda’s, en hun fosfaatgeschiedenis helpt om te begrijpen waarom bioboeren met argwaan de plannen en beloften bezien waarmee het kabinet de stikstofcrisis probeert te beteugelen. Het dossier is boer Engwerda onder de huid gaan zitten, is de indruk van zijn zoon Jurjen. Met de strijd is de afgelopen jaren ‘meer stress en negativiteit’ in het ouderlijk huis geslopen. ‘Niet dat mijn vader de radicale protestboeren steunt, maar hij heeft het vertrouwen in de politiek echt verloren.’ Het lijkt hem volgens zijn zoon alleen maar strijdbaarder te maken om steun te krijgen voor wat in zijn ogen het goede is: biologisch boeren op een manier die goed is voor dier, mens en aarde. ‘Na een dag werken gaat hij dan vaak na middernacht nog op artikelen reageren in de Leeuwarder Courant, of zelf een opiniestuk schrijven.’ Ook eurocommissaris Frans Timmermans, de man die streeft naar 25 procent biologische landbouw in 2030, kreeg mail van Gerben Engwerda. Wist hij wel hoe in zijn eigen land met bioboeren werd omgesprongen? De problemen dienden zich op 1 april 2015 aan met het afschaffen van het Europees melkquotastelsel. ‘Bevrijdingsdag’, jubelde de sector. Melkveehouders kregen vrij spel. Er moest voor de wereldmarkt geproduceerd worden, en daar paste geen productiebeperkingen bij. Nederland moest wel blijven voldoen aan Europese milieuregels: niet alleen stikstofuitstoot naar de lucht kent een plafond, ook aan de hoeveelheid fosfaat die weglekt naar het oppervlaktewater zijn grenzen gesteld. De melkveesector wist, ondanks waarschuwingen dat het uit de hand kon lopen, toch van kabinet-Rutte II (VVD-PvdA) voor elkaar te krijgen dat het zichzelf mocht reguleren. Daar kwam niets van terecht; de melk spoot in die dagen uit de uiers. Vooruitlopend op het opengooien van de melkmarkt zijn overal in het land stallen uitgebreid om meer koeien te kunnen houden. Want meer koeien is meer melk en meer melk is meer geld, dat hoef je geen boer voor te rekenen. Aan de ongebreidelde groei kwam snel een einde. Na gesprekken achter de schermen met grote spelers als LTO Nederland, FrieslandCampina en de Rabobank, kondigde staatssecretaris voor landbouw op Economische Zaken Sharon Dijksma (PvdA) op 2 juli 2015 het fosfaatrechtenstelsel aan. Om de mestproductie van melkkoeien te begrenzen, zouden veehouders vanaf 1 januari 2018 fosfaatrechten krijgen voor het aantal melkkoeien dat op peildatum 2 juli 2015, de dag van de Kamerbrief, op het bedrijf aanwezig was. Hier ging het mis voor Gerben en Carla Engwerda en tientallen andere biologische boeren: ze dachten dat de Kamerbrief niet over hen ging. Biologische boeren hebben bewezen dat ze zichzelf wél kunnen begrenzen. Vanuit de biologische richtlijnen mogen hun dieren niet meer mest produceren dan zij op het land kwijt kunnen. Grondgebonden, heet dat, waarmee ze niet bijdragen aan het mestoverschot in Nederland. En dus was de gedachte onder bioboeren: wij zullen buiten een systeem vallen dat het mestoverschot moet inperken. Niet lang na de brief van Dijksma was er een stal in aanbouw op het erf van Engwerda. Nodig om zijn veestapel met beschermde rood- en zwartbonte runderen te kunnen laten groeien van 45 naar 80. Grond hadden ze met meer dan 100 hectare genoeg. Met 35 koeien erbij kon hij een volwaardig melkveebedrijf overdragen aan een ander als hij zes jaar later met pensioen zou gaan. Zeker als hij was van zijn zaak begon hij nog voor de vergunning binnen was aan de bouw, zoals boeren vaker doen. Maar in aanloop naar 1 januari 2018, de datum waarop het fosfaatrechtenstelsel in werking trad, blijkt dat de biosector helemaal niet uitgezonderd zal worden. Het gevolg is dat Engwerda zijn nieuwe stal niet zomaar mag volzetten. Zo had hij wel een nieuwe lening bij de Rabobank, maar geen extra melkgeld. Om de stal alsnog te kunnen vullen, moest hij fosfaatrechten zien te bemachtigen van stoppende collega’s. Een probleem: de overheid had met het fosfaatstelsel een markt gecreëerd. De prijs ging door het dak, waardoor iemand als Engwerda ineens 150 duizend euro nodig had om de rechten voor zijn extra koeien te kunnen kopen. Geld dat de Engwerda’s niet hadden. En waar de Rabobank eerder nog gewoon een lening had verschaft, kwam het echtpaar enige tijd later in ‘bijzonder beheer’, de afdeling bij de bank voor bedrijven in problemen. Het risico dat Engwerda nam – bouwen na de Kamerbrief en zonder vergunning – zou je naïef kunnen noemen. Maar Engwerda is niet de enige bioboer die ten onrechte rekende op de politiek. Sybrand Bouma van de Natuurweide, de brancheorganisatie voor biologische melkveehouders, weet nog precies hoe men redeneerde: ‘Geen bioboer had een fosfaatoverschot, dus bestaat het niet dat wij hieronder gaan vallen.’ Er waren in die tijd ook signalen die deze overtuiging voedden. Zo nam de Tweede Kamer in april 2016 een motie aan waarin Kamerleden de regering verzochten ‘met een regeling te komen’ waardoor bioboeren ‘niet gedupeerd worden door het fosfaatrechtenstelsel’. Met de stikstofcrisis lijkt de geschiedenis zich nu te herhalen. De Kamer heeft een vergelijkbare motie aangenomen om bioboeren te ontzien bij de stikstofmaatregelen. Ook heeft Stikstofminister Christianne van der Wal aan tafel met bemiddelaar Johan Remkes en natuurorganisaties beloofd te zullen onderzoeken wat mogelijk is om bioboeren te ontzien bij de uitvoering van haar stikstofbeleid, dat moet leiden tot 50 procent minder stikstof op kwetsbare natuur in 2030. De stikstofcrisis ettert ondertussen al ruim drie jaar voort en biologische boeren hebben geen zekerheid of ze dit keer wel gespaard zullen worden. Neem boerderij Louwsmar in Tytsjerk: die ligt op de stikstofkaart van de minister in een gebied waar de stikstof met tientallen procenten omlaag moet. Wat betekent dat voor de kersverse eigenaren Tjomme Wijtsma en Geertje Wijmenga? Gerben Engwerda vocht voor wat hij waard was tegen de fosfaatregels. Nadat zijn kinderen met een zeer succesvolle crowdfundingactie – binnen een paar dagen was er 40 duizend euro binnen – de boerderij er in de beginperiode financieel doorheen hadden gesleept, probeerde Engwerda zelfs via de rechter gerechtigheid te halen. In 2021 trok hij op naar het College van Beroep voor het bedrijfsleven in Den Haag. ‘Ecologische ontwikkelingen zijn voor mij altijd belangrijker geweest dan economisch gewin’, betoogde hij. ‘Het treft mij dan ook dat ik me voor de rechter moet verantwoorden.’ Hij was er zonder advocaat, want die zag geen heil in de zaak om bioboeren uit het fosfaatstelsel te krijgen. Engwerda vergeleek zijn lot met dat van de slachtoffers van de toeslagenaffaire. Het is volgens hem nog een voorbeeld waarbij het overheidsapparaat blind is voor het onrecht dat ze onschuldigen aandoet. Het was een ijdele poging, de rechter kan geen nieuw beleid afkondigen. Toen minister van Landbouw Carola Schouten in juni 2021 de balans opmaakte van de fosfaatwetgeving van een kabinet eerder, moest ze in de Tweede Kamer tot haar spijt concluderen dat zij ook niets heeft kunnen doen om de pijn van boeren als Engwerda te verzachten. ‘Ik heb nog nooit zo’n moeilijk dossier als dit dossier meegemaakt’, zei ze met trillende stem tegen de Tweede Kamer. ‘En het spijt me dat ik wat emotioneel word, maar dat heeft puur te maken met alle verhalen die jullie ook hebben gehoord de afgelopen periode. Die verhalen heb ik al die jaren ook gehoord.’ De minister kon de getroffen boeren op geen enkele manier tegemoetkomen, omdat het fosfaatstelsel zo is ontworpen dat het de bewindspersoon geen zogenoemde discretionaire ruimte heeft om in te grijpen. Die rol lag bij een commissie, die met een kleine pot voor knelgevallen ook amper bewegingsruimte had. En dus concludeerde de minister: meer boeren uit de fosfaatknel halen, betekent dat anderen nog meer vee moeten inleveren om onder het Europese plafond te blijven. Die solidariteit ontbreekt in een sector waar het toch al overleven is. De meeste melkveehouders hadden ook al verplicht 8,3 procent van hun veestapel weg moeten doen om de mestproductie onder het plafond te brengen. Het fosfaatrechtenstelsel zou je kunnen zien als een overwinning van de intensieve veehouderij, de boeren met veel koeien en weinig grond. Want: hoe meer koeien, hoe meer fosfaatrechten. Een systeem waarbij productierechten zouden zijn toegekend op basis van de hoeveelheid grond die een boer heeft en de kwaliteit ervan, was in het voordeel geweest voor extensieve boeren als Engwerda, met veel (natuur)grond en weinig koeien. Maar dat kwam er dus niet. Een grondgebonden systeem dat per gebied kijkt wat mogelijk is, daar moet het wel naartoe, vindt hoogleraar milieu en duurzaamheid Jan Willem Erisman aan de Universiteit Leiden. ‘Bij Engwerda zou je de beoordeling moeten doen: als hij naar 80 koeien gaat, overschrijdt hij dan de normen voor fosfaat, stikstof en waterkwaliteit in zijn gebied.’ Hoogleraar duurzaam bodemgebruik Oene Oenema aan de Wageningen Universiteit is het daarmee eens. De plannen van het ministerie van Landbouw om uit de stikstofcrisis te komen, beloven meer maatwerk. De ‘brede integrale gebiedsgerichte aanpak’ van het ministerie is gericht op ‘de verscheidenheid aan gebieden’ en kijkt verder dan stikstof alleen, benadrukt een woordvoerder nog maar eens. Waterkwaliteit, bodem, klimaat en biodiversiteit moeten er ook op vooruitgaan. Maar biedt dit ook zekerheid voor bioboeren? Het fosfaatrechtenstelsel heeft volgens hoogleraar Oenema voor zo veel problemen bij (bio)boeren gezorgd omdat plotseling, maar te laat aan de ‘noodrem’ is getrokken. Door de overschrijding van het mestproductieplafond dreigde Nederland een Europese uitzondering te verliezen. Deze zogenoemde derogatie staat toe dat veehouders hier meer mest mogen uitrijden over hun land dan collega’s elders in de EU. Een uitzondering die vanwege het stikstofoverschot mogelijk alsnog sneuvelt. De overschrijding van het mestplafond werd door het dreigende verlies van derogatie in 2015 een urgent probleem, dat werd opgelost met het gebrekkige fosfaatstelsel. Nu zich met stikstof het volgende urgente probleem heeft aangediend, vreest Bouma van Natuurweide voor een herhaling. Hij ziet wel wat vooruitgang. ‘Bij het ontwerp van het fosfaatstelsel zat de biosector niet eens aan tafel, nu wel.’ Toch ziet Bouma het ook al fout gaan. ‘Op dit moment worden ook bioboeren uitgekocht’, zegt hij. ‘Dat komt doordat het biologische systeem nog steeds geen juridische erkenning heeft voor de veel lagere emissies. Een bioboer uitkopen staat nog steeds gelijk aan een gangbare boer. Terwijl een Wageningse quickscan laat zien dat biologische melkveehouders in potentie 50 tot 70 procent minder stikstof uitstoten per hectare.’ Het zijn de zorgen van Gerben en Carla Engwerda niet meer. Althans, minder. Want in de jaren van onzekerheid liepen ineens ook Tjomme Wijtsma en Geertje Wijmenga hun erf op. Tjomme droomde van jongs af aan al van een bestaan als melkveehouder. Tot zijn spijt was het veebedrijf van zijn vader te klein om over te nemen en zo kwam hij uiteindelijk met Geertje in de paardenhouderij terecht. En toen las hij ineens in de krant dat Gerben en Carla een opvolger zoeken. Wel honderd keer reed hij voorbij, voordat hij langs durfde te gaan om te praten. Toen hij eenmaal die drempel over was, wist hij dat het goed zat. Dat dit de plek is waar hij als veehouder oud wil worden. De 150 duizend euro die nodig is om fosfaatrechten te kopen en te groeien tot 80 koeien belemmert hem in zijn plannen, maar is niet onoverkomelijk, bleek al snel. Ook hun boekhouders zagen ruimte. Ze kwamen er samen uit. Vol goede moed is Wijtsma nu begonnen. En met Gerben die op fietsafstand is gaan wonen, weet hij dat hij nog jaren van trouwe hulp is verzekerd. Maar als Wijtsma aan stikstof denkt, verzucht hij wel: ‘Het zal toch niet weer?’||https://www.volkskrant.nl/nieuws-achtergrond/de-worsteling-van-de-bioboer-geen-schuld-aan-de-crisis-wel-gebrandmerkt-als-mededader~bc8e4a57/
2022-09-29||Het weerbericht voor vrijdag 30 september: zonnige perioden||Na het oplossen van eventueel aanwezige mist zijn er deze vrijdag zonnige perioden. Overdag blijft het vrijwel overal droog; wel neemt in de loop van de middag de bewolking vanuit het westen geleidelijk toe. Het wordt ongeveer 16 graden bij een matige zuidenwind. In de tweede helft van de middag neemt de wind aan zee toe tot (vrij) krachtig, windkracht 5 of 6. Vrijdagavond gaat het nog wat harder waaien, met landinwaarts een (vrij) krachtige wind en in de kustgebieden een harde zuiden- tot zuidwestenwind. Ook is direct aan zee en in het Waddengebied kans op zware windstoten tot zo’n 80 km/uur. In de tweede helft van de avond en in de nacht naar zaterdag trekt een regengebied van west naar oost over het land. Ook zaterdagochtend regent het nog enige tijd. Later in de ochtend en in de middag zijn er buien, afgewisseld met zonnige momenten. Het wordt 16 of 17 graden bij een stevige westenwind. Ook voor zondag staan buien op het menu en wordt het circa 16 graden. Na het weekend krijgt een hogedrukgebied meer invloed op het weer in ons land. Het is dan vaak droog bij maxima rond 18 graden; de wind zit doorgaans in de zuidwesthoek. In de nachten koelt het af naar een graad of 10 en kan er weer regionaal mist voorkomen.||https://www.volkskrant.nl/nieuws-achtergrond/het-weerbericht-voor-vrijdag-30-september-zonnige-perioden~bbd292dc/
2022-09-29||Genoeg cultuurtips voor dit weekend||Feest in de grootste stad van Noord-Brabant. Het Muziekgebouw Eindhoven, voorheen bekend als het Muziekcentrum Frits Philips, bestaat dertig jaar. Dat wordt dit seizoen gevierd met tal van concerten. Zondagmiddag staat een van de meest geliefde opera’s uit het barokrepertoire op het programma: Henry Purcells Dido and Aeneas. Het stuk wordt uitgevoerd door de Early Opera Company, de rol van Dido wordt gezongen door niemand minder dan mezzo Sarah Connolly. Omdat de opera maar een uur duurt, krijg je er het operaatje Actéon van Marc-Antoine Charpentier gratis bij. We kijken de komende week tegen vele volle zalen aan. In de Ziggo Dome kan er twee dagen (7 en 8 oktober) geen kip meer bij voor de shows van Kendrick Lamar. En dat geldt ook voor de afscheidsconcerten van De Dijk, dit weekend in dezelfde hal. Wat valt er dan te tippen? Nou, een avondje moshen in de Afas, waar nog wel wat kaarten verkrijgbaar zijn voor de shows van Machine Head en Amon Amarth, althans: bij het ter perse gaan van deze weekendtip. Machine Head is een brute Amerikaanse thrash- en groovemetalband, die waanzinnige albums maakte in de jaren negentig (Burn My Eyes) en nul (The Blackened). Vooral de scherpe en maatschappelijk betrokken teksten, en uiteraard de bijbehorende briesende zangstijl van Robb Flynn, spreken nog steeds tot de verbeelding. En maken dat je je in een kolkende knokcirkel voor het podium wilt storten. Het net verschenen album Of Kingdom and Crown is niet zo sterk als de klassieke platen. Maar live moet het nieuwe werk toch ook een rotvaart krijgen. Machine Head treedt aan in een dubbelverpakking, met ook nog het Zweedse Amon Amarth. Dat is beslist ook geen lamlendig bandje. Dit jaar zonden 286 schilders hun kunstwerken in om mee te dingen naar de Koninklijke Prijs voor Vrije Schilderkunst. Vijftien zijn er nu in het Koninklijk Paleis op de Dam te zien, drie van hen wonnen deze aanmoedigingsprijs. Jaarlijks biedt de tentoonstelling een handzaam overzicht van jonge schilderkunst in Nederland. Tegelijk is het een kans om je te vergapen aan de pracht en praal van het classicistische interieur. Verwacht hier niet één stijl die overheerst. De ene genomineerde schildert fijntjes, de andere is van de grove gebaren. Voor de winnaars Kenneth Aidoo, Eva Spierenburg en Iriée Zamblé is schilderen iets persoonlijks. Zo is er van Aidoo een zelfportret te zien en ook Spierenburgs kunstwerken zijn als zelfportretten op te vatten. Zij verbeeldt de manieren waarop ze haar eigen lichaam ervaart.Koninklijke Prijs voor de Vrije Schilderkunst De muziek waar je ouders naar luisteren is per definitie slecht, toch? Jeugdtheatergezelschap BonteHond brengt met 90’s vs 20’s een ode aan de (wan)smaak. Het is tijd voor de ‘battle van de eeuw’, de strijd van de muzieksmaak, van die van je ouders tegen die van jou, van Snelle versus MC Hammer. 90’s vs 20’s is een voorstelling over dat wederzijdse onbegrip tussen ouders en kinderen, dat zich altijd maar blijft herhalen. Een vrolijke, muzikale theatershow over nostalgie, trends, guilty pleasures en het missen van eerste keren. Met drie spelers, een live dj, oneindig veel hitjes en een hoop genante momenten laat regisseur Judith Faas in 90’s vs 20’s zien dat het onvermijdelijk is om net als je ouders te worden, ook al roep je nog zo hard van niet. En dat is ook oké.www.bontehond.net/voorstellingen/90s-vs-20s Wat had hij gedacht? Dat ze dit zomaar goed zou vinden, in naam van de kunst? Woest is Johanna (Elsie de Brauw), wanneer ze erachter komt dat haar ex-man Lucas (Gijs Scholten van Aschat) een gezamenlijk trauma heeft opgerakeld. Voor een theatervoorstelling nog wel. Lucas legt als regisseur de laatste hand aan een muziektheaterstuk over de dood van het kind dat hij samen met Johanna kreeg. In 1980 verdween hun zoon Kai op 5-jarige leeftijd tijdens een zeiltocht over de Atlantische Oceaan. Zijn lichaam werd nooit teruggevonden. Johanna, met wie hij al veertig jaar geen contact meer heeft, moet Lucas’ theaterplannen uit de krant vernemen. Zee van tijd gaat over rouw. Een loodzwaar onderwerp, maar regisseur Theu Boermans en scenarist Marieke van der Pol schrikken er bepaald niet voor terug. Zo wordt de aanloop naar Kais verdwijning omstandig getoond, net als de directe nasleep. De confrontatie met pijnlijke beelden is een belangrijk thema in de film, die ook draait om de vraag wat beter is: kijken of wegkijken?||https://www.volkskrant.nl/cultuur-media/genoeg-cultuurtips-voor-dit-weekend~bc03c6c1/
2022-09-29||Een 40-urige werkweek per persoon is volkomen achterhaald||We gaan terug in de tijd met het artikel over deeltijdwerk. Onderzoeker Wil Portegijs wil voor de oplossing van personeelstekorten in deeltijd werkende moeders prikkelen tot meer arbeidsdeelname. Waarom geen woord over vaders? Moeders kunnen meer werken als zij hun andere verantwoordelijkheden (mantelzorg, opvoeding kinderen) kunnen delen met vaders. De vraag moet zijn hoe mannen hiertoe kunnen worden geprikkeld. Daar heeft het kabinet zich onlangs over uitgesproken: gratis kinderopvang en betaald ouderschapsverlof voor beiden moeten het makkelijker maken de zorgtaken eerlijk te verdelen. De oplettende lezer ziet direct dat het arbeidspotentieel dan niet toeneemt: onderaan de streep wordt er niet méér gewerkt. De 40-urige werkweek stamt uit de tijd dat de ene ouder zich volledig kon wijden aan betaald werk, omdat de andere in die 40 uur al het andere werk voor haar rekening nam. Nu beide partners betaald werken is de 40-urige werkweek per persoon een totaal achterhaald ideaal.Imke Wojakowski, Amsterdam In de lucht staat een vogel. Hij fladdert hevig, maar komt niet vooruit. Zijn roodbruine rug steekt scherp af tegen de helderblauwe lucht. Het valt op dat zijn kop niet beweegt. Wat zal hij zien? Houdt hij een prooi in de gaten? Zijn inspanning is groot. Ik herken het. Het gevecht waar ik de afgelopen jaren doorheen ben gegaan, was hevig. Mijn vleugels klapperden van pijn en verdriet. De pijn dat een ander zeggenschap heeft over jou. Dat andermans mening bepalend is voor jouw bestaan. Die frustratie, die wanhoop, het kleeft als teer aan me. Ik bekijk mijn armen en voel de zwaarte. ‘De transitie ligt achter je, het is gedaan!’, herhaal ik tegen mezelf. Ik schud mijn armen heen en weer om het zwart van me af te slaan. Hoe kan niet worden begrepen, dat zij die de macht hebben, geen weet maar wel het laatste woord hebben? Ik kijk omhoog naar de torenvalk. Ik strek mijn armen en voel de koele wind langs mijn jas gaan. Ik bid mee.Boaz van den Oever (25), Arnhem Zijn we vergeetachtig of lui? In de jaren ’80 had minister Jan Pronk het al over een rode lijn om gemeenten en de dozen in het weiland. Hij voorzag dat gemeenten groeistuipen zouden krijgen en was al vroeg bezig met de inzichten van de Club van Rome. De ‘rode lijn’ was hierop gebaseerd: zuinig zijn op onze ruimte. Vele zaken in de publieke ruimte werden veronachtzaamd en het vrijemarktdenken omarmd. De gemeenten waren de klos: het rijk kortte ze met het gemeentefonds en de gemeente had als enige inkomstenbron nog de onroerendgoedbelasting en de verkoop van gemeentegrond. Dat levert nog steeds veel problemen op, zoals ruimteverlies in de weilanden. C. Hoppenbrouwer, IJmuiden Ik sluit me aan bij Willem Dekker : ook ik ben wantrouwig over het ‘kwijtraken’ van rapporten (en filmrolletjes). Ik zie dit als variant op bestuurders die elkaar de hand boven het hoofd houden. OCW-minister Robbert Dijkgraaf is voor mij van zijn voetstuk gevallen. Onbegrijpelijk dat hij secretaris-generaal Marjan Hammersma gewoon laat zitten. Je zult maar werken voor zo’n ministerie, met zo’n onbetrouwbare manager. Die voerde het gesprek met de klokkenluider alleen, zonder notulist. Tegen alle adviezen in. Terwijl toen nog verborgen was dat ze bevriend was met de persoon die de klacht betrof. Ik weet niet waarom Dijkgraaf haar integer noemt. Henk Tannemaat, Nijmegen In het stuk over de gesaboteerde Nord Stream pijpleiding wordt één eerder incident in 2021 gemeld waarbij een onderzeekabel was doorgesneden . Echter, de Britten waren er ruim honderd jaar eerder al bij. Kort na het uitbreken van WOI in 1914 sneden ze bijna alle Duitse communicatiekabels op de zeebodem af. Ze lieten er ééntje intact, om vervolgens af te kunnen luisteren. Het beroemde Zimmermann-telegram werd zo onderschept. Erik Jansen, Valkenswaard Onlangs dronken we een kop koffie bij Hotel van der Werff op Schiermonnikoog, wel gewoon filterkoffie (Cappuccino-index, 29/9). Afrekenen? 2 x 80 cent meneer. Johan Bulk, Kleine Huisjes||https://www.volkskrant.nl/columns-opinie/een-40-urige-werkweek-per-persoon-is-volkomen-achterhaald~b713c856/
2022-09-29||David Hockney leert je langer, scherper en met verbazing kijken ★★★★☆||Een geweldig idee van David Hockney, om de suppoosten van de National Gallery in Londen te portretteren. Zo plaatste hij de dienstbare bijrolspelers waar je als bezoeker meestal langs kijkt in het centrum van ons blikveld. En nu kunnen wij dus uitgerekend in een museum – het Teylers Museum in Haarlem – de suppoosten eens goed in ons opnemen. Hun terugkijkende, markante gezichten zijn haarscherp getekend, met potlood. Hun soms ontspannen, maar vaak ook wat minder zelfverzekerde lichaamshoudingen zijn gevat in gouache, in voor Hockney opmerkelijk sobere kleuren. Ook opvallend: de mannen zitten bijna allemaal wijdbeens, de vrouwen juist met gesloten knieën. En waarom zijn al die handen eigenlijk zo groot? De serie van twaalf portretten (1999-2000), een van de hoogtepunten van de expositie Hockney’s Eye, is gemaakt met behulp van een camera lucida. Met dit optische instrument, gepatenteerd in 1806, kan de werkelijkheid tamelijk gemakkelijk, bijna fotorealistisch op doek of papier worden over- of nagetekend. Het blikveld is echter maar klein, waardoor soms opnieuw moet worden ‘gefocust’ – vandaar dus die machtig grote suppoostenhanden. De 85-jarige kunstenaar is zichzelf een leven lang blijven vernieuwen en probeerde alle middelen die hij ter beschikking had uit om de menselijke blik − die beweeglijk is, diepte ziet, een bepaalde duur heeft − te vertalen naar het platte vlak. Naast geschilderde (zelf)portretten en landschappen in bijzondere vormen en formaten is er op deze expositie dus ook werk te zien dat heel andere technieken benut, zoals de video-installatie Woldgate Woods, Winter (2018) en iPad-tekeningen (zie inzet). Hockney heeft ook altijd vol interesse teruggeblikt naar hoe kunstenaars vóór hem het deden. In zijn controversiële boek Secret Knowledge − Rediscovering the Techniques of the Old Masters (2001) stelde hij dat schilders en tekenaars al sinds de Renaissance optische instrumenten hebben gebruikt, zoals spiegels, speciale lenzen en de camera lucida. Dat is veel eerder dan veel kunsthistorici voor mogelijk houden. Het Teylers Museum en de twee Engelse kunstinstellingen waarmee Hockney’s Eye is opgezet (de Heong Gallery en het Fitzwilliam Museum) laten in deze expositie zien hoe Hockney zelf heeft geëxperimenteerd met zulke instrumenten. Zijn werk wordt getoond naast deze kunsthistorische hulpmiddelen én naast tientallen oudere kunstwerken waarbij (verondersteld of met zekerheid) van dergelijke hulpmiddelen gebruik is gemaakt, van onder anderen Rembrandt, Wybrand Hendriks en Albrecht Dürer. Zulke werken zijn vaak voorzien van een disclaimer. Zoals een portret van de hand van Jean-Auguste-Dominique Ingres (1780-1867). Het is net als de suppoostenportretten waanzinnig scherp en gedetailleerd, en heeft volgens Hockney een overgetrokken lijnvoering. Het wordt voorstelbaar waarom Hockney meent dat ook Ingres gebruik heeft gemaakt van een camera lucida en waarom zijn reeks suppoosten 12 Portraits After Ingres in a Uniform Style heet. Ook Hockneys duizelingwekkende experimenten met omgekeerd perspectief (waarbij het verdwijnpunt bij de kijker ligt), trippy kubistische fotocollages en een krankjorume, Escherachtige digitale print, waarop onder meer een Ed Sheeran-figuurtje te bespeuren is, laten de toeschouwer anders kijken. Meestal langer, scherper − en soms simpelweg verbaasder. De Hockney-liefhebber die hoopt ook diens kolossale Yorkshire-landschappen en beroemde zwembadscènes in knallende kleuren aan te treffen, moet de verwachtingen wat bijstellen: die zijn hier niet te zien. Wie echter nieuwsgierig is naar Hockneys fascinatie voor de blik en voor perspectief, kan zich verheugen op een heerlijk bezoek aan het Teylers. Dat is als monumentaal museum voor kunst en wetenschap geknipt voor deze tentoonstelling, die niet alleen inzicht biedt in Hockneys werk, maar ook een blik werpt onder de motorkap van de kunstgeschiedenis.||https://www.volkskrant.nl/cultuur-media/david-hockney-leert-je-langer-scherper-en-met-verbazing-kijken~b0e401d9/
2022-09-29||Kopzorgen over een kernreactor: behandeling van anderhalf miljoen kankerpatiënten op het spel||In het huis van Koos Grobben (78) in Weesp rinkelt de telefoon. Het is 6 februari 2022. Hij schrikt: morgen krijgt hij in het Antoni van Leeuwenhoek-ziekenhuis in Amsterdam de behandeling die de kanker in zijn lijf moet afremmen. Waarom bellen ze hem nu? Er zal toch niets zijn? Grobben weet dat hij niet meer zal genezen. In 2018 werd hij geopereerd aan een neuro-endocriene tumor in zijn dunne darm. Die is weg – gelukkig – maar de artsen hebben hem verteld dat de uitzaaiingen in de lever niet meer weggaan. Vier tot maximaal zes infuusbehandelingen kunnen de groei van de uitzaaiingen afremmen. Bij bijna de helft van de patiënten worden de uitzaaiingen kleiner. Zo blijft de ziekte vooralsnog onder controle. ‘Ik heb er weer een jaartje bij gekregen’, zei Grobben na de laatste behandeling tegen iedereen. Of het echt een jaar is, weet hij niet. Kanker houdt zich niet aan kalenders. Maar zolang Grobben nog als gids op forteiland Pampus kan rondbanjeren, hoor je hem niet klagen. De behandeling van Grobben heet in medische termen Peptide Receptor Radionuclide Therapie (PRRT). Nederland liep al snel voorop met dit vernuftige staaltje nucleaire geneeskunde. In 2008 vloog de inmiddels overleden Apple-topman Steve Jobs in zijn privéjet speciaal naar Nederland om zich in het Erasmus MC te Rotterdam te laten behandelen. De behandeling was toen nog experimenteel. Sinds 2017 wordt PRRT in heel Europa vergoed. Daarbij krijgen patiënten een infuus met de medische isotoop lutetium-177, die de grondstof vormt van het medicijn. Het stofje wordt van tevoren gebonden aan een stukje eiwit dat precies lijkt op het lichaamseigen eiwit dat zich bindt aan dit soort tumorcellen. Op het moment dat het medicijn via de bloedbaan de lever passeert, herkennen grijpertjes op de uitgezaaide tumorcellen het stukje eiwit en pakken het vast, waarna de ioniserende straling zijn werk doet en de kankercel doodt. Alleen patiënten die voldoende grijpertjes op hun tumorcellen hebben, komen voor de behandeling in aanmerking. En al kan de behandeling patiënten met neuro-endocriene kanker niet genezen, ze krijgen er vaak wel levensjaren bij. Bovendien onderdrukt de behandeling de symptomen van neuro-endocriene tumoren, want die maken in een razend tempo hormonen en hormoonachtige stofjes aan. Het gevolg: opvliegers, benauwdheid, diarree, misselijkheid, duizeligheid, jeuk, gewichtsverlies, maagzuur, hartkloppingen en buikpijn. In Weesp, op die gewone februaridag, neemt Koos Grobben de telefoon op. Hij hoort dat zijn behandeling niet kan doorgaan: er is een tekort aan medische isotopen. Wereldwijd zijn er zes kernreactoren die de stoffen kunnen maken, in Nederland, België, Polen, Zuid-Afrika, Australië en Tsjechië. Bijna allemaal zijn ze stokoud en daardoor hebben ze regelmatig storingen. Daarom is afgesproken dat kernreactoren nooit op hetzelfde moment stilliggen voor gepland onderhoud. De kernreactor in België was nu aan de beurt. Het probleem lag in Nederland: door een lekkage in de kelder is de kernreactor in Petten buiten werking gesteld. ‘Petten’ voorziet wereldwijd in 30 procent van de behoefte aan medische isotopen en in Europa zelfs rond 70 procent. Alleen al in Nederland zullen honderden kankerpatiënten wekenlang moeten wachten op hun behandeling. Grobben is een van die patiënten. ‘Die dag vergeet ik nooit meer’, zegt de 78-jarige gids uit Weesp. ‘Ik dacht alleen maar: en nu? Ik wilde de artsen ook niet lastigvallen, die waren zo druk bezig. Nee, boos was ik niet, wel vreselijk angstig. Ik wist dat de behandelingen zorgvuldig achter elkaar waren gepland. Zou het uitstel van invloed zijn op het verloop van mijn ziekte?’ Een week later ligt Koos Grobben alsnog in het ziekenhuisbed, klaar voor de behandeling. Hij heeft al een middel tegen misselijkheid gekregen. Via het infuus in zijn arm sijpelt een nierbeschermend middel zijn lichaam in. Straks zal hij 24 uur in eenzaamheid doorbrengen op deze kamer. Vanwege de ioniserende straling mag hij geen bezoek ontvangen. Grobben heeft zich er mentaal op voorbereid. Hij is opgelucht dat de behandeling nu wel kan plaatsvinden. Het is niet de eerste keer dat de kernreactor in Petten problemen heeft. Al twintig jaar loopt de reactor op zijn laatste benen. Voor de overheid is het project al jaren een hoofdpijndossier. De ene minister na de andere schuift in de loop der jaren de beslissing voor de bouw van een volledig nieuwe kernreactor op de lange baan. Het kabinet stelt als voorwaarde dat zo’n project privaat wordt gefinancierd. Dat blijkt niet realistisch: potentiële investeerders die honderden miljoenen in het project moesten stoppen, haken af nadat de kosten voor de ontwikkeling zijn verdubbeld naar ongeveer twee miljard euro. Samen met de lange bouwtijd van de reactor is de onderneming voor geldschieters onaantrekkelijk. Acht jaar lang wel kosten, maar geen omzet: veel te riskant. Na overheidsleningen van in totaal 226 miljoen euro komt het project nog altijd niet van de grond. De situatie brengt de overheid in een spagaat, ook door de komst van een nieuwe speler op de markt. Het Amerikaanse bedrijf Shine wil tweehonderd miljoen investeren om in Veendam een nieuwe isotopenfabriek te vestigen met acht deeltjesversnellers en minder nucleair afval. Wel vraagt Shine herhaaldelijk om een situatie van eerlijke concurrentie, dus zonder staatssteun aan de nieuwe Pallas-reactor in Petten. Dat gelijke speelveld komt er, bevestigt minister Ernst Kuipers in maart dit jaar nog in een brief aan Shine: ‘U kunt ervan uitgaan dat de Nederlandse overheid geen partijen voortrekt, eerlijke mededinging nastreeft en dat gelijke kansen zullen worden geboden.’ In het Antoni van Leeuwenhoek komt een verpleegkundige de kamer van Koos Grobben binnen. Ze moet vast nog iets controleren, denkt de patiënt. Maar dat is het niet. Verbijsterd kijkt hij toe hoe de verpleegkundige het infuus uit zijn arm verwijdert. De vrachtwagen met de medische isotopen die onderweg was naar het ziekenhuis heeft pech, vertelt ze. Zijn behandeling gaat opnieuw niet door. Grobben belt zijn vrouw Ans, die direct naar hem toe komt. Zwijgend lopen ze naast elkaar door de ziekenhuisgangen naar de parkeergarage, om terug naar huis te gaan. Grobben voelt zich leeg. Nadenken lukt niet meer. Eenmaal thuis bespreekt hij de situatie met Ans. Wat kunnen ze doen? Wanneer zou hij de behandeling dan wel kunnen krijgen? De onzekere situatie met de medische isotopen leidt ook tot kopzorgen bij de artsen die medische isotopen gebruiken voor diagnostiek en behandeling van patiënten. Andor Glaudemans, nucleair geneeskundige in het Universitair Medisch Centrum Groningen, hoogleraar aan de Rijksuniversiteit Groningen en voorzitter van de Nederlandse Vereniging voor Nucleaire Geneeskunde, moest begin dit jaar ‘met lood in zijn schoenen’ patiënten afbellen. ‘Voor veel patiënten is de behandeling met isotopen letterlijk het laatste redmiddel, in die zin dat ze er járen bij kunnen krijgen. Om dan te moeten vertellen dat de behandeling niet door kan gaan omdat het stofje er niet is: dat is ook voor een arts verschrikkelijk.’ In Nederland worden jaarlijks ongeveer vierhonderdduizend diagnostische scans uitgevoerd en vierduizend therapeutische behandelingen met radioactieve isotopen verricht bij mensen met kanker of een andere ernstige aandoening. Neuro-endocriene tumoren zijn dus maar een van de vele toepassingsgebieden. Wie denkt dat ziekenhuizen een grote opslag van radioactief materiaal hebben, heeft het mis. Omdat isotopen hun radioactiviteit snel kwijtraken, kan er geen voorraad worden aangelegd. Met cyclotrons – deeltjesversnellers – kunnen een paar ziekenhuizen in Nederland kortlevende isotopen maken. Die behouden hun werking enkele uren. Ze zijn alleen geschikt voor diagnostiek, bijvoorbeeld voor gebruik in een PET-scanner om hartaandoeningen op te sporen of tumoren in beeld te brengen. De in reactoren geproduceerde radio-isotopen zijn relatief lang houdbaar, tot een week en soms nog langer. September 2022. Glaudemans opent zijn e-mail en leest dat er binnenkort nieuws komt vanuit het ministerie van Volksgezondheid. Op Prinsjesdag is het zover: Kuipers maakt bekend dat het kabinet jaarlijks 129 miljoen euro staatssteun aan de Pallas-reactor wil verlenen, tien jaar lang, een bedrag dat vrijkomt uit de geschrapte vergoeding van vitamine D uit het basispakket vanaf 2023. Honderd procent zekerheid is er ook nu nog niet, want er ontbreekt nog 330 miljoen voor de bouw van de nieuwe kernreactor. Met de tien jaar durende staatssteun hoopt het ministerie alsnog private investeerders over de streep te trekken. Daarnaast moet de Europese Commissie nog beoordelen of de beoogde Nederlandse staatssteun voor de Pallas-reactor geoorloofd is. Shine wacht het salomonsoordeel niet af. In een persbericht zegt het bedrijf naar de Europese rechter te stappen. De beroepsvereniging van nucleair geneeskundigen, de Nederlandse Vereniging voor Nucleaire Geneeskunde, is blij met het voorgenomen besluit van het ministerie van Volksgezondheid: ‘Hiermee wordt het belang van medische isotopen voor patiënten duidelijk erkend.’ Maar zelfs mét de nieuwe Pallas-reactor zullen er de komende jaren tekorten ontstaan, verwacht voorzitter Glaudemans, al was het alleen maar omdat die pas rond 2030 zal gaan draaien. Ondertussen komen er steeds meer innovaties in de nucleaire geneeskunde bij. Jaarlijks krijgen wereldwijd dertig miljoen mensen met zestig verschillende ziektebeelden een diagnose of een behandeling dankzij de nucleaire geneeskunde. En die cijfers nemen alleen maar toe, zegt de Groningse hoogleraar. ‘Zo’n twintig jaar geleden was de nucleaire geneeskunde een klein specialisme. Nu zit er een nucleair geneeskundige bij elk multidisciplinair overleg in het ziekenhuis aan tafel.’ Marcel Stokkel, nucleair geneeskundige in het Antoni van Leeuwenhoek-ziekenhuis, wijst op een nieuwe behandeling voor een groep patiënten met uitgezaaide prostaatkanker: lutetium-177-PMSA-therapie. ‘Patiënten leven langer met deze behandeling én de kwaliteit van hun leven wordt beter. Tot nu toe kan alleen ons ziekenhuis en het Meander Medisch Centrum in Amersfoort de therapie aanbieden als vergoede zorg, omdat wij het medicijn zelf kunnen maken.’ Beide ziekenhuizen zijn voor de grondstoffen van het medicijn nog altijd afhankelijk van een kernreactor. Andere ziekenhuizen zullen zijn aangewezen op de levering door de farmaceutische industrie – maar ook die heeft zo’n reactor nodig om het medicijn te kunnen produceren. Tot overmaat van ramp moeten de ziekenhuizen in Amsterdam en Amersfoort om de behandeling te kunnen aanbieden ook nog eens flink in de buidel tasten. Zo kocht farmaceut Novartis het middel tegen neuro-endocriene tumoren op, registreerde het bij het Europees Geneesmiddelen Agentschap (EMA) als behandeling tegen een zeldzame ziekte en vervijfvoudigde de prijs. Daarmee komt de prijs van vier kuren op 92 duizend euro. Voor de behandeling van prostaatkanker zal dat niet anders gaan, denkt Stokkel. ‘Als artsen bemoeien we ons niet met de politiek: wij willen alleen dat de behandeling beschikbaar komt voor zoveel mogelijk patiënten met uitgezaaide prostaatkanker. Volgend jaar komen er alleen in Nederland weer vijfduizend patiënten bij die in aanmerking komen voor de therapie. Als er een storing is bij de kernreactor, hebben we onmiddellijk een probleem.’ Gids Koos Grobben is net terug van een wandeltocht. De laatste behandeling kreeg hij drie maanden geleden. Door de ziekte heeft hij minder energie dan voorheen. Hij heeft straks een middagslaapje nodig. Maar zijn laatste scans laten zien dat de uitzaaiingen zijn gestopt met groeien. Twee grotere uitzaaiingen in de lever zijn zelfs wat gekrompen. ‘Toen ik dat hoorde, kon ik wel een gat in de lucht springen. Dat mijn behandeling niet is vastgelopen door het stilliggen van de kernreactor, is een groot geluk. Dat maakt van mij een blijmoedig mens.’||https://www.volkskrant.nl/wetenschap/kopzorgen-over-een-kernreactor-behandeling-van-anderhalf-miljoen-kankerpatienten-op-het-spel~b4cd87e5/
2022-09-29||Amapiano is nieuwe muziek om gezamenlijk te beleven ||Dit verhaal begint in de jaren negentig, in de bestuurlijke hoofdstad van Zuid-Afrika, Pretoria, en het township Soweto, in de buurt van Johannesburg. De jeugd die na de afschaffing van Apartheid te maken krijgt met nieuwe vormen van vrijheid en oude vormen van ongelijkheid, uit zich op beide plekken op vergelijkbare wijze: ze formuleren een antwoord op de net in Zuid-Afrika gelande Chicago house. Soweto reageert met kwaito, een tragere versie van het Amerikaanse neefje met percussie en rap. En Pretoria met bacardi, een eigenwijs geluid dat jaren later internationaal succes boekt met de undergroundhit Township Funk van DJ Mujava. Deze twee genres worden gezien als de voorlopers van het immens populaire amapiano, dat sinds deze zomer ook in Nederland flink in de belangstelling staat. Best Kept Secret, Down The Rabbit Hole, Lowlands, Lente Kabinet, 7Fest: allemaal draaiden ze de nieuwe elektronische muziek uit Zuid-Afrika. Amapiano betekent simpelweg ‘de piano’s’ in het Zulu, een verwijzing naar de jazzakkoorden die een grote rol spelen in het genre, naast de repeterende saxofoontonen en de vocalen in een van de elf Zuid-Afrikaanse talen, waaronder Xhosa en Zulu. Maar je kunt amapiano het best onderscheiden door de baslijn: een dreunend, drijvende geluid dat tot in je tenen raakt. Deze zogeheten ‘signature sounds’ (herkenningsgeluiden) halen veel amapianoproducers uit het digitale muziekproductieprogramma Fruity Loops. De specifieke baslijn wordt bijvoorbeeld gemaakt met de plug-in voor een ‘log drum’ (Afrikaanse spleettrommel). Een plug-in is een stukje software dat je gratis kunt downloaden. Het is een van de redenen waarom amapiano zo’n vlucht heeft genomen: van beginnende artiesten werd niet veel meer gevraagd dan een flinke dosis talent en toegang tot Fruity Loops. En zo kon je opeens de volgende superster zijn in de dansmuziek. Amapiano wordt gezien als een van Afrika’s belangrijkste nieuwe sounds. In mei 2022 publiceerde Spotify cijfers waaruit bleek dat het genre toen al bijna een miljard keer was gestreamd. En voor wat dit soort cijfers waard zijn: op TikTok telt de hashtag amapiano momenteel 4,3 miljard streams. Eens in de zoveel jaar wordt een genre geboren dat alle elementen bevat om een wereldwijd succes te worden. Natuurlijk, het draait om innovatie, muzikaliteit, ambitie en een flinke dosis geluk, maar in het geval van amapiano toch vooral ook timing. En juist het moment van doorbaak is opvallend. Amapiano is immers een dancegenre: hoe kan dat zo groot worden in een periode waarin er door wereldwijde lockdowns nauwelijks evenementen werden georganiseerd? We vragen het aan Wesley Texel, alias DJ Waxfiend, een van de pioniers van amapiano in Nederland. Niet alleen als dj, maar ook als programmeur van de Amsterdamse podia Paradiso en Parallel. ‘Voor corona hoorde je in de taxibusjes van Johannesburg vooral gqom uit de speakers komen’, zegt Texel. ‘Dat had alle kaarten in handen om een internationaal succes te worden. In 2019 werkte gqom-producer DJ LAG bijvoorbeeld mee aan Beyoncés album Black is King. Gqom is net als amapiano op percussie gerichte elektronische muziek uit Zuid-Afrika. Maar de gqom-sound is grimmiger en minimalistischer, en het tempo ligt hoger.’ En dat waren wellicht niet de beste ingrediënten om 2020 mee te veroveren. In een periode waarin we wereldwijd leken te snakken naar saamhorigheid, creëerden dj’s en producers als Kabza De Small en MFR Souls met amapiano een geluid van hoop. Met zijn hypnotiserende melodieën en meerstemmige gezang leek amapiano bedoeld om in gezelschap te beleven, in een muzikale versie van samenzijn. Dat gemeenschapsgevoel probeerde Texel te creëren met Ziongate, het eerste amapiano-evenement van Nederland, januari 2020 in Amsterdam. ‘Dat was onze eerste en meteen voor een lange tijd ook laatste avond. Tijdens de lockdown gingen we door met livestreams, waarbij we ook dansers vroegen, zodat je vanuit je huiskamer kon zien hoe je op amapiano danst. Zo hebben we het Nederlandse publiek het nieuwe genre en nieuwe bewegingen laten zien nog voordat de clubs open waren. ‘Tijdens ADE 2021 organiseerden we ‘Tribes’ in Paradiso. Zuid-Afrikaanse dj’s als Culoe De Song en Major League DJz, bekend van zijn Amapiano Balcony Live Mixes op YouTube, werden onthaald als supersterren. De grote zaal stond bomvol mensen die maanden hadden gesnakt naar ‘the real deal’. Dans lijkt de hoeksteen te zijn van amapiano. Van vocalisten of dj’s wordt niet alleen verwacht dat ze kunnen dansen, maar het liefst ook dat ze met elke nieuwe single een virale dans challenge creëren. De obsessie met het delen van ingestudeerde dansjes op sociale media heeft generatie Z al een aantal jaren in haar greep. Texel: ‘Dj's als DBN Gogo, Uncle Waffles en TxC worden massaal gevolgd op kanalen als TikTok. Het helpt dat ze dansen tijdens hun sets, het voegt een extra dimensie toe. Vaak zijn dansers in de studio onderdeel van de opnamen en geven ze de producers muzikale aanwijzingen zodat er optimaal op gedanst kan worden.’ Ondanks de snel gegroeide populariteit ziet Texel amapiano niet als een vluchtige trend. ‘Het is geen hype waar je even op kunt springen om hem daarna links te laten liggen. Als je alleen maar hits op een Ziongate-avond verwacht, kom je bedrogen uit. Amapiano heeft iets hypnotiserends. Er wordt van je gevraagd je over te geven aan dj’s die met het publiek een muzikale reis willen maken.’ Dat klinkt als een definitie van housemuziek, beaamt Texel. ‘Amapiano ís ook een vorm van housemuziek en house is van origine natuurlijk ook zwarte muziek; daar moeten mensen blijkbaar nog steeds op geattendeerd worden. Het mooie van afrohouse en amapiano is dat je niet om het Afrikaanse heen kunt. De vocalen, de taal, de percussie: ‘It’s Africa in your face.’ Sommigen noemen het ook wel ‘taking back’. ‘Er zijn in de Nederlandse clubscene volgens mij altijd wel vraagtekens gezet bij het ontbreken van zwarte mensen achter de draaitafels, in de organisatie of op de dansvloer. Maar die vraag werd urgenter dan ooit na de dood van George Floyd, in de lente van 2020. De opkomst van Black Lives Matter en de massale protesten hebben een wereldwijde culturele verschuiving in werking gezet. Amapiano kwam net op het juiste moment. ‘Wanneer ik in Nederland naar een gemiddeld techno- of house-evenement ga, word ik er vaak aan herinnerd welke huidskleur ik heb en welke vooroordelen mensen daarbij hebben. Al is het maar door hoe vaak mensen vragen of ze misschien drugs bij mij kunnen kopen. Dat is niet iets waar ik mij druk over hoef te maken bij amapiano-evenementen.’ Een eigenaardigheid van amapiano is dat mensen zich afvragen op welke podium de muziek thuishoort, zegt Texel. ‘Op de elektronische festivals? Of toch op de afro- en hiphopfestivals? Amapiano valt qua sound precies tussen die twee stijlen in. Maar de dj-sets zijn vergelijkbaar met house dj-sets: ze worden zorgvuldig opgebouwd. ‘Op afro/hiphopfestivals gaat het anders, daar draaien dj’s vaak de grootste hits uit het genre in een rap tempo achter elkaar. En dan is zeven minuten luisteren naar een onbekend amapianolied met een orgelsolo van twee minuten opeens heel lang. En op house- en techno-evenementen liggen de bpm (‘beats per minute’, een aanduiding van het tempo van een liedje, red.) vaak rond de 130. Dus dan vallen de gemiddelde 114 bpm van een amapianotrack ook weer buiten de boot. Het is nog even zoeken hoe amapiano het beste past in het huidige muzieklandschap.’ Desondanks is Nederland, volgens Spotify, nu al het vijfde land dat amapiano heeft omarmd, na Nigeria, de VS, Engeland en natuurlijk Zuid-Afrika. Hoe verklaart Texel de populariteit in Nederland? ‘Dat komt omdat we in Nederland een grote housecultuur hebben en daarnaast enorm veel verschillende etniciteiten. Nederland is daardoor al eerder met deze geluiden en ritmen in aanraking gekomen. We hebben jaren naar lokale hiphopartiesten geluisterd die beïnvloed zijn door afro, dancehall, bubbling en nog veel meer. Er zit een ritme in amapiano waarvan je gewoon hóórt dat het in Nederland gaat werken. ‘De tijd is er ook rijp voor. De generatie die is opgegroeid met Nederlandse hiphop is ouder geworden en lijkt nieuwsgierig te zijn naar een ander soort evenementen waar niet per se het ego van het individu wordt gevierd. Amapiano is de perfecte introductie voor hiphopliefhebbers die op zoek zijn naar een nieuw geluid.’ Amanikiniki Megahit van enkele grondleggers van het genre, MFR Souls en Major League DJz, met vocalen van Kamo Mphela en Bontle Smith. Champion Sound Focalistic had een van de eerste crossoverhits in amapiano te pakken door samen te werken met Davido, de Nigeriaanse superster van de Afropop. De videoclip is opgenomen in Londen. Africa Rise De amapiano-festivalhit van deze zomer van DJ en producer Vigro Deep, die een paar weken terug de X-Ray tent op Lowlands goed wist op te schudden. Etema Nederlands’ eerste eigen amapiano-track door DJ Waxfiend, Saint Ronil en Dave Nunes. Getting Late Dat de overstap naar commerciële pop snel gemaakt kan worden, laat de Zuid-Afrikaanse Tyla horen in deze mierzoete hit.||https://www.volkskrant.nl/cultuur-media/amapiano-is-nieuwe-muziek-om-gezamenlijk-te-beleven~b72e9f1f/
2022-09-29||Heilig water en halve liters bier: mee naar Lourdes met een groep (ex-)verslaafden uit Amsterdam||Tijdens de bamimaaltijd die we op vrijdagmiddag voor ons vertrek naar Lourdes nuttigen in de opvanglocatie aan de Poeldijkstraat in Amsterdam, ontstaat consternatie binnen mijn groepje. Theo, een 68-jarige heroïnegebruiker die jarenlang doktersbriefjes vervalste en in het holst van de nacht met gestolen sleutels apotheken in en rond Amsterdam binnendrong, is zijn methadon kwijt. Hij ziet lijkwit, rilt als een bezetene. ‘Het zat in mijn colbertjasje, dat had ik toch hier over mijn stoel gehangen?’ Terwijl ik in de chaos van koffers en tassen op zoek ga naar het jasje hangt Dymphina (53), een lieve, verslavingsgevoelige vrouw die lijdt aan schizofrenie, alweer aan mijn schouders. ‘Je weet dat ik uit een steenrijke familie kom? In Lourdes gaan jij en ik gezellig met z’n tweetjes uit eten, beloof je me dat?’ Intussen loopt de in Suriname geboren Harvey (51), de derde pelgrim die ik zeven dagen lang onder mijn hoede zal nemen, met zijn bagage – lukraak wat kledingstukken, zoals één losse sok – naar de gaarkeuken voor het nagerecht. Hij is verstandelijk beperkt, rookt zoals velen hier cocaïne uit een pijp, hoort stemmen in zijn hoofd en zal zonder mij de touringcar die om de hoek staat geparkeerd nooit bereiken. In het busje waarmee Theo van zijn woonvoorziening in Amsterdam-Zuidoost naar de Poeldijkstraat is vervoerd, vind ik het jasje terug. Het zit in de boodschappentas waarin hij ook zijn zuurstoffles bewaart. Behalve met levercirrose ten gevolge van intraveneus middelengebruik kampt hij met longemfyseem, vermoedelijk door roken en chinezen. Hoewel we ons straks in de bergen tegoed kunnen doen aan frisse lucht is daar ook minder zuurstof in de atmosfeer, vandaar deze voorzorgsmaatregel. De zakken van het jasje zijn leeg. Ten einde raad gaat Theo in de stromende regen op de stoeprand zitten. ‘Dit is het einde,’ snikt hij, ‘geen Lourdes voor mij.’ Dan herinnert hij zich dat hij voor de maaltijd naar Kruidvat aan het Hoofddorpplein is geweest om een laxeermiddel te kopen, want gebruikers van opiaten hebben soms last van constipatie. Ondanks mijn bezwaren rent hij richting Hoofddorpplein. De andere pelgrims – een groep van ruim dertig cliënten en een tiental begeleiders, inclusief de twee geestelijken van het Drugspastoraat dat de reis organiseert en drie verpleegkundigen die de gigantische reisapotheek beheren – bewegen zich intussen met hun spullen naar de bus. Ik ga Harvey zoeken, hij zit ergens op het toilet en vraagt om cola. ‘Eerst de bus in’, zeg ik. ‘Waar gaan we ook alweer naartoe, Joris?’ Naar Lourdes, zeg ik, waar zich miraculeuze genezingen hebben voorgedaan. Waar vele verworpenen de kracht vonden verandering aan te brengen in hun vastgelopen levens. ‘Is dat ver rijden?’ Tweeëntwintig uur. Dymphina wil naast me zitten maar dat wil Harvey ook, dus zoek ik in het midden van de bus een plaats voor hen uit. In het gangpad komt Dymphina medepelgrim André tegen. ‘Wat leuk dat jij ook van de partij bent, hoe heet je ook alweer?’ André heeft geen idee wie Dymphina is. ‘Jawel, wij kwamen elkaar op het Rokin tegen, vlak voor nine eleven.’ Hij zou haar toen coke hebben verkocht. ‘Maar dat is niet echt mijn ding,’ zegt Dymphina. ‘Nou, wel het mijne’, zegt André, die aan het raam is gaan zitten. Dymphina kruipt tegen hem aan. Harvey positioneer ik in z’n eentje aan de andere kant. Als pastor Quirien van Berkel door de microfoon de reiszegen uitspreekt (‘Lieve God, ik vraag u op voorspraak van Maria om ons geen vervelende dingen te laten overkomen’) komt tot mijn grote opluchting Theo aangehold; bloemetjesblouse en spijkerbroek compleet doorweekt, het haar in natte plukken op het bleke hoofd. Hij heeft de methadon in het Kruidvat teruggevonden, bij het afrekenen had hij het spul op de toonbank gelegd. ‘Het kassameisje had het voor me bewaard, een heel lief kind.’ Leendert, een van de verplegers, zegt op strenge toon dat hij zijn medicatie bij hen in beheer moet geven, andere deelnemers doen dat immers ook. Theo is dat absoluut niet van plan, waarop een woordenwisseling ontstaat. De emoties lopen zo hoog op dat Theo in het kleine busje moet, een tweede voertuig voor lastige gevallen. ‘Kom er gezellig bij, Theo,’ roept Tineke, een alcoholiste met een persoonlijkheidsstoornis die na een slokdarmkankeroperatie alleen nog vloeibaar voedsel tot zich kan nemen. Terwijl Van Berkel door de microfoon het Bijbelverhaal over de Emmaüsgangers vertelt, zet de bus zich in beweging. We zijn de snelweg nog niet op of Dymphina staat naast me. Ze heeft van haar bewindvoerder 90 euro meegekregen, of ik die voor haar wil bewaren. ‘Anders geef ik alles in een keer uit, want ik ben een enorme winkeltrut, dat zul je nog wel merken.’ Drugspastoraat Amsterdam, opgericht in 1988, groeide in de jaren negentig onder de leiding van pastor Ricus Dullaert, die zelfs de grootste verschoppelingen nog een luisterend oor bood, uit tot een begrip onder de hoofdstedelijke scene van harddruggebruikers; zo’n negenduizend in getal, veelal dakloos. Behalve een wekelijkse kerkdienst in een door peeskamertjes omgeven crypte op de Amsterdamse Wallen, een inloopspreekuur en de mogelijkheid tot palliatieve zorg, organiseert het pastoraat jaarlijks een pelgrimage naar Lourdes, het Franse stadje in de Pyreneeën dat uitgroeide tot een wereldberoemd katholiek bedevaartsoord nadat in 1858 in de nabije Grot van Massabielle de heilige maagd Maria zou zijn verschenen aan Bernadette Soubirous, een astmatische 14-jarige molenaarsdochter. De deelnemers, die niet per se religieus maar wel gemotiveerd moeten zijn, zijn geselecteerd door maatschappelijk hulpverleners die bij een van de hoofdstedelijke welzijnsorganisaties werkzaam zijn en soms zelf op vrijwillige basis meereizen om hun cliënten te begeleiden. Het pastoraat koestert hoop dat de gebruikers, niet zelden kampend met psychische aandoeningen, tijdens de pelgrimage à la Bernadette de genade van de Troosteres der Bedrukten ten deel zal vallen. Al dan niet met hulp van enkele slokken heilig water, dat uit een bron nabij de grot uit de grond welt, zouden zij hun verslavingen te boven kunnen komen. De huidige pastor, Zwanine Siedenburg, is nuchter genoeg om te beseffen dat wonderen heden ten dage zeldzaam zijn, wetenschappelijk onbewijsbaar bovendien, en dat de gemiddelde pelgrim uit hun gelederen de excursie als een vakantie beschouwt. Toch stelt zij, en dat is na een week Lourdes ook mijn ervaring, dat juist in de getormenteerde mens een sterke hoop op verlossing leeft en dat die hoop krachten kan losmaken die kunnen leiden tot gedragsverandering en het breken met vaste gewoonten. Op de Amsterdamse begraafplaats Sint Barbara, waar ik als coördinator van stichting De Eenzame Uitvaart de begrafenis van eenzaam gestorvenen begeleid, heeft het Drugspastoraat twee grafmonumenten staan waar Zwanine Siedenburg overleden verslaafden en daklozen te ruste legt. Eerder dit jaar raakten we in gesprek met elkaar en kort voor de zomer vroeg ze of ik meewilde met de Lourdes-reis, ze had nog een begeleider nodig. In de buurt van Gorinchem spreek ik Dymphina streng toe als ze de zachtmoedige Harvey, die stilletjes naar buiten kijkt en zich van geen kwaad bewust is, beschuldigt van ongewenste intimiteiten. Bij Breda heeft ze haar aandacht verlegd naar Wouter, die in de stoel voor haar zit. Wouter komt oorspronkelijk uit Zeeland, begon daar te experimenteren met amfetamine, stal in 1982 in een doorgesnoven bui een dure auto uit een garage waarmee hij bij de Grevelingendam met hoge snelheid over de kop sloeg. ‘Ik vloog door de voorruit, Jezus ving me op en zette me voorzichtig terug op aarde’, vertelde hij me eerder. Wouters ouders verhuisden naar Amsterdam, waar hij het huis werd uitgezet vanwege overmatig drugsgebruik. Acht jaar woonde hij in de bosjes bij de spoorhelling in Westerpark. ‘In een grote kartonnen doos waarin een vriezer had gezeten.’ Dymphina woelt met haar handen door Wouters krullen. Hij is er niet van gediend maar door het auto-ongeluk en jarenlang basen is hij er fysiek slecht aan toe en door zijn gewicht – hij worstelt tevens met een eetverslaving – is hij nauwelijks in staat zich om te draaien. ‘Je bent zo’n lieveling’, zegt Dymphina. ‘Mens, sodemieter op’, gromt Wouter. We stoppen bij Hazeldonk, vlak voor de Belgische grens, waar een tankstation en een McDonald’s-filiaal zijn gevestigd. Puffend en kermend komt de hele troep naar buiten. Sommigen, zoals Richard, een veroordeelde overvaller die in Lourdes de crackpijp hoopt af te zweren, zijn al dertig jaar de stad niet uit geweest en kijken onwennig om zich heen. Dymphina grijpt mijn hand. ‘Ik ben een beetje doorgelekt, kun jij me verschonen?’ Ik roep verpleger Bert, die toesnelt met een schone luierbroek, begeleid haar naar de McDonald’s waar ze zich in het toilet van natte dracht ontdoet, ren terug naar de bus en kruip in het luik waar ik na een poosje zoeken haar zwarte koffertje vindt. Met het schone goed en met Harvey, die op zijn zware werkschoenen gevaarlijk dicht langs arriverende en vertrekkende vrachtwagens scharrelt, haast ik me terug naar McDonald’s. Monter komt Dymphina in een frisse broek uit het toilet tevoorschijn. ‘Nu is het tijd voor een hamburger.’ Ik geef haar een tientje. Het wisselgeld, 8,20 euro, geeft ze voor ik kan ingrijpen aan Wouter, die juist achter zijn rollator komt binnengeschuifeld. ‘Ik ben een beetje incontinent en ik heb een kunstgebit dus ik weet niet of je me nog steeds leuk vindt’, zegt ze tegen hem. ‘Mijn vader was een vriend van prins Bernhard, er zit een hoop geld in de familie, dat snap je wel.’ ‘Ik weet niet eens hoe je heet’, zegt Wouter, terwijl hij met het geld drie hamburgers bestelt. Een half uur later zit iedereen weer in de bus. Bij Antwerpen komt de stalen koffer met medicatie tevoorschijn, een kostbare schat die verplegers Bert en Nanini gedurende de reis geen moment uit het oog verliezen en waarvoor bij de Franse autoriteiten allerlei ontheffingsformulieren moesten worden aangevraagd. Meer dan vijftig pillen, waaronder methadon, stemmingsstabilisatoren en antipsychotica, worden uitgedeeld. Een uurtje later zijn de meesten onder zeil. In het archief van het Drugspastoraat vond ik verslagen van eerdere Lourdes-reizen. De bedevaart maakte vrijwel altijd diepe indruk op de deelnemers. Sommigen beleefden religieuze visioenen en beweerden na terugkeer elk middelengebruik te hebben afgezworen, al zijn er geen cijfers beschikbaar om deze mirakels te onderbouwen. Het omgekeerde gebeurde ook. Tijdens de laatste trip, in 2019, twee keer ging de reis niet door vanwege de corona-epidemie, raakte een afgekickte alcoholiste in Lourdes opnieuw aan de drank. Ze werd in de buurt van de heilige grot opgepakt wegens openbare dronkenschap en moest de volgende ochtend door begeleiders worden opgehaald van het politiebureau. Een andere pelgrim verdween tijdens die reis, iets wat in het verleden vaker gebeurde. Na een week van onthouding groeit de angst om terug te keren naar Amsterdam, waar verlokkingen moeilijk zijn te weerstaan. Sommigen besluiten in Frankrijk te blijven. Deze dolende pelgrims duiken na verloop van tijd alsnog op in de hoofdstad, waar de opvang vaak ruimhartiger is dan in het buitenland. Zaterdag omstreeks het middaguur komen de Pyreneeën in zicht. Dymphina vraagt of iemand Biotex bij zich heeft. ‘Want ik moet straks echt mijn kleren even wassen.’ Vanochtend kreeg ze het tijdens een stop in de buurt van Bordeaux aan de stok met Mala, bij wie ze regelmatig sigaretten bietst. In de tankshop waar het pastoraat op croissants met koffie trakteerde, kocht ze ondanks mijn bezwaren een pakje Marlboro, dat in Frankrijk maar liefst 13,50 kost. ‘Ik ga dus zeker niet uitdelen’, zei ze tegen Mala, die in woede ontstak. Theo, die juist zijn methadon had ingenomen, probeerde de boel te sussen. ‘Vroeger kwam zo’n prijsverhoging groot in het nieuws.’ ‘Weet je wat in het nieuws moet komen?’, zei Dymphina terwijl ze mij omhelsde. ‘Dat ik weer een leuke nieuwe man heb ontmoet!’ ‘In de Story of Privé zeker’, grinnikte Jan, een voormalig voetballer, opgegroeid in een woonwagenkamp, die bij Haarlem en Rot-Weiß Berlin heeft gespeeld tot een hardnekkige coke-verslaving hem in de vernieling hielp. Om half drie arriveren we te Lourdes in Cité Saint Pierre, een complex van logementen, door een katholieke weldoener gesticht op een prachtige berghelling, waar pelgrims met een kleine beurs goedkoop kunnen overnachten. Met een pendelbus ben je in tien minuten bij de heiligdommen. De conciërge van het hoger gelegen gebouw dat le groupe de toxicomanes d’Amsterdam, zoals we hier worden genoemd, toegewezen heeft gekregen kijkt verbluft toe hoe met veel geschreeuw en geduw bezit wordt genomen van de kamers. De lift op de begane grond voert alleen naar een kelderverdieping, niet naar de bovenste etages, wat verwarring en een hoop gevloek veroorzaakt. Theo is zijn zuurstoffles kwijt. ‘Dit wordt mijn ondergang!’ Dymhpina zet ik onder de douche. Beneden bij de receptie probeer ik even tot mezelf te komen als ik Thea, een bejaarde heroïnegebruiker, alcoholverslaafd bovendien, die jarenlang de daklozenkrant verkocht op het centraal station, op hoge snelheid achter haar rollator aan omlaag zie stuiven, gevolgd door Leo (‘remmen, remmen!’), een wat jongere gebruiker die gedurende deze trip als haar loopjongen fungeert. Ze eindigt in de bosjes. ‘In Amsterdam is het niet zo steil’, zegt ze als ik haar overeind heb geholpen. Vervolgens legt Tineke beslag op me. Iemand heeft haar ‘overschenkflesje’ weggegooid. Ze had het meegenomen om zichzelf te ‘limiteren’, zodat ze niet direct al haar flessen wijn – die ze sowieso niet bij zich mocht hebben omdat ze net als Thea en Leo op voorschrift drank krijgt uitgereikt – soldaat zou maken. We dineren in de gaarkeuken van de Cité, tussen groepen pelgrims uit andere landen. Dymphina zwaait naar iedereen, knoopt praatjes aan (‘moi je suis royalty’) en maakt zegenende gebaren. Bezorgd stelt pastor Van Berkel vast dat Thea en Leo ontbreken. Als we aan de pudding zitten komen ze beneveld binnen, de rollator volgeladen met halve liters bier. Na de spurt zijn ze zonder dat hun begeleider het heeft gemerkt in de pendelbus gestapt om in Lourdes alcohol in te slaan. Zondag om zeven uur wordt iedereen gewekt. Om negen uur staan we tussen honderden andere bedevaartgangers op het centrale plein, te midden van de heiligdommen. Dymphina klampt passerende geestelijken aan, of ze haar s’il vous plaît willen zegenen. Zonder uitzondering geeft men gehoor aan haar verzoek. ‘Hoe was het?’, vraagt de in Nigeria geboren O’Jeah, die alvorens in Amsterdam aan lager wal te raken deel uitmaakte van de band van Fela Kuti en nog altijd aardig gitaar speelt. ‘Net alsof je heel erg high bent’, zegt Dymphina. In de ondergrondse basiliek Sint Pius X wonen we de mis bij. Dymphina houdt zich stevig aan me vast, tranen rollen over haar wangen. ‘Het is allemaal zo mooi.’ Gezang, we nemen plaats op houten banken. Harvey vraagt wanneer we gaan eten. Theo vindt er niets aan, halverwege de dienst loop ik met hem naar buiten. Het is hypocriet dat de groep zich vroom voordoet, ‘terwijl ze in het dagelijkse leven alles doen wat God verboden heeft’. Hoewel absoluut niet katholiek gelooft hij toch wel iets. ‘Pin me er niet op vast maar het zouden buitenaardsen kunnen zijn.’ Hij maakt zich zorgen over zijn inmiddels teruggevonden zuurstoffles. De anderen vermoeden dat er lachgas in zit en vragen voortdurend om een teug. ‘Je wordt er niet stoned van,’ zegt hij telkens. De ondergrondse kerk stroomt leeg. De minzame Ali, die op jonge leeftijd van Marokko naar Nederland verhuisde en na een criminele carrière zijn leven heeft gebeterd, is onder de indruk van de liturgie. Al een poos is hij geen moslim meer. Een bekering tot het katholicisme sluit hij niet uit, vandaar dat hij tijdens de eucharistie ‘zo’n koekje’, een hostie, heeft genomen. We picknicken aan de overzijde van de Ousse, tegenover de grot. Ik smeer brood voor de mensen uit mijn groep. Ondanks de zinderende hitte wordt besloten de grote kruisweg te lopen, een steile wandeling op de heuvel boven de Basiliek van de Onbevlekte Ontvangenis. De zwakkeren haken een voor een af. Achter haar rollator met rammelende bierblikken ploegt Thea voort, af en toe neemt ze een slok en denkt ze aan Floris, haar onlangs overleden man met wie ze eerder in Lourdes is geweest. Bij elke statie worden de pelgrims openhartiger. Jan dacht dat hij de enige was met een moeder die als prostituee de kost verdiende, maar dat blijkt ook voor Richard te gelden. ‘Was jouw vader ook haar pooier?’ Terug in de Cité vindt er een vervelend incident plaats: een jonge pelgrim blijkt coke te hebben gerookt, wat onrust binnen de groep veroorzaakt. Pastor Zwanine Siedenburg voert een indringend gesprek met de zondaar die vervolgens Jan aanvliegt, omdat hij vermoedt dat die hem heeft verlinkt. Hij wordt naar het station van Pau gebracht en op de trein gezet. Maandag bezoeken we de druipsteengrot van Béttharam. Terwijl in de bus Het hondje van de slager wordt aangeheven belt Dymphina met een geleende telefoon haar bewindvoerder in Purmerend. ‘Het is hier prachtig, Nikita, maar ik heb nog minstens 200 euro nodig.’ ‘Gaan we zo eten?’, vraagt Harvey bij het betreden van de grot. Theo, die zuinig doet met zijn zuurstof, voelt zich zwak en is in een rolstoel gaan zitten, zodat ik hem over het spekgladde gesteente voort moet duwen. De groep vergaapt zich aan stalagmieten en stalactieten. ‘Het lijkt wel of ik lsd op heb’, zegt Theo. De verschrikkelijke geur waar iedereen over klaagt blijkt niet door de grot te worden veroorzaakt maar door de zweetvoeten van Leon, een complotdenker die werkt aan een uitdijend manuscript over geheime machinaties. ‘Je moet ook sokken aan doen in je schoenen’, zegt ex-profvoetballer Jan. Dymphina en Harvey krijgen een paniekaanval. In het halfduister grijpen ze me vast, in een soort polonaise vervolgen we onze weg. Het komt door Saskia en Jeroen, verklaart Dymphina bibberend. In deze kinderboekenserie die ze als meisje las verdwalen de hoofdpersonen ondergronds. ’s Avonds nemen we op het terrein van de heiligdommen deel aan de fakkelprocessie, pastor Siedenburg deelt kaarsen uit. Theo wil niet mee, dus gaat Dymphina in de rolstoel zitten. We sluiten ons aan in de eindeloze stoet, volgen het Drugspastoraat-banier dat tweede priester Van Berkel trots in de lucht heeft gestoken. Bij de Sint-Jozefkapel vliegt het windkapje van Harveys kaars in brand. ‘Op de grond, gooi het op de grond’, schreeuwt Richard. In trance, de blik gevestigd op het verlichte Mariabeeld op wieltjes dat in de verte wordt voortgetrokken door een groep geestelijken, vervolgt Harvey zijn weg. Zonder windkapje, door Richard uitgetrapt, stroomt het kaarsvet over zijn hand. Hij geeft geen krimp. Soms stokt de stoet en botst hij met z’n vlam tegen voorgangers op. Voor de bogenrij van de Rozenkransbasiliek wordt een heilige mis opgevoerd, vanwege de rolstoel krijgen Dymphina en ik een plaats vooraan, tussen invaliden en ernstig zieken. Een oude man op een brancard maakt reutelende geluiden terwijl er wordt gebeden. ‘Kan die vent niet even zijn bek houden?’, zegt Dymphina. Het ezelrijden op dinsdag is geen onverdeeld succes. Het regent in Gavarnie, slechts enkele pelgrims durven de kletsnatte beesten te bestijgen. De rest neemt bezit van een taverne. Richard vertelt dat hij bang is om straks weer in Amsterdam te zijn. Hij woont in de voorziening aan de Poeldijkstraat, waar het wemelt van de dealers. ‘Jij gebruikt toch maar een of twee keer in de week, wat is dat nou helemaal?’, tracht de kromgegroeide Denny hem moed in te spreken. Richard zegt dat hij in de Pyreneeën wil blijven. ‘Desnoods bouw ik een hut in het bos.’ Op woensdag gaan we met een bergtrein de Pic du Jer op. Daar vertelt Wendy, die met haar gedicht de door mij georganiseerde schrijfwedstrijd wint, over de liefde die deze week tussen haar en Peter is opgebloeid. Gisteren is ze tot diep in de nacht op zijn kamer geweest, wat eigenlijk niet is toegestaan. Op de Pic gaat het niet zo goed met Peter, een softdrugsverslaafde, gekweld door paranoïde wanen. Hij is zijn kamerpasje kwijt, Tineke, die voor de CIA werkt, heeft het van hem gestolen. Zijn begeleider moet direct de Cité bellen om zijn deur te verzegelen. ‘Er liggen verdomme staatsgeheimen bij me binnen.’ Zijn drift laait verder op als twee straaljagers donderend voorbijrazen. ‘Zie je wel? De nazi’s zitten weer achter me aan!’ Uit dankbaarheid voor de gastvrijheid voert le groupe de toxicomanes d’Amsterdam donderdag in de grote zaal een toneelstuk op voor de leiding van de Cité, enkele Franse geestelijken en andere belangstellenden. Het betreft een eigenzinnige interpretatie van het Bernadette-verhaal, dat met hulp van een tolk rechtstreeks in het Frans wordt vertaald. Dymphina speelt Bernadette, Thea is de Maria-verschijning. ‘Je maakt heel Lourdes te schande met je hallucinaties’, schreeuwt Tineke in de rol van kritische dorpeling. Richard, die na een indringend gesprek met pastor Siedenburg beloofd heeft de volgende dag mee terug te gaan, speelt Bernadette’s wantrouwige vader. ‘Vrouwen doen maar wat ze willen tegenwoordig. Mijn dochter is altijd al een fantaste geweest. Kan ze opgenomen worden?’ In de schaapskooi, een stenen hut op het Cité-terrein, zijn alle deelnemers ’s middags gezegend en met heilig water besprenkeld. Siedenburg en Van Berkel hebben God gevraagd hen te verlossen uit de greep van ziekte en verslaving. Na een klein incident, waarbij een terminaal zieke pelgrim die ook Richard heet in furieuze woede ontsteekt omdat de komkommers waarmee hij een salade wil bereiden niet vers genoeg zouden zijn, barst de bonte avond los. De volgende ochtend vullen we bij de grot enkele jerrycans met heilig water voor op de terugreis en voor blijvende kracht in Amsterdam. In diverse souvenirwinkels geeft Dymphina haar laatste geld uit. Na de lunch vertrekt de bus, onderweg vraag ik de pelgrims of ze hun voornemen om te stoppen of in ieder geval te minderen ook daadwerkelijk ten uitvoer zullen brengen. Er wordt braaf ja geknikt, sommigen hebben met het pastoraat concrete afspraken gemaakt voor extra hulp en begeleiding. Een enkeling geeft eerlijk toe toch wel behoefte te hebben aan ‘een plofje’.||https://www.volkskrant.nl/cultuur-media/heilig-water-en-halve-liters-bier-mee-naar-lourdes-met-een-groep-ex-verslaafden-uit-amsterdam~b3fbc2a2/
2022-09-29||Prima idee, een verplicht vertrouwenspersoon op de werkvloer. Maar dan wel met criteria voor kwaliteit en onafhankelijkheid ||Binnenkort bespreekt de Tweede Kamer het initiatiefwetsvoorstel dat werkgevers verplicht medewerkers toegang te geven tot een vertrouwenspersoon wanneer zij worden geconfronteerd met seksuele intimidatie of andere ongewenste omgangsvormen op het werk. Na de uitzending van BOOS begin dit jaar over seksueel grensoverschrijdend gedrag bij The Voice of Holland pleitten wij in een breed ondertekende petitie voor betere wetgeving voor de aanpak van seksuele intimidatie op het werk. Momenteel ontbreken wettelijke kaders voor de behandeling van meldingen en klachten op dit terrein. Onderdeel van die betere wetgeving is medewerkers het recht geven op toegang tot een goede vertrouwenspersoon die hen helpt, ondersteunt en adviseert over mogelijke oplossingstrajecten. Helaas ontbreken in het huidige voorstel kwaliteitswaarborgen voor vertrouwenspersonen. De initiatiefnemers van het wetsvoorstel schrijven wel dat vertrouwenspersonen onafhankelijk en deskundig moeten zijn, maar ze geven daar geen criteria voor. De eis van onafhankelijkheid is erop gericht dubbele petten te voorkomen. De vertrouwenspersoon moet een medewerker zijn die bij hem/haar komt, en kunnen adviseren zonder rekening te hoeven houden met de belangen van de organisatie en/of degene over wie wordt geklaagd. Een leidinggevende functie is dus niet verenigbaar met die van vertrouwenspersoon, evenmin als een HR-functie of een lidmaatschap van de ondernemingsraad (OR). In de praktijk blijkt echter dat werkgevers de combifunctie met bijvoorbeeld HR nog al eens als voordeel zien. Ook de nodige vertrouwenspersonen zelf vinden dat ze die rollen goed kunnen (onder)scheiden. Het is onze ervaring dat het gevolg daarvan is dat de vertrouwenspersoon vaak niet wordt benaderd, omdat er geen vertrouwen is in diens onafhankelijkheid. Daardoor ontstaat ook de onterechte indruk dat in de organisatie geen ongewenste omgangsvormen voorkomen. Heldere criteria over de onafhankelijkheid zijn dus geen overbodige luxe. Daarnaast is het belangrijk dat vertrouwenspersonen over de juiste deskundigheid beschikken. In het wetsvoorstel wordt niet geëist dat een vertrouwenspersoon een opleiding daartoe heeft gevolgd. Vertrouwenspersonen moeten onder meer weten welke hulp een medewerker die een beroep op hen doet precies nodig heeft, en welk oplossingstraject passend is. Ze moeten bijvoorbeeld kunnen beoordelen in welke situaties bemiddeling succesvol kan zijn, en wanneer een formeel onderzoek en/of aangifte is geïndiceerd. Onderzoek in opdracht van het ministerie van Sociale Zaken en Werkgelegenheid wijst uit dat 73 procent van de vertrouwenspersonen daartoe geen opleiding heeft gevolgd. Wie de juiste kennis en vaardigheden als vertrouwenspersoon ontbeert, kan iemand die al beschadigd is door grensoverschrijdend gedrag nog meer schade toebrengen. Een opleiding, met een onafhankelijke toets en verplichte nascholing, moet de kwaliteit van de vertrouwenspersonen waarborgen. Een tweede manco van het huidige wetsvoorstel is dat de schijn wordt gewekt dat met het aanstellen van een vertrouwenspersoon is voldaan aan de eis om beleid te voeren tegen seksuele intimidatie, pesten en discriminatie. Uit onder andere de cases bij The Voice weten we echter dat een helder normenkader voor de afhandeling van meldingen en klachten óók van groot belang is. Het moet duidelijk zijn hoe een klacht moet worden onderzocht en beoordeeld. Bijvoorbeeld als een goed gesprek met degene over wie wordt geklaagd niet helpt, of wanneer dat geen optie is omdat de klacht te ernstig is. Dan is een oordeel over de gegrondheid ervan nodig om verdere maatregelen te kunnen nemen. Uit onze praktijk blijkt dat veel vertrouwenspersonen die medewerkers op gesprek krijgen, vandaag de dag nog adviseren om geen formele klacht in te dienen. Ze twijfelen immers aan de onafhankelijkheid en/of kwaliteit van de klachtonderzoekers. Bovendien is er geen waarborg dat klagers worden beschermd tegen benadeling. ‘Wie praat, gaat’, vertelden politieagenten die geconfronteerd werden met discriminatie door collega’s, in de spraakmakende documentaire De blauwe familie van Meral Uslu. Zonder een degelijk wettelijk normenkader voor de afhandeling van meldingen en klachten en zonder een grote inzet van het (top)management om medewerkers die klagen te beschermen tegen benadeling, bestaat het risico dat vertrouwenspersonen gaan fungeren als doofpot. Het huidige wetsvoorstel behoeft aanvulling, gericht op criteria voor de onafhankelijkheid en deskundigheid van vertrouwenspersonen. Tegelijk moeten we ook op politiek niveau voortvarend aan de slag met de geïntegreerde aanpak van seksuele intimidatie op het werk, zoals in het Nationaal Actieplan Seksueel grensoverschrijdend gedrag en Seksueel geweld wordt voorgesteld. De aanstaande ratificatie van het ILO-Verdrag C190 inzake het uitbannen van geweld en intimidatie op de werkvloer, biedt daartoe een goede gelegenheid.||https://www.volkskrant.nl/columns-opinie/prima-idee-een-verplicht-vertrouwenspersoon-op-de-werkvloer-maar-dan-wel-met-criteria-voor-kwaliteit-en-onafhankelijkheid~b16a216d/
2022-09-29||Vrolijk makende observaties over de dilemma’s van het immigrantenleven ★★★★☆||De levensloop van Mo Amer, bekend Amerikaans comedian van oorspronkelijk Palestijnse afkomst (geboren in Koeweit), kenden we al uit zeker twee comedyspecials op Netflix: Mo Amer: The Vagabond (2018) en Mohammed in Texas (2021). Hij groeide op zonder papieren, zonder ooit in het land van zijn ouders te zijn geweest, tussen de Arabische, Mexicaanse (zijn vriendin) en Amerikaanse cultuur. Een worsteling zeker, maar wel een waar hij met onvermoeibare energie zijn vrolijk makende inspiratie uit put. Mo Amer is lid van een nieuwe generatie comedians die de immigrantenervaring, met de spagaat tussen de wereld van de ouders en de Amerikaanse samenleving als basismateriaal, van nieuwe verhalen heeft voorzien. Dat deze generatie nu zo zichtbaar is, is mede te danken aan Netflix die de comedians in specials en series een wereldwijd publiek heeft gegeven. Een eigen serie voor een ontwapenende persoonlijkheid als Mo Amer lag dan ook in de lijn der verwachtingen. De serie is mede geschreven door collega Ramy Youssef (Egyptische ouders, geboren in New York) met wie Amer eerder de serie Ramy maakte, de Algerijns-Amerikaanse regisseur en rapper Solvan Naim doet de regie. Het helpt allemaal om de immigrantenervaring authentiek te laten voelen. Op de achtergrond speelt de Texaanse metropool Houston met zijn uitgestrekte buitenwijken en rafelranden, ook een overtuigende figurantenrol. De Mo uit de serie zal niet honderd procent de echte Mo Amer zijn, maar diens biografie valt wel grotendeels samen met die van de fictieve Mo. In korte episoden keren een aantal elementen steeds terug. Teresa Ruiz speelt Maria, de vriendin van Mo. Ze heeft een Mexicaanse achtergrond, maar is met haar eigen bedrijf en Amerikaanse paspoort maatschappelijk gezien een flink aantal stappen verder. Toch lukt het Mo niet helemaal om voor haar te kiezen, al was het maar uit een soort schuldgevoel tegenover zijn moeder (Farah Bsieso), die de Arabische cultuur probeert vast te houden, inclusief de islam en de gewenste vrome vriendin uit eigen kring. Mo wacht al zijn hele leven op een verblijfsvergunning, waardoor hij altijd een soort schaduwbestaan heeft. In de eerste aflevering verliest hij zijn baan omdat zijn chef bang is voor de strenge immigratiepolitie. Mo keert noodgedwongen terug naar de verkoop van nepmerkartikelen uit de achterbak van zijn auto. Iets wat hij met grote overtuiging kan doen; hij is een geboren ondernemer. De droom van dat moederland, waar hij zelf nog nooit is geweest, wordt in leven gehouden door een flesje homemade olijfolie, dat hij overal bij zich heeft. De toon van de serie is ondanks de serieuze thema's voortdurend licht, geholpen door het gebruik van muziek uit de lokale muziekscene, met nadruk op het Absurdistan waar mensen als Mo in terecht kunnen komen. Zo wordt hij terloops slachtoffer van een schietpartij in een supermarkt. Zijn schampschot is een aanleiding voor een sterke scène waarin de positie van iemand zonder papieren en verzekering duidelijk wordt gemaakt, terwijl tegelijk een bizarre discussie gaande is tussen de hulpverleners of het wel geldt als een massaschietpartij wanneer het vierde slachtoffer weigert in een ambulance plaats te nemen. Aanrader. Kijk na de acht afleveringen ook even naar de special Mohammed in Texas, die eindigt met een verslag van het eerste bezoek van Mo Amer zelf aan het land van zijn ouders: eindelijk thuis.||https://www.volkskrant.nl/cultuur-media/vrolijk-makende-observaties-over-de-dilemma-s-van-het-immigrantenleven~b4ee6493/
2022-09-29||De klimaatcrisis door kinderogen – doe mee aan dit speciale project||‘Volwassenen blijven zeggen: we zijn het aan jonge mensen verplicht om hun hoop te geven. Maar ik wil jullie hoop niet. Ik wil jullie paniek.’ Deze woorden van klimaatactivist Greta Thunberg illustreren dat jongeren de klimaatcrisis anders benaderen dan volwassenen. Zij voelen vaak sterker dat hun toekomst op het spel staat. Tijdens de jaarlijkse VN-klimaattop in november beginnen we daarom met een project waarbij we zeven kinderen van 14 tot 18 jaar over de wereld gaan volgen die leven op plekken waar acuut klimaatgevaar heerst. Deze lokale klimaatcorrespondenten – uit Amerika, Canada, Groot-Brittannië, de Filippijnen, Peru, Kenia en Nederland – zullen laten zien hoe verschillende klimaatproblemen zoals droogte, bosbranden en overstromingen hun leven raken, reflecteren op de gevolgen en mogelijke oplossingen en krijgen via de krant de kans vragen te stellen aan beleidsmakers die over hun toekomst beslissen. Bij dit project wil de redactie graag lezers betrekken: zowel volwassenen als kinderen. Wilt u meedoen en ons laten weten welke vragen bij u leven? Of heeft u kinderen in uw omgeving die wellicht vragen hebben voor deze klimaatcorrespondenten? Meld u dan hieronder aan voor de Open Redactie, het lezerspanel van de Volkskrant. Dan krijgt u aanstaande maandag 3 oktober per mail meer uitleg. Enkele klimaatcorrespondenten stellen we alvast voor Mary, 17 jaar, woont in Kenia, dat kampt met de grootste droogte in veertig jaar. Ze is moeder van de 1,5 jaar oude Loyoto die ze amper kan voeden. De voorraden zijn op en de voedselprijzen hoog vanwege de oorlog in Oekraïne. Emhil, 15 jaar, uit Peru, leeft op grote hoogte, en voert met zijn familie de strijd tegen de smeltende gletsjers. Door de stijgende temperaturen smelt het ijs en droogt de landbouwgrond uit. Zijn familie wil niet dat hij boer wordt, want op het platteland is geen toekomst. Marisa, 18 jaar, in Pond Inlet in Canada, ziet hoe de tradities van de Inuit onder druk komen te staan door het smeltende zee-ijs. Ze droomt ervan om als Inuit over de wereld te reizen en aandacht te vragen voor de klimaatcrisis. ‘Er zijn roodborstjes en andere vogels uit het zuiden die je hier vroeger nooit zag.’ Charlie, 14 jaar, woont nabij Angel Fire in New Mexico. Zij strijdt met haar familie tegen de bosbranden. ‘Na een enge film kun je het licht uitdoen. Dit soort angst gaat niet weg.’ Werkt u op een school? Bent u docent en zou u in de klas aandacht aan dit project willen besteden? Daar kunnen we u bij helpen. Stuur ons vooral een mail: openredactie@volkskrant.nl||https://www.volkskrant.nl/nieuws-achtergrond/de-klimaatcrisis-door-kinderogen-doe-mee-aan-dit-speciale-project~b0bcbeba/
2022-09-29||Het Kinderboekenweekgeschenk is geschreven door een Australisch succesduo. Goede keuze? ‘Er is zo veel talent in eigen land’||Voor het eerst in de 68-jarige geschiedenis van de Kinderboekenweek is het geschenk niet door een Nederlandstalige auteur geschreven. De CPNB, het marketingbureau van het boekenvak, koos voor de Australiërs Andy Griffiths en Terry Denton, bekend van de bestsellerreeks De waanzinnige boomhut, over twee jongetjes die in een boomhut wonen. Een goede keuze of een gemiste kans? En welke Nederlandse auteur had dan de opdracht moeten krijgen? ‘Deze keuze is bijna een statement tegen het Nederlandse boekenvak, want er zijn ongelooflijk veel kwalitatief goede Nederlandstalige kinderboekenschrijvers. Om juist in deze ene week dat er veel aandacht is voor lezen er niet voor te kiezen een Nederlands kinderboek te promoten, vind ik onbegrijpelijk.’ ‘Uiteindelijk moet je vooral ouders naar de boekhandel lokken. Daarnaast heeft het Kinderboekenweekgeschenk ook een jeugdliteraire functie. Zeker omdat het een gratis geschenk is, hoop je dat het een boek is dat kinderen verder brengt, dat het hun taalvermogen prikkelt. Het gaat er niet alleen om dát ze lezen maar ook wat ze lezen.’ ‘Jef Aerts, een Vlaming. Hij kan kinderen meezuigen in een verhaal, maar terwijl ze worden meegezogen, krijgen ze er een schitterende woordenschat bij. Lees bijvoorbeeld Vissen smelten niet. ‘Je moet het tekstuele vieren in zo’n Boekenweek. Dat mis ik bij de Boomhut-serie, dat zijn geen verhalen van een hoge jeugdliteraire kwaliteit. Als het CPNB om het verleiden gaat, kijk dan naar de rol van illustraties. Hoe geef je zo’n geschenk vorm? Maak gebruik van het talent dat er is. Annet Schaap heeft twee boeken afgeleverd die uitzonderlijk goed zijn en zij is van origine illustrator. Zij zou dus ook een geweldige keuze zijn geweest. Haar debuut Lampje is razend populair onder kinderen. ‘Uit onderzoek naar leesmotivatie blijkt dat keuzevrijheid belangrijk is. Je zou ook kunnen experimenteren met meerdere geschenken waaruit kinderen kunnen kiezen. Dan trek je kinderen naar de boekhandel die De waanzinnige boomhut willen hebben, maar ook kinderen die wat anders zoeken. Er zijn veel interesse- en niveauverschillen tussen jeugdige lezers, het is geen homogene groep. Speel daarop in als marketingbureau van het boekenvak. Het antwoord tegen laaggeletterdheid is in elk geval niet om in te zetten op wat commercieel scoort.’ ‘Gemiste kans vind ik te sterk, maar ik vind het wonderlijk dat ze geen Nederlandse auteur hebben gevraagd. Dat klinkt meteen heel chauvinistisch, maar het kan een enorme schwung geven aan je schrijven als je die opdracht krijgt. Ik heb het zelf een keer gedaan en het voelt als een enorme eer. Een afwisseling tussen literaire en populaire schrijvers is goed, maar die Boomhut-boeken worden al gevreten, dus ik weet niet zo goed wat het dan nog toevoegt om hun die opdracht te geven. En ik vraag me af of je daarmee nieuwe lezers trekt.’ ‘Je wordt er bloednerveus van, want je moet binnen een half jaar een boek afleveren. Ik was 7 kilo afgevallen toen ik het af had. Maar het werkt ook lang door: ik kon lezingen geven, scholen bezoeken. Zo’n opdracht heeft allemaal neveneffecten. Het geeft een enorme douw aan de bekendheid van je boeken. Ik heb nog nooit zo veel interviews gegeven als in die periode. Als je dat weet, zou ik eerder voor een auteur kiezen die dat harder nodig heeft dan de jongens van de Boomhut. ‘Daarnaast geldt: de meeste schrijvers hebben het niet breed, waarom zou je dan het grootkapitaal ondersteunen? Al vind ik kwaliteit een belangrijker argument. Sla in ieder geval de kinderboekenschrijvers niet over die al heel lang meegaan, zich inzetten en veel doen.’ ‘Koos Meinderts, zijn taal is prachtig. Hij schrijft al dertig jaar kinderboeken, hij heeft veel prijzen gewonnen en wordt gewaardeerd. Als je het hebt over iemand die het verdient, dan vind ik het bespottelijk dat hij nog nooit aan de beurt is geweest. Vijf jaar geleden won hij terecht een Gouden Griffel voor het schitterende Naar het noorden, dat zich afspeelt in de Tweede Wereldoorlog. Er zijn boeken waarin je voelt dat ze van binnenuit komen. Dat geldt voor die van Meinderts.’ ‘Van kinderboekenauteurs en uitgevers hoor ik kritiek op deze keuze. Ik vind het zelf ook een gemiste kans. Natuurlijk is de Boomhut-serie populair en het is fijn dat kinderen door dit boek gaan lezen, maar er zijn goede Nederlandstalige kinderboekenschrijvers die een kans hadden moeten krijgen.’ ‘Pieter Koolwijk, hij won vorig jaar een Gouden Griffel met Gozert. Hij schrijft met vaart, een grap en een grol, en zet prachtige personages neer. Hij is populair onder jongere en oudere kinderen. De trollen van Leif is voor 7+. Gozert voor kinderen vanaf 10 jaar.’ ‘Nee, ik denk dat het niet uitmaakt. En je schiet hiermee je doel voorbij. Want ik denk: ja, die Boomhut kennen ze wel, kom nu juist met iets anders, iets wat net een stapje verder gaat. Help kinderen omhoog, laat ze gegrepen worden door iets nieuws dat ze nog niet kennen. Ik heb ook kinderen in de boekhandel die vragen: ‘Wat is het allerdikste boek in de boekhandel? Want dat wil ik lezen.’ Verlies die groep niet uit het oog.’||https://www.volkskrant.nl/cultuur-media/het-kinderboekenweekgeschenk-is-geschreven-door-een-australisch-succesduo-goede-keuze-er-is-zo-veel-talent-in-eigen-land~b7a356c6/
2022-09-29||Van experimentele afkickkliniek in Californië tot geschifte sekte ★★★★☆||Als Paul Morantz in 1978 wordt gebeten door een ratelslang die in zijn brievenbus is verstopt, weet hij direct wie hem dood wil hebben: ‘Synanon did it.’ De advocaat uit Los Angeles voert rechtszaken namens oud-leden die hun kinderen willen bevrijden uit de gelijknamige sekte. Tegen de tijd dat de ratelslang voorbij komt in de Amerikaanse podcast The Sunshine Place, kijk je echt nergens, maar dan ook nergens meer van op. Synanon begon in 1958 als experimentele afkickkliniek in Santa Monica. Heroïneverslaafden kickten er van de een op de andere dag af. De media spraken vol bewondering over the miracle on the beach, het wonder op het strand. Grondlegger is Charles E. Dederich (1913-1997), alias Chuck, een alcoholist die het licht zag. Geen drugs en alcohol, geen geweld: dat zijn aanvankelijk de grondregels. Het ‘geheim’ achter het succes is de Synanon Game. In groepsgesprekken maken de leden elkaar uit voor rotte vis en verwijten ze elkaar van alles en nog wat. Daarna volgt de verzoening. Die catharsis blijkt de zucht naar drugs te verdrijven. Synanon groeit uit tot een alternatieve gemeenschap met tweeduizend leden op vijf locaties. Synanon gaat ook kinderen opvangen die anders in een jeugdgevangenis zouden eindigen. Ze worden op militaire wijze gedrild in de ‘punksquad’. Maar de organisatie heeft totaal geen verstand van jeugdzorg, het zijn voormalige junks die de kwetsbare kinderen moeten helpen. Synanon groeit uit tot een miljoenenbusiness én een religie. Maar in de jaren zeventig komt het geprezen afkickmodel te boek te staan als de ‘kooky cult’, de geschifte sekte. Chuck Dederich wordt militant en paranoïde. Als hij zelf geen kinderen meer wil, dwingt hij de vrouwen tot abortus en de mannen tot sterilisatie (in een weekend laten 200 mannen zich ‘helpen’). Als zijn eigen vrouw overlijdt, dwingt hij álle koppels te scheiden en een nieuwe partner te zoeken (en ook dat gebeurt). Geweldloos blijft het evenmin. Een zwaarbewapende militia, de Imperial Marines, weet wel raad met afvalligen en met lastige advocaten als Paul Morantz. De podcast is (terecht) vergeleken met de Netflix-serie Wild, Wild Country over de Indiase goeroe Bhagwan. The Sunshine Place vertelt het krankzinnige verhaal van Synanon door de ogen van een groot aantal oud-leden. Velen danken hun leven aan het rigoureuze afkickprogramma waar het allemaal mee begon, maar zijn ook totaal gehersenspoeld door Chuck. De podcast is geproduceerd door de Amerikaanse acteur Robert John Downey jr (die zelf ook een aardig afkickverleden heeft, maar nooit bij Synanon zat). Het verhaal is razend spannend en de afloop verbijsterend.||https://www.volkskrant.nl/cultuur-media/van-experimentele-afkickkliniek-in-californie-tot-geschifte-sekte~b314ba11/
2022-09-29||Het is bijna Kinderboekenweek! Welke boeken mag u niet missen?||1. Pieter Koolwijk en Linde Faas: De trollen van Leif. Lemniscaat; € 14,99; 9+ Het verhaal van de onwaarschijnlijke held kan niet vaak genoeg worden verteld. Zeker niet als het gebeurt door de expert bij uitstek: de Gouden Griffelwinnaar van vorig jaar, Pieter Koolwijk. In het Vikingdorp is iedereen sterker, slimmer en nuttiger dan de verlegen slapjanus Leif. Zijn opa, de officiële dorpsgrappenmaker, heeft hem tot opvolger benoemd. Misschien wel zijn beste mop ooit. Ravna, het jongere, sterkere, slimmere en volgens iedere Viking veel nuttigere zusje van Leif, neemt de leiding over het dorp als alles misgaat. Ondertussen blijft Leif het maar over trollen hebben. Niemand in Nederland kan het Scandinavische licht beter schilderen dan Linde Faas, die een deel van het jaar in het Hoge Noorden woont. 2. Joëlle Jolivet: Ons lichaam. Uit het Frans vertaald door Agnes Brunt. De Harmonie; € 29,90; 5+ Vergeet alle andere boeken over het menselijk lichaam. Die zijn er in overvloed, maar niet zoals dat van de Franse illustrator Joëlle Jolivet. Met haar linosnedetechniek weet ze een wonderlijk evenwicht te vinden tussen grove, bijna stripachtige lijnen en wetenschappelijk correcte details. Met haar doordachte kleurgebruik verheft ze het lichaam van iets alledaags tot kunst. Wat haar werk aantrekkelijk maakt voor iedereen, maar zeker voor kinderen, is dat Jolivet zelfs een anatomieboek vol grapjes en vondsten weet te stoppen. Prachtig is bijvoorbeeld de van de zijkant getekende zwangere vrouw, die in lagen over elkaar is aangebracht. Van haar debuut Beestenboek, het ideale kraamcadeau, is net een jubileumeditie verschenen. 3. Simon van der Geest en Karst-Janneke Rogaar: Wolvenweer. Querido; € 13,99; 7+ Het is enige tijd stil geweest rond Simon van der Geest, die indruk maakte met Spinder (2012) en Spijkerzwijgen (2015), avontuurlijke boeken waarin kinderen op het randje van gevaarlijke dingen doen als ouders niet op ze letten. Wolvenweer is een voortzetting van zijn geslaagde samenwerking met illustrator Karst-Janneke Rogaar, die inmiddels ook een aantal zelfgeschreven boeken op haar naam heeft staan. Die twee begrijpen elkaar goed en hebben dezelfde hoekige, soms lollige, soms een beetje gemene humor. Zoals dat bij wolven past. In hun nieuwste boek blijkt de stoere wolf Iwan bij volle maan in een iele man te veranderen die alleen maar praat over het weer. Wolvin Masja, die verliefd op hem is, moet daar erg aan wennen. 4. Oliver Jeffers: Het spookt in dit huis. Uit het Engels vertaald door Mirjam Hoekstra. De Fontein; € 18,99; 5+ Grafisch sterke rondleiding door een spookhuis. De gastvrouw denkt althans dat het spookt, maar ze kan de geesten telkens toch niet vinden. Misschien willen de lezers en kijkers haar helpen zoeken? De Britse Oliver Jeffers weet met elk nieuw prentenboek weer te verrassen. Niet alleen door de knotsgekke onderwerpen, vooral in zijn populaire serie over een stel brutale krijtjes, maar ook door regelmatig nieuwe technieken uit te proberen. Een bewerkte fotocollage dit keer, die hij gepikt heeft uit ouderwetse boeken over huisinrichting. Door te werken met doorschijnende schutbladen verschijnen en verdwijnen de spoken bij het omslaan van de bladzijden. Jeffers doet bij voorkeur alles zelf: de prachtige tekst is letter voor letter met de hand getekend. 5. Edward van de Vendel, Anoush Elman en Annet Schaap: Misjka. Querido; € 17,99; 8+ Dit verhaal is echt gebeurd. Schrijver Edward van de Vendel raakte vijftien jaar geleden bevriend met het Afghaanse gezin van de op dat moment 17-jarige Anoush Elman, die met mensensmokkelaars naar Nederland vluchtte. De jongerenroman De gelukvinder (2008) vertelt indringend over die helse reis. Tegenwoordig heeft Elman zelf kleine kinderen en is het tijd om het verhaal nóg een keer te vertellen, maar nu aan een veel jonger publiek. In Misjka is niet hij, maar zijn kleine zusje Roya de hoofdpersoon. Als het gezin eenmaal in hun eerste Nederlandse huis woont, wil ze graag een konijn. Misjka komt en wordt al snel een gewaardeerd gezinslid, waaraan je alles kunt vertellen. De leuke, maar ook de heftige dingen. Dat doen ze dan ook. Misschien wel het mooiste en belangrijkste kinderboek van het jaar. 6. Jason Reynolds: Ghost. Uit het Engels vertaald door Maria Postema. Condor; € 15,99; 10+ Sommige mensen sporten omdat ze het leuk vinden en er aanleg voor hebben, anderen hebben een diepere reden. Ghost ontdekt dat hij heel hard kan rennen als zijn vader hem achternazit met een pistool. Gelukkig hebben ook de andere jonge leden van het atletiekteam waarbij hij zich aansluit het nodige meegemaakt. Reynolds schrijft over zijn eigen Afro-Amerikaanse achtergrond zonder een blad voor de mond te nemen, maar vooral ook geestig en meeslepend. 7. Diverse auteurs: Het grote niet te vermijden verhalenboek. Lemniscaat; € 9,99; 12+ Het Kinderboekenweekgeschenk van dit jaar is gemaakt door de twee Australiërs achter de succesvolle boekenreeks De waanzinnige boomhut. Uit protest stelden auteurs van uitgeverij Lemniscaat een bundel samen met alleen werk van Nederlandse bodem. Tien gedichten staan erin en tien verhalen, waaronder een nieuw verhaal van de 91-jarige Jan Terlouw over wespen, maar ook fris werk van onbekende auteurs die ontdekt willen worden. De prachtige bijdrage van veteraan Tjibbe Veldkamp, over Oele die pester Sjef klein krijgt door hem op te nemen in een verhaal, is alleen al deze hele bundel waard.||https://www.volkskrant.nl/cultuur-media/het-is-bijna-kinderboekenweek-welke-boeken-mag-u-niet-missen~bb5f151d/
2022-09-29||Ga ik er wel op vooruit als ik meer ga werken?||Veel huishoudens hebben moeite met rondkomen door de hoge inflatie. Volgend jaar dalen de belastingen. De uitkeringen en het minimumloon stijgen, maar of dat genoeg is? Meer gaan werken is dan misschien de enige oplossing Maar loont dat wel? Wie nu al een goed inkomen heeft, gaat van zijn hogere verdiensten ongeveer de helft bij de fiscus inleveren. Dat geldt voor de hoge inkomens vanaf twee keer modaal (73.000 euro in 2023). Zij houden van iedere euro extra inkomsten 44 cent over, na verrekening van de belastingen (49,5 procent) en de afbouw van inkomensafhankelijke heffingskortingen (6,5 procent). Bijna hetzelfde geldt voor werkenden met een inkomen van 37.000 tot 73.000 euro per jaar. Zij betalen 37 procent belasting. Daar komt nog eens 12,5 procent bij, vanwege de dalende heffingskortingen. Van iedere extra euro blijft dan nog 50,5 cent over. Net iets meer dan de helft dus. Door de combinatie van belastingtarieven en heffingskortingen neemt bij ons de belastingdruk geleidelijk toe. Verdien je 21.000 euro, dan betaal je volgend jaar 3,5 procent belasting. Verdien je twee keer zoveel, dan komt de totale belastingdruk uit op 21 procent, enzovoort. Dit systeem stimuleert om te gaan werken, want zeker van een laag inkomen hou je vrij veel over. Het remt een andere ontwikkeling juist af. Gaan werken loont, maar meer gaan werken loont aanzienlijk minder. In combinatie met toeslagen werkt het belastingstelsel zelfs averechts. Wie kindgebonden budget, huur- en zorgtoeslag krijgt, verliest gemiddeld 9 procent van zijn toeslag als hij meer gaat verdienen. Het verlies kan dus oplopen tot 27 procent. Bij de kinderopvangtoeslag is het ingewikkelder: de vergoeding die je krijgt, hangt af van het aantal uren opvang en van het inkomen. Ga je meer werken, dan stijgen zowel het aantal opvanguren als het inkomen. Je krijgt daardoor ook minder voor de opvanguren die je daarvoor al vergoed kreeg. Het is lastig te berekenen wat meer werken je netto oplevert, zeker als je gebruik maakt van kinderopvang. Het is daarom ook moeilijk aan te tonen dat meer werken loont. Pas in 2025 wordt de kinderopvangtoeslag op dit punt verbeterd. Wat kun je praktisch met al deze informatie? Ga eens praten met de werkgever over de mogelijkheid om tijdelijk meer te gaan werken. Je kan afspreken dat je 6 of 12 maanden een dag per week extra werkt. Veel werkgevers zitten te springen om personeel. Het levert je meer loon, pensioen en vakantiedagen op. Vroeger moest de werkgever over zo’n contractuitbreiding hogere sociale lasten afdragen, maar sinds 2020 hoeft dat niet meer. Met zo’n tijdelijke ‘Oekraïnedag’ kun je de gevolgen opvangen van de energieprijzen die exploderen na de Westerse sancties tegen Rusland. Een vorm van vrijwillige mobilisatie in de nieuwe Koude Oorlog, maar een stuk prettiger en veiliger dan in de loopgraven bij Donetsk. Zelf een vraag? Geldvraag@volkskrant.nl||https://www.volkskrant.nl/beter-leven/ga-ik-er-wel-op-vooruit-als-ik-meer-ga-werken~b298a2fd9/
2022-09-29||Jaargetijden van Bernard Dewulf is een schatkist vol verfijnde observaties en gedachten ★★★★☆||Drie weken voor zijn plotselinge dood op 23 december 2021 leverde de Vlaamse dichter, essayist en columnist Bernard Dewulf, 61 jaar, bij zijn uitgever het manuscript in van wat zijn laatste boek zou blijken te zijn. Jaargetijden vormt samen met Kleine dagen (2009) en Late dagen (2016) een drieluik van miniaturen vol stilistisch verfijnde observaties van het alledaagse. Kleine dagen werd, tot verbijstering van de laureaat, bekroond met de Libris Literatuurprijs 2010. De jury prees het lef van de schrijver om ‘het aller, allergewoonste, dat tegelijk het meest dierbare is’, het opgroeien van zijn eigen kinderen, tot onderwerp te kiezen. ‘Hun kleine schommelingen’, schreef Dewulf, ‘de schokjes in hun ontwikkeling; ze wikkelen zich af onder mijn ogen.’ Dewulf werd bij leven zeer bewonderd. Maar na de bekroning voor Kleine dagen haalde een aantal critici hard uit. ‘Een taal die moet doorgaan voor poëtisch’, smaalde NRC Handelsblad. ‘Onverdraaglijke truttigheid en ijdelheid’, schreef de Volkskrant. Ik kan die reactie wel begrijpen, maar voel die niet na. Veel van de observaties van Dewulf zijn herkenbaar en ontroerend. Geluk en vertedering spatten ervan af – en dan liggen sentimentaliteit en oppervlakkigheid op de loer. Toch is Dewulf niet aan die gevaren bezweken. Daar was hij te slim, scherp en ironisch voor en bezat hij te veel zelfspot en reflectievermogen. Hij kon verdomd goed kijken – en zijn blik vangen in zinnelijke zinnen en klare taal. Hij keek vol verwondering en zeer precies naar kunst, naar schilderijen, naar beelden, naar vrouwen, naar zijn vrouw, naar zijn kinderen. Maar ook naar de zee of hoe het heiige herfstlicht zijn tuin binnenviel. Ik geloof dat het Schopenhauer was die heeft beweerd dat die boeken het mooiste zijn die nergens over gaan. Is schrijven over niets niet eigenlijk het mooiste en het moeilijkste? Dan kan alleen de stijl de schrijver redden. Misschien was Bernhard Dewulf wel op z’n best als hij géén onderwerp had. Tegelijk zitten die bundels miniaturen – of eigenlijk is ‘bundel’ geen goed woord, dat veronderstelt dat hij zijn verhaaltjes eenvoudig bij elkaar heeft geveegd – veel vernuftiger in elkaar dan je zo zou zeggen. Het zijn composities waarin associatief en melodieus van de ene observatie of gedachte naar de andere wordt overgesprongen. De herkenbaarheid, het autobiografische zou weleens bedrieglijk kunnen zijn. Als je goed kijkt, zie je dat veel van zijn indrukken zijn verschenen voor zijn geestesoog. Ze stammen uit de verbeelding. In Jaargetijden hebben geluk en vertedering, en dat proces was in Late dagen al in volle gang, plaatsgemaakt voor melancholie. Maar de manier waarop Dewulf zich kwetsbaar toont is gebleven. ‘You’re an open wound’, zegt een Amerikaanse vriendin tegen hem. ‘Don’t walk around like that anymore.’ Inmiddels doet hij dat dus niet meer. De tijd verglijdt. Mijmeren. Het huis van de schrijver wordt leger en leger, zijn kinderen zijn volwassen. Hij spreekt met zijn vrienden meewarig over ‘vroeger’. Hem wordt een spiegel voorgehouden. Hij kijkt naar het portret van zijn geliefde, jonggestorven moeder op zijn werktafel. Hij luistert naar de stilte. Hij doorwaakt zijn nachten. Zijn knoken kraken. Toch weigert hij, chronisch melancholicus, zichzelf ziek te noemen. ‘Ik vind mezelf haast de gezondste mens die ik ken. En ik hou van andere gezonde mensen, dat wil zeggen: schijn nieuw voorjaarslicht over hun dagen en ze splijten. Even weten we dan niet meer waar we bestaan, in het dodelijke licht van de dagen. Omdat we van splijtstof gemaakt zijn.’ De dood is nooit meer dan één zin weg. ‘Ik lig niet wakker van de dood, wel van de volgende dag’, concludeert hij in de winter van zijn Jaargetijden. Het is tragisch om je te realiseren dat er voor Bernard Dewulf geen volgende dag meer is, maar in zijn werk blijven hij en de dood altijd aanwezig, zoals het licht of het nieuws of motregen. ‘Ik weet dat hij er is. Net als ik. Wij zijn er samen. Als ik er niet was, zou hij er ook niet zijn. Wij zijn tegelijk geboren. Hij is even oud als ik, maar heeft geen leeftijd.’||https://www.volkskrant.nl/cultuur-media/jaargetijden-van-bernard-dewulf-is-een-schatkist-vol-verfijnde-observaties-en-gedachten~b74305c7/
2022-09-29||Marli Huijer over de kunst van het sterven (★★★★☆) en Jaap Goudsmit over de lessen van corona (★★★☆☆) ||Is 75 jaar een mooie leeftijd om te sterven? Met een levensverwachting van 80 jaar (voor mannen) en 83 (voor vrouwen) lijkt het wat aan de krappe kant, maar daar is de 65-jarige Amerikaanse oncoloog Ezekiel J. Emanuel het niet mee eens. Voor hem, schreef hij zo’n acht jaar geleden in The Atlantic, is 75 jaar bij uitstek het moment om te sterven. Niet dat hij van plan is er op die leeftijd een einde aan te maken, maar iedere vorm van medisch handelen met als doel zijn leven te verlengen, zal hij vanaf dat moment weigeren. Die leeftijd is niet willekeurig gekozen. Emanuels ervaring als arts heeft hem geleerd dat na het 75ste jaar de boel fysiek, mentaal en sociaal bij de meeste mensen zodanig implodeert dat ze ernstig beperkt worden in hun doen en laten. Je kunt je leven dan verder besteden aan een vruchteloze strijd tegen de dood, maar je kunt ook accepteren dat het einde erbij hoort en daar naartoe leven. Overigens verwachten de vrienden en familie van Emanuel dat hij zich tegen zijn 75ste wel zal bedenken. Filosoof Marli Huijer, van 2015 tot 2017 Denker des Vaderlands, haalt Emanuel met instemming aan in De toekomst van het sterven. Niet dat ze 75 jaar per se als een wenselijke deadline ziet – weet jij veel hoe je situatie dan is – maar ze onderschrijft van harte het standpunt dat je in je laatste levensfase niet klakkeloos hoeft mee te gaan in ieder medisch ingrijpen dat je levensduur verlengt. De raad die ze met haar boek dan ook aan de lezer meegeeft komt neer op: zie de grenzen van het leven onder ogen, denk en praat over wat voor jou nog een acceptabele levenskwaliteit is en besef hoe waardevol een goede afronding van het leven voor zowel jezelf als je naasten is. De aanleiding voor haar betoog was de coronacrisis, en dan met name de impact die de jaren van lockdowns en isolement op zowel het leven van jongeren als dat van ouderen hadden. Jongeren leverden veel in om kwetsbare ouderen te beschermen, en veel ouderen, die voor hun eigen bestwil geïsoleerd werden, stierven een eenzame dood waarbij het belang van ‘kwaliteit van leven’ ver uit het zicht verdwenen was. Huijer bepleitte al in een vroeg stadium, onder meer in Op1, om bij het nemen van maatregelen niet alleen medici te betrekken maar ook specialisten uit andere disciplines, met inzicht in de maatschappelijke consequenties van het coronabeleid. Dat was roepen in de woestijn, maar nu het stof wat is neergedaald, zien ook veel virologen dat dat anders had gemoeten. Zo concludeert viroloog Jaap Goudsmit in Een gezonde toekomst dat virologen bij de aanpak van corona ‘te veel oog hadden voor het virus en te weinig voor de last die mensen van de bestrijding ervan ondervonden. Ik deed daar maar al te graag aan mee’. De vijf lessen die hij van de coronacrisis leert en in zijn boek beschrijft, hebben verder geen betrekking op het eenzame stervensleed van ouderen. Ze beogen veeleer ieders leed te verzachten door in de toekomst beter voorbereid te zijn op een pandemie. En daaraan kan, aldus Goudsmit, iedereen een bijdrage leveren. De overheid, bijvoorbeeld, kan dat doen door een landelijk monitoringsysteem van nieuwe infecties op te zetten, zodat er sneller kan worden ingegrepen. Of door de voor virussen zo aantrekkelijk opgehokte kippen en varkens aan te pakken. Virologen kunnen bijdragen door eenvoudig inzetbare medicijnen te ontwikkelen, die helpen tegen alle virussen waarbij luchtweginfecties op de loer liggen. Het onderwijs kan jongeren leren fake news van wetenschappelijke kennis te onderscheiden. En zelf kunnen we allemaal bijdragen door gezond te leven – veel bewegen, een lage BMI – zodat we bij een volgende epidemie niet zo snel op de ic belanden. Rationele aanbevelingen kortom, maar niet dat je denkt: goed, dat doen we dan even. Doen we dat wel, en ook nog eens effectief, dan komen we weer wat dichter bij het door Goudsmit in zijn vorige boek, Vrij van corona (2021), aangekondigde ‘immunoceen’. Daarmee bedoelt hij een nieuw tijdperk waarin we ‘wereldwijd in staat zijn ons te beschermen tegen aandoeningen die onze levensverwachting en onze kwaliteit van leven negatief beïnvloeden’. In dat immunoceen kunnen we allemaal in goede gezondheid honderd worden. Wie wil dat niet? Huijer in elk geval niet. Althans niet als dat betekent dat de maatschappij dit ongeschonden lange leven als prioriteit heeft. En daar lijken we aardig naar op weg. Fitheidstrainingen, een gezonde levensstijl, defibrillators op iedere straathoek, bevolkingsonderzoeken, vaccinaties: het draagt allemaal de boodschap uit dat de dood op veilige afstand te houden is. Bovendien zijn diagnosen die vroeger een doodvonnis inhielden – zoals een hartaanval of kanker – vaak chronische ziekten geworden, waarbij met de juiste behandelingen steeds weer wat meer tijd aan het leven wordt toegevoegd. En daar begint het te schuren, zoals de vele eenzame coronadoden in verpleeghuizen lieten zien, tussen levensduur en levenskwaliteit. Daarover nadenken doen de meeste mensen pas als ze een levensbedreigende diagnose krijgen. Wat wil je nog wel, wat niet? Maar het kan geen kwaad, betoogt Huijer, daar al eerder over na te denken, zodat je niet overvallen wordt door de arts die een behandeling aanbiedt. Ze benadrukt daarbij de teloorgang van de betekenis van het sterven als de natuurlijke afronding van het leven. Die betekenis ziet ze in relaties met anderen, in het leven overzien, afscheid nemen en berusten. Als voorbeeld noemt ze (onder meer) Renate Dorrestein, die de diagnose terminale slokdarmkanker kreeg toen ze begin 60 was en tot schrik van haar dokter van iedere behandeling afzag: ‘Bij deze diagnose heb ik meteen gedacht: accepteren. Omhels het, strek je armen ernaar uit, duw het niet weg. Integreer het, dan heb je er de minste last van.’ Zo’n drastisch besluit zal niet iedereen nemen, en dat is ook zeker niet wat Huijer beoogt. Het gaat haar erom dat je zelf de regie houdt en de keuzes maakt die bij jou passen. Door daarnaast echter ook te betogen dat het maatschappelijk onhoudbaar is als we allemaal honderd worden – de vergrijzing is nu al problematisch – scheert ze maar rakelings langs de morele pressie: een fatsoenlijk mens weet wanneer hij de maatschappij genoeg gekost heeft. Dat neemt niet weg dat haar goed geschreven, aansprekende betoog een discussie aanzwengelt die tot nadenken stemt. En dat kan voor niemand kwaad.||https://www.volkskrant.nl/cultuur-media/marli-huijer-over-de-kunst-van-het-sterven-en-jaap-goudsmit-over-de-lessen-van-corona~bc92c9f1/
2022-09-29||Ooit was Caitlin Moran tegen botox. Maar ja, nu is ze 47 (geniet ervan, meid)||Ik word soms een beetje moe van Caitlin Moran, met haar koket-scheve grijns van ‘kijk mij eens een gek mens zijn’, maar ze kan toch ook knap observeren, bijvoorbeeld over hoe het vrouwelijk geslachtsorgaan, zittend in een warm bad, ongewild en ongemerkt een halve liter water kan opzuigen om die pas weer na het afdrogen en aankleden (!) met een plons los te laten. Ja, toch wel weer een fijn boek, More Than a Woman, feministisch en toch vrolijk, met veel herkenbaarheden zoals het geliefde spelletje tussen echtelieden ‘wie heeft het het drukst?’. Plus de waarschuwing niet te trouwen met een toch vaak zo aantrekkelijk lijkende ‘bad boy’, want ‘als een vrouw kinderen wil hebben en een baan dan wordt haar leven nooit beter dan de man met wie ze trouwt. (…) maar al te vaak trouwt een vrouw met haar eigen glazen plafond.’ Dat is zeer waar. Maar Moran heeft ook medelijden met de mannen van nu. ‘Vrouwen hebben (de afgelopen 120 jaar) het idee van wat een vrouw moet zijn radicaal omgegooid, terwijl mannen in essentie nog steeds vastzitten in het leven van hun vaders en grootvaders.(…) En wat is ‘mannelijke trots’ eigenlijk? Niets anders dan angst. Angst om zonder geld te zitten, of zonder macht. Angst om onbruikbaar te zijn.’ Arme mannen. Maar wij vrouwen hebben ook problemen: dat je gaat zweten in een sjieke fluwelen jurk, bijvoorbeeld, en dat sjieke fluwelen jurken nooit eens gewoon in de was kunnen. Morans tip: plak een maandverband in de oksels van de jurk. De volgende keer dat ik een sjieke jurk aantrek (hopelijk met sint-juttemis) zal ik er zeker aan denken. Zo heeft Moran gedachten en ideeën over van alles: seks in een langdurig huwelijk, niezende mannen, de opvoeding van tieners (een van haar dochters heeft jaren met een eetstoornis te kampen gehad), bejaarde ouders, de noodzaak om als overkoepelend orgaan ook goed voor jezelf te zorgen en het merkwaardige fenomeen dat op een bepaalde leeftijd al je kleren je opeens niet meer staan. (Daar moet je schijt aan hebben, vind ik, anders is het eind zoek.) En dan is er het dilemma waar vrouwen oneindig veel vaker mee te maken krijgen dan mannen: botox of geen botox? Ooit was Moran tegen botox. Sterker nog, ik kan me herinneren dat ze botox beschouwde als zo ongeveer het allerergste verraad van feministische waarden. Maar ja, nu wordt ze wat ouder. 47 is ze (geniet ervan, meid, want voor je het weet ben je 57, zoals ik, en dan snak je ernaar om weer 47 te zijn, wacht maar, je hebt de hele overgang nog tegoed). Nee, oud worden vindt ze niet erg. Echt niet. Over haar onderkin (een ‘wattle’ noemt ze het, een lel, zoals kalkoenen die hebben): ‘Ik moet toegeven: ik vind hem leuk. Ik vind het leuk om mijn kaken heen en weer te bewegen en de lel te zien golven als het zeil van een galjoen in de wind.’ Tot dusver niets aan de hand. Maar hoe zit het dan met die ooit zo verfoeide botox? Nee, dat gaat niet om rimpels of lellen. Dat gaat om de bedroefde gelaatstrekken die je krijgt als je ouder wordt. Moran beschrijft haar gezicht als dat van een ‘leeggelopen dames-gruffalo’ of dat van een ‘oorlogsweduwe die uitkijkt over haar verwoeste stad’. Nee, dure crèmes blijken niet te helpen (duh). Schoonheidsspecialistes ook niet (duh). En dan komt de volgende fase van de ‘operatie minder op Eeyore lijken’: de ooit zo verfoeide botox dus. En het helpt! (duh). Nu wil ik ook botox. En daar lees je dan een feministisch boek voor!||https://www.volkskrant.nl/cultuur-media/ooit-was-caitlin-moran-tegen-botox-maar-ja-nu-is-ze-47-geniet-ervan-meid~b28c87e5/
2022-09-29||Je huis isoleren met natuurlijke materialen, kan dat?||Het is eigenlijk curieus: je huis verduurzamen wordt van alle kanten flink gestimuleerd, door banken met voordelige hypotheken en door het kabinet met stevige subsidies. Maar bij een van de belangrijkste maatregelen is de duurzaamheid van de gebruikte materialen niet zo’n issue. Voor de isolatie van muren, daken en gevels zijn de industriële producten glas- en steenwol, samen met piepschuim, PIR en PUR, al jaren favoriet – en geschikt om subsidie voor te krijgen. Milieuadviesorganisatie Milieu Centraal geeft glas- en steenwol nog net een ‘gemiddelde’ milieuscore. Het zijn minerale producten gemaakt van respectievelijk glasscherven en vulkanisch gesteente die goed recyclebaar zijn. Maar het productieproces is CO2-intensief en heeft wel degelijk een grote milieu-impact. Dat werd publiek bekend toen boze boeren de vestiging van steenwolfabrikant Rockwool in Roermond blokkeerden. Die prijkte namelijk bovenaan de lijst van grootste ammoniakuitstoters in Nederland. PIR en PUR (polyurethaan) zijn kunststoffen op basis van olie. De laatste jaren komen er steeds meer natuurlijke, zogenoemde ‘biobased’ isolatiematerialen beschikbaar. Van vlas, houtvezels, cellulose (oud papier), schapenwol, stro tot hennep, metisse (gerecycled katoen), miscanthus (olifantsgras) en lisdodde. Ze worden al mondjesmaat gebruikt in de nieuwbouw, maar je kunt ze ook gebruiken om je dak aan de binnenkant te isoleren of een voorzetwandje met isolatie in de huiskamer te timmeren. ‘Natuurlijke isolatiematerialen slaan CO2 op en hebben dus negatieve emissies’, zegt Jan Willem van de Groep van de Gideonsbende, een ‘beweging’ die de bouw op natuurlijke materialen wil laten overgaan – de materialentransitie. ‘Alleen al met het isoleren van de huidige Nederlandse woningvoorraad met CO2-intensieve materialen zouden we over de 1,5 graad opwarming heen schieten. Natuurlijke materialen kunnen helpen het CO2-probleem van de uit staal, baksteen en beton opgetrokken bouwwereld op te lossen.’ Daarnaast, zegt Van de Groep, bieden ze een nieuw perspectief voor de door de stikstofcrisis geplaagde landbouw: laat boeren maar extensieve gewassen als zonnekroon of sorghum gaan verbouwen, in plaats van mais voor veevoer. De isolatiewaardes van de meeste natuurlijke materialen zijn wat minder dan die van de gangbare isolatiematerialen. Dat betekent dat je een iets dikkere opbouw krijgt, vergeleken met glas- en steenwol gaat het om centimeters. Natuurlijke materialen zijn prettiger in het gebruik dan snel irriterende glas- en steenwol. Bovendien zijn ze ‘damp-open’, ze ademen meer dan de minerale isolatiematerialen door de continue werking van vocht in het spul. Milieu Centraal raadt schapenwol af, omdat schapen veel broeikasgas produceren en uit hun mest ammoniak ontsnapt. Verkopers van schapenwolisolatie tekenen echter aan dat de daarvoor gebruikte wol afkomstig is van schapen die ingezet worden voor natuurbeheer en dat die wol in certificeringen als neutraal geldt. Sommige natuurlijke materialen kunnen ook slechter tegen vocht dan de traditionele. Ze zijn daarom ook niet bruikbaar voor spouwmuren. ‘Alles draait daarbij om een juiste en deskundige manier van aanbrengen’, zegt Van de Groep. ‘Doe je dat goed, dan is er geen verschil met de minerale oplossingen.’ Hoewel ze merken dat de belangstelling voor natuurlijk isoleren toeneemt, kijken de grote bouwmarkten nog de kat uit de boom. Volgens inkoper Sebastiaan Vreekamp van Intergamma, het bedrijf achter Gamma en Karwei, ligt dat niet aan de kwaliteit van de materialen, maar aan de verpakking. ‘We hebben anderhalf jaar geleden marktonderzoek gedaan en daaruit bleek dat de natuurlijke materialen niet consumentvriendelijk waren verpakt. Het verkoopt daardoor niet lekker.’ Zijn bouwmarkten verkopen wel isolatieplaten van vlas, maar dan alleen online. ‘We leggen ze niet in de winkel, vanwege het prijsverschil.’ Al is dat verschil inmiddels flink teruggelopen, geeft hij toe, omdat de industriële materialen meer te kampen hebben met de hoge energieprijzen. Er zijn gespecialiseerde bouwmarkten, online, zoals Groenebouwmaterialen, Eco-bouwmaterialen en Ekoplus waar ook de kennis over natuurlijk isoleren verzameld is. ‘Mensen worden zich meer bewust van wat ze in hun huis stoppen’, zegt Michiel Kalkman van Groenebouwmaterialen.nl, dat aan bouwers en particulieren levert. ‘En prijstechnisch worden natuurlijke materialen op dit moment echt interessant.’ Dat natuurlijke materialen minder handzaam verpakt zijn, bestrijdt hij. ‘Rollen isolatie zitten in zakken en plaatmateriaal wordt los verpakt.’ Je huis (laten) isoleren verdien je met de huidige gasprijzen in een paar jaar terug. Reken op één tot zes jaar, afhankelijk van het type isolatie (vloer, dak, gevel, spouwmuur). Ook al vallen natuurlijke materialen duurder uit, dan nog is de terugverdientijd overzichtelijk. Voor één isolatiemaatregel kun je 15 procent subsidie krijgen, voor twee maatregelen 30 procent. Dan moet je dat wel door een erkend bedrijf uit laten voeren. Als je niet zelf aan de slag gaat, is het zaak met de aannemer of klusjesman (m/v) een goed gesprek te voeren over zijn of haar materialenkeuze. Want de gemiddelde aannemer is opgeleid noch gewend om een wandje gevuld met olifantsgras neer te zetten.||https://www.volkskrant.nl/beter-leven/je-huis-isoleren-met-natuurlijke-materialen-kan-dat~bfe51dbb/
2022-09-29||Grote idealen, smalle marges geeft een minutieus beeld van het politieke klimaat in de lange jaren zeventig ★★★★☆||Eigenlijk waren de verschillen tussen Joop den Uyl aan de ene kant en Dries van Agt met Hans Wiegel aan de andere kant amper noemenswaardig. Althans, als je kijkt naar wat ze voor elkaar hebben gebokst. Niet veel. In het stormachtige kabinet-Den Uyl (1973-1977), de meest linkse regering van na de oorlog, bleek bij nader inzien de wereld niet maakbaar en kwam de verbeelding niet aan de macht. De PvdA overspeelde haar hand, schoot in de eigen voet: niet Den Uyl bleef, maar Van Agt kwam. In het parmantige kabinet-Van Agt-Wiegel (1977-1981) bleef het toegezegde ‘puinruimen’ steken in grootspraak. Het opende de poort voor de harde bezuinigingspolitiek onder Lubbers. Grote idealen, smalle marges luidt de titel van een zojuist verschenen parlementaire geschiedschrijving van ‘de lange jaren zeventig’, waarmee gedoeld wordt op de periode van de kabinetten Biesheuvel, Den Uyl en Van Agt tussen 1971 en 1982. Het was een meeslepende tijd: studentenrevoltes, bedrijfsbezettingen, krakersrellen, massademonstraties. Het was ook een geestdriftige tijd: de wereld zou veranderen, beter worden en de zachte krachten zouden zeker overwinnen, in ’t eind. Verwacht in het boek geen ode aan deze tijdgeest. In bijna duizend pagina’s werken veertien onderzoekers, verbonden aan het Centrum voor Parlementaire Geschiedenis in Nijmegen, in doorgaans sobere stijl grondig en gedegen toe naar een conclusie. Geparafraseerd zou deze kunnen luiden: de honden blaften, maar in de politiek trok de karavaan onverstoorbaar verder. Ed. van Thijn, fractievoorzitter van de PvdA ten tijde van het premierschap van Den Uyl, had ferm verkondigd: ‘We zijn niet gaan regeren om wat te rommelen in de marge.’ De grondtoon in de naoorlogse politiek in Nederland was tot dan toe er een geweest van ‘verend meebewegen’, naar een woord van Piet de Jong, premier tussen 1967 en 1971. Het kabinet-Den Uyl zou breken met dat pragmatisme en kennis, macht en inkomen zouden voortaan aan alle rangen en standen toekomen. Maar in Nederlandse coalitieverhoudingen kruipen nu eenmaal adders onder het gras en anders lopen er wel beren op de weg. Al eerder schreven anderen, zoals de parlementaire onderzoekers Van den Braak en Van den Berg, over ‘de gesmoorde linkse verwachtingen’. De auteurs van Grote idealen, smalle marges zetten daar een dikke streep onder: van grote maatschappij hervormende projecten als het delen in ondernemingsvermogen door werknemers ‘kwam weinig terecht’. De middenschool als doorbreking van standenonderwijs kwam evenmin van de grond. ‘Het kabinet was weinig succesvol.’ Hetzelfde gold voor de opvolgers, het tandem Van Agt-Wiegel. Na het beweerde ‘potverteren’ van Den Uyl c.s. stelde het tweetal een grote veegactie in het vooruitzicht. Maar de overheidsfinanciën werden onbeheersbaar en het beeld van puinruimen ‘kwam niet overeen met de werkelijkheid’. Grote idealen, smalle marges is geen kroniek van gebeurtenissen, het is brede politieke geschiedschrijving over beleidszaken en instituties, met nuchterheid tegenover geromantiseerd idealisme als leerzame constante. Dat heeft ook een nadeel. Maatschappelijk waren de jaren zeventig een periode van ontvoogding. Voor de betekenis daarvan heeft het boek weinig oog. Vrouwen werden baas in eigen buik, katholieken namen afscheid van de kapelaan en werknemers en jongeren leerden tegenspreken. Het was een tijd van geestdrift en strijdvaardigheid. De weerslag op de politiek van al die maatschappelijke opwinding bestond uit debatten die fel waren en bij tijd en wijle venijnig. Een voorbeeld. In februari 1977 kwam Van Agt – hij was minister van Justitie en voorman van het CDA – hard in botsing met het PvdA-Kamerlid Aad Kosto, coalitiegenoot. Het ging over de oorlogsmisdadiger Menten, die de wijk had genomen naar het buitenland. Van Agt als verantwoordelijk minister had zitten slapen, was het verwijt. Kosto verklaarde dat de minister eigenlijk weggestuurd moest worden, want onbekwaam om het departement te leiden. De PvdA had niettemin besloten Van Agt te laten zitten. Kosto: ‘Wij bedrijven het politiek métier. De heer Van Agt zal verder moeten leven met zijn aversie tegen de politiek. En wij met hem.’ Van Agt toonde zich diep beledigd en zijn partij, het CDA, zag de opstelling van de PvdA als een oorlogsverklaring. In de lange jaren zeventig – je kunt het je nu niet meer voorstellen – trok de politiek overal in het land stampvolle zalen. Er was het gevoel dat verandering op til was, het waren enerverende tijden. De betrokkenheid van burgers was intens. Hans Wiegel vertelt nog altijd met gloed het verhaal dat hij en Joop den Uyl een debat hadden in Groningen. De zaal was tot op het schellinkje bezet en nog stonden honderden mensen buiten. Ter plekke besloten Den Uyl en Wiegel dat ze die avond niet één, maar twee voorstellingen zouden geven, hetgeen geschiedde. Het ging er fel aan toe en na afloop dronk men gezamenlijk een biertje. Aan het Binnenhof vond het proces van culturele ontvoogding zijn weerslag in heftige debatten over abortuswetgeving, een olieboycot tegen Zuid-Afrika, de afschaffing van de filmkeuring en nog veel meer. Wat opvalt, is dat de schrijvers van Grote idealen, smalle marges die politieke strijd over sociaal-culturele verandering vrij consequent het enigszins zure waarmerk van ‘polarisatie’ meegeven. Tegenstellingen in het parlement, schrijven ze, werden ‘aangezet’ en in de openbaarheid uitgevochten ‘dankzij steeds assertiever optredende journalisten’, waardoor coalitievorming – ‘doorgaans gebaat bij compromisbereidheid’ – een moeizame zaak werd. Het compromis wordt door de auteurs hier tot norm en maatstaf verheven, maar in het maatschappelijke debat van die jaren was dat juist niet de inzet. Er moest iets worden binnengehaald en daar hoorde onvermijdelijk strijd bij. Menno ter Braak schreef al in de jaren dertig aan zijn vriend Eddy du Perron: ‘Le bon genre is, geloof ik, alleen het werk dat uit protest geschreven wordt, in strijd met de verlamming.’ Zoiets was aan de orde in de samenleving van de jaren zeventig en allicht ook aan het Binnenhof van die tijd. De boel werd vaak op scherp gezet. Was dat polarisatie of schiep het helderheid? Debatten konden venijnig zijn, maar eigenlijk nooit giftig en ondermijnend. De stemming aan het slot van het debat was sluitstuk van het gevecht en ondenkbaar was het dat Kamerleden die de slag verloren hadden van een ‘nepparlement’ spraken, laat staan dat ‘tribunalen’ in het vooruitzicht werden gesteld. En trouwens, je zou het niet vermoeden, maar toen het parlement nog een sociëteit was van hoge heren en het kiesrecht was voorbehouden aan mannen uit de deftige burgerij, konden Kamerleden elkaar de hersens inslaan. C.K. Elout (1870-1947) was in het begin van de 20ste eeuw een gezaghebbend parlementair verslaggever voor het Algemeen Handelsblad. In zijn boek De Heeren in Den Haag schreef hij over gevallen van keiharde polarisatie, bijvoorbeeld toen in 1907 minister De Meester, voorzitter van de ministerraad, moest reageren op insinuaties vanuit de Kamer over politiek gerommel van de minister van Oorlog. Elout schrijft dan: ‘De leden, saamgekomen rondom de ministerstafel om te luisteren naar de verklaring, lieten hun stemming losbarsten in allerlei geroep, gelach, getoorn, geschamper… Vinnige blikken ontmoetten vlijmende woorden; de dichte samendringing maakte nog meer kregel; er bromde en loeide een kijvig, boos, zeer dreigend en aanhoudend, algemeen geluid, dat te vergeefs de Voorzitter zocht neer te hameren, te vergeefs door manend, dringend stilte roepen zocht te sussen…’ Enfin, het Kamerlid Duymaer van Twist, vanwege zijn stentor ook wel ‘de trombone van Steenwijk’ genoemd, werd afgevoerd, ‘zoetjes weggeleid’, noteert Elout. ‘Toen luwde ’t spektakel.’||https://www.volkskrant.nl/cultuur-media/grote-idealen-smalle-marges-geeft-een-minutieus-beeld-van-het-politieke-klimaat-in-de-lange-jaren-zeventig~bf3afc10/
2022-09-29||Fotograaf Willem Sizoo vindt rust in de beeldentuin van het Kröller-Müller||‘Tot mijn middelbareschooltijd heb ik in Zutphen gewoond. Dat is hier relatief dichtbij en de plek waar het fotograferen voor mij begon. Nu ik in het chaotische Amsterdam woon, vind ik het fijn om naar een minder drukke plek te gaan. De fluitende vogels maken deze omgeving idyllisch. In de beeldentuin van het Kröller-Müller kun je langs alle werken lopen waardoor je alles kunt observeren. Het kunstwerk Jardin d’émail kun je zelfs betreden. Door de hoogteverschillen is dit werk een optische illusie. Je moet goed opletten waar je je voeten kunt zetten en waar niet.’ ‘Bij deze kunstwerken moet je twee keer met je ogen knipperen om te begrijpen wat je ziet. Soms blijkt een schilderij een werk te zijn dat geheel uit stippen op een doek bestaat. In mijn werk probeer ik ook vaak twee keer naar dingen te kijken, bij alles wat ik doe. Soms ben ik fotograaf, de andere keer allround creative en dan weer een studioverhuurder. Telkens bekijk ik de context vanuit een ander perspectief.’ ‘Ik observeer en analyseer mijn omgeving continu en probeer uit alles inspiratie te halen. Dat begon bij mijn fotografie. Daarin moet je ook alle manieren bekijken voordat je iets gaat uitvoeren. Voor mij is het daarnaast belangrijk om te luisteren naar mensen met andere opvattingen of interesse te tonen in wat ik niet ken. Daarvan leer ik en dat kan ik samenvoegen tot een eigen recept. Dat de halve creatieve industrie bij mijn studio over de vloer komt, maakt dit wel makkelijker.’ ‘Ik zoek de items die ik wil dragen met aandacht uit. Mijn kledingkast is dan ook niet zo groot. Je ziet mij niet in een paar doorsnee Nike Air Force I lopen, maar ook niet in gehypete schoenen. Ik ben eerder een connaisseur die bepaalde merken liefheeft en die combineert met comfort. Alles wat ik draag moet iets bijzonders hebben en daarom is veel van mijn kleding ontworpen of gemaakt door vrienden. Maar ik loop ook gewoon in joggers, hoor. Ik hoef niet te imponeren met mijn garderobe. Degenen die de merken kennen die ik draag, erkennen dit ook. Zo raak je op straat weleens aan de praat met een onbekende die hetzelfde draagt. Mijn vrienden vragen zich af waarom ik zoveel geld uitgeef aan kleding, maar ik ga voor kwaliteit: subtiele stukken, mooie stoffen en voor veel gelegenheden inzetbaar. Kleding is een verlengstuk van je persoonlijkheid.’ ‘Ik wil op tijd komen. Dit is een goedkoop horloge dat ik al drie keer opnieuw heb gekocht. De uitstraling is door de leren band netjes en klassiek. En evengoed draag ik deze met een joggingpak eronder om de balans te behouden.’ ‘Ooit droeg ik geen sieraden, maar deze ring heeft een interessant ontwerp: door de schrammen en deuken lijkt hij oud en kapot. Een vriend van mij heeft ’m gemaakt en ik wilde hem graag steunen. De ring is nu echt met mij vergroeid, als ik ’m af doe voelt het kaal.’ ‘Deze is van het Japans modelabel Human Made dat is opgericht door ontwerper en muziekproducent dj Nigo. De strepen doen mij denken aan Mondriaan. Ook hier moet je twee keer kijken. Is het nou één blouse of zijn het er drie? Spoiler: het zijn allerlei losse flannels die aan elkaar genaaid zijn, dus elke blouse is anders. Dat maakt het extra speciaal.’ ‘Dit is een overhemd van de Japanse ontwerper Issey Miyake. De kwaliteit is bizar goed en de geribbelde stof is prachtig. Andere merken proberen dit na te maken, maar het lukt nooit écht. Issey Miyake heeft namelijk patent op deze manier van ontwerpen.’ ‘Ik hou van petten en deze heb ik zelf ontworpen met m’n oud-stagiair. De pet hebben we uiteindelijk nooit in de verkoop gezet. Het is een functionele keuze om een pet te dragen. Ik voel me er anoniem mee en krijg een hyperfocus tijdens het werken, omdat ik de omgeving buiten mijn laptopscherm niet kan zien.’ ‘Ooit begon het merk Solomon met het maken van bergschoenen. Qua uiterlijk vind ik de schoenen er heel hard uitzien. Ze zijn functioneel, sportief en kunnen overal onder aan. Mocht ik het ooit willen, dan kan ik met deze schoenen een berg beklimmen.’ ‘De kwaliteit van deze broek is hetzelfde als een Levi’s jeans. Deze is van Cold Wash, een merk dat inmiddels niet meer bestaat. Ook deze broek heb ik gekocht om een vriend te steunen.’||https://www.volkskrant.nl/mensen/fotograaf-willem-sizoo-vindt-rust-in-de-beeldentuin-van-het-kroller-muller~bff345c3/
2022-09-29||Valentijn Hoogenkamp: ‘Ik heb mezelf op een verdrietige en zware manier gevonden’||Het nieuwe boek, Antiboy, van Valentijn Hoogenkamp (35) is een ‘poging om keiharde non-fictie’ te schrijven. ‘Ik dacht: wat als ik niks mag liegen? Als alles eerlijk moet zijn, wat levert dat dan op? ‘Ik noem na die zin voorbeelden van liegen door mijn eigen voorouders: zo loog mijn overgrootmoeder in de Tweede Wereldoorlog dat ze niet Joods was en zo loog mijn vader dat hij en mijn moeder een gelukkig huwelijk hadden. Mijn vader is altijd naar de liefde van mijn moeder blijven verlangen, en houdt zelf vol dat dat niet zo is. Ik vroeg me als kind altijd af wanneer ze nou eens uit elkaar zouden gaan, maar dat deden ze niet, uit liefde of plichtsgevoel. Mijn ouders hadden een soort tolerantie voor verdriet.’ ‘Je kunt op allerlei manieren tegen jezelf liegen, een verhaal van je leven maken dat niet klopt. Ik maakte ook een verhaal van mijn leven, want de vrouwenrol paste mij niet. Waar het om gaat is: wanneer besluit je dat het anders kan? Ik heb lang geworsteld, tot ik tot de conclusie kwam dat ik niets meer te verliezen had. Het vreemde is: sinds ik open probeer te praten over mijn gender, kom ik in allerlei gesprekken terecht waarin ik mensen moet bewijzen dat het bestaat, dat ik geen leugenaar ben, dat non-binariteit niet gewoon een diepgevoeld ongemak is bij de vrouwenrol.’ ‘Van vrienden, van mensen die ik ontmoette, en ook van vreemden, die denken: ik heb nog wat vragen voor dat soort mensen, dus die kun jij mooi even gaan beantwoorden. En soms worden de vragen ook in het algemeen gesteld, in de media, laatst nog in een interview met hoogleraar psychologie Liesbeth Woertman in Volkskrant Magazine, zij meent dat vrouwen zichzelf labelen als non-binair of transgender uit ongemak met de aangeboden vrouwenrol, omdat ze denken niet te kunnen tippen aan het heersende schoonheidsideaal. Tegelijkertijd zegt ze, in hetzelfde interview: ‘Durf voorop te lopen, zonder je te veel van andere mensen en de gangbare mores aan te trekken.’ Van iemand die dat zegt, had ik meer solidariteit verwacht met mensen die zichzelf op een genderdiverse manier laten zien. Blijkbaar, als zij zegt dat je je ware zelf moet laten zien, moet dat op haar voorwaarden, dat ware zelf moet wel een man óf een vrouw zijn. Veel mensen die ik ken waren geraakt door die uitspraken. Het is niet leuk om in de zaterdagkrant te lezen dat je niet bestaat. Het doet pijn.’ ‘En ik wás vroeger gothic, kun je nagaan. Genderbeleving is een dynamische wisselwerking tussen biologie, sociale factoren en psychologie. Dat vind ik een fijn idee – het is niet zo simpel. Je kunt niet zeggen dat het door het schoonheidsideaal komt, of door Instagram. Genderdiversiteit is eeuwenoud en komt in alle culturen voor. Opiniemakers verspreiden spookbeelden – alsof kinderen met twijfels over hun gender meteen op de achterbank worden geladen en onomkeerbaar worden geopereerd, omdat ouders geen nee durven zeggen. Terwijl er jarenlange wachtlijsten zijn, en er geen operaties plaatsvinden zonder grondig onderzoek door experts. Een ander spookbeeld is dat het eenvoudiger kunnen aanpassen van het geslacht in het paspoort zal leiden tot identiteitsfraude, dat mannen dit zullen misbruiken om zich voor te doen als trans vrouwen zodat ze vrouwenwc’s kunnen binnendringen; er is geen enkel onderzoek dat daarop wijst. Sowieso hoef je geen paspoort te laten zien voordat je een wc of kleedkamer betreedt. Het spookbeeld beklijft helaas altijd beter dan de genuanceerde werkelijkheid. Eerlijk gezegd begrijp ik niet waar mensen zo bang voor zijn.’ Valentijn Hoogenkamp schreef toneel en poëzie, voor hij in 2021 debuteerde met de autobiografisch geïnspireerde roman Het aanbidden van Louis Claus, een boek over rouw, eenzaamheid en je verliezen in een obsessieve verliefdheid. ‘Dit is het begin van echt schrijverschap’, schreef Elma Drayer in een viersterrenrecensie in de Volkskrant. Ook NRC gaf Hoogenkamp vier sterren. Hoogenkamp: ‘Er was geen enkele wanklank over mijn debuut. Ik kreeg allerlei lovende en intieme mails van lezers. Toen merkte ik dat ik niet op complimenten ben gebouwd. Ik heb het maar een beetje genegeerd. Nu denk ik: ik had veel meer rondjes moeten geven.’ Zijn nieuwe boek, Antiboy is een ‘coming of gender’, volgens de aankondiging van De Bezige Bij, non-fictie dus, een essay over hoe Hoogenkamp tot het besef komt niet langer als vrouw te willen leven, een besef dat tot verwarring leidt bij artsen, vrienden, familie en zijn geliefde. In maart van dit jaar maakt hij op Instagram bekend non-binair te zijn. Zijn naam is Valentijn, zijn voornaamwoorden zijn hij en hem. ‘Een tijdje zei ik tegen iedereen: kies zelf maar welk voornaamwoord je wil gebruiken, ik vind alles best. Ik zou het prima vinden als jij in je interview ‘zij’ en ‘hij’ zou afwisselen, maar dat werkt gewoon niet, je moet mensen een beetje houvast geven. Ook op de achterflap van een boek. Ik vond ‘hen’ niet bij mezelf passen, dus is het ‘hij’ geworden.’ ‘Ja, ik ben voorover van een berg af gerold. Maar het was als onderwerp onontkoombaar, ik zou niet weten waar ik dit jaar anders over had moeten schrijven. Mijn moeder is in 2018 overleden aan eierstokkanker. Zij bleek drager van de erfelijke BRCA1-genafwijking. Daarna werden mijn zus en ik ook getest, zij had het niet, ik wel. Dat betekende voor mij een ernstig verhoogd risico op eierstok- en borstkanker – 60 tot 80 procent borstkankerrisico, en 30 tot 40 procent kans op eierstokkanker. Eierstokkanker kan in een vroeg stadium niet gedetecteerd worden, dus dat is bij ontdekking altijd dodelijk. Ik moest kiezen of en wanneer ik me zou laten opereren. Dat was doodeenzaam, maar ergens ook emancipatoir. Voor het eerst moest ik een grote beslissing helemaal zelf nemen, voor het eerst was er niemand die zei wat ik moest doen.’ ‘Ik was heel boos. Ik was elke dag bang om ziek te worden. Na drie jaar dacht ik: ik wil niet meer elke dag bang zijn. Ook was ik teleurgesteld in mezelf, omdat ik nog steeds niet wist hoe het nou zat, met mijn gender en mijn geaardheid. De tijd om het uit te zoeken voelde niet meer oneindig. Ik wist dat daar iets zat waar ik niet graag naar keek, maar ik kon er niet over praten. Ik kon überhaupt niet goed met mensen praten over wat me bezighield. Je kunt moeilijk, elke keer als een vriend aan je vraagt hoe het gaat, zeggen dat je zo bang bent om dood te gaan. Soms nam ik me voor mijn vrienden te vertellen dat ik een borstamputatie overwoog, en dat dat niet alleen met het kankerrisico te maken had, maar ook met gender. Maar op zo’n avond werden we dan dronken en dan kregen we ruzie over de geaardheid van Mark Rutte, en of het oké is om daarover te speculeren als hij er zelf niets over zegt. Zo’n discussie leidde tot huilen en het weer goedmaken. Voor mij zat er van alles onder. Ik was gespannen, zat snel tegen tranen aan, ik kromp ineen als iemand me aankeek. In die tijd ben ik aan dit boek begonnen.’ ‘Heel gek. Ineens werd er een medisch gesprek over mijn vrouwelijkheid gevoerd. Wil je kinderen, wil je implantaten? Ik moest helder en duidelijk formuleren wat ik wilde, iets wat me nou juist steeds niet lukte. Het is sowieso best vreemd – je komt in een ziekenhuis omdat je doodsbang bent om kanker te krijgen, en het enige wat je te horen krijgt, is: je gaat niet lelijk worden hoor, je zal nog steeds een mooie vrouw zijn. Ik raakte daar erg van in de war, het lukte me niet om een actief tegengeluid te laten horen. Ik heb dat gesprek met die plastisch chirurg opgenomen, en als je dat terugluistert, hoor je twee mensen wier wereld op geen enkele manier overlapt. Terwijl die arts iemand is die potentieel in je gaat snijden.’ ‘Dat gebeurt toch voortdurend, dat mensen dat voor je doen? Alleen meestal implicieter. Ik heb een aantal keer gezegd dat ik geen implantaten wilde, maar dat kwam niet aan. Daarna heb ik gebeld en gevraagd om een gesprek met een andere arts, iemand die open moest staan voor de optie ‘geen implantaten’. Die andere arts liet me vervolgens foto’s van trans mannen zien na hun borstamputatie, maar dat dat trans mannen waren werd verder helemaal onbenoemd gelaten. Als je een expert op het gebied van gender wil spreken, moet je jaren op een wachtlijst.’ ‘Ja, dat wel. Bij vrouwelijke vrienden riep het woede op, dat aandringen op implantaten. Ze zeiden dan, uit een soort zusterschap, dingen als: ‘Ook zonder borsten ben je nog steeds een vrouw, hoor!’ Terwijl ik dacht: hoe moet ik het ze vertellen? Ik wilde helemaal geen beschermheilige worden van vrouwelijke vrouwen zonder borsten. Ik wilde iets anders. Non-binair vond ik ook weer een lastig woord, omdat het me aan computertaal doet denken. Het woord leek daardoor niet helemaal voor mij. Ik omschrijf het zelf liever als: ertussenin zitten en erbuiten vallen. Het bekendmaken heeft best een lange aanloop gehad. Ik wilde in mannenkleren lopen, mijn haar afknippen, alles over het onderwerp lezen, maar ik wilde het niet benoemen. Ik wilde onder de radar vliegen, maar tegelijkertijd dacht ik alleen maar: vraag het me, vraag het me! En dat ik dan alleen maar zou hoeven te knikken.’ ‘Omdat het, net als de weg naar volwassenheid, gaat met vallen en opstaan. Voor mij in ieder geval wel. Het was niet zo dat ik 3 jaar oud was en het wist. Dat is wat mij het meest wordt gevraagd: wist je altijd al dat je non-binair was? Mijn WhatsApp-status heb ik nu veranderd in ‘since forever’, want ja, ik wist het altijd, maar ik noemde het anders. Eigenlijk had ik er geen taal voor. Een leegte, die was er, het gevoel dat er iets ontbrak wat anderen wel hadden. Ik voelde me niet verbonden met mijn gender, het voelde als iets wat ik aantrok, elke ochtend, niet als iets wat mijn identiteit versterkte.’ ‘Ik denk dat ik een jaar of 7 was toen ik het als een probleem begon te zien. Ik had gehoord dat Vincent van Gogh kleuren kon zien die er niet waren en dat hij daarom zelfmoord pleegde. Ik dacht dat ik hetzelfde had als hij. Ik weet nog dat ik me drie keer per dag verkleedde, omdat ik elke keer dacht: dit klopt niet. En ik weet nog dat ik rond die tijd obsessief begon te bestuderen hoe meisjes in elkaar zaten, door tijdschriften te lezen, de Fancy, maar ook de Margriet, alles wat naar vrouwelijkheid riekte, vanuit het idee: als ik me erin verdiep, kan dat vanzelfsprekende gevoel misschien nog komen. In de puberteit begon ik verkleedkleren te dragen. En ik zocht vaak juist het hypervrouwelijke op, met kleding. Een paar jaar geleden stond ik nog in een zilveren avondjurk in een veld te poseren, met veel make-up op.’ ‘Het gaf me houvast. Er zijn veel ongeschreven regels over hoe je een vrouw moet zijn – ook geschreven regels, trouwens. Ik vond het prettig dat er een manier was waarop je het goed kon doen, vrouw zijn. Het is makkelijk als mensen denken te snappen wie jij bent. Dat leidt tot automatisch zusterschap onder meisjes en vrouwen, de heterojongens zien je als iemand om op te kunnen vallen. Het is heerlijk als mensen op je vallen, ik wil graag begeerd worden. Maar er klopte iets niet. Toen ik die diagnose kreeg, dacht ik: mensen kennen me niet. Straks ben ik dood en laten ze op mijn begrafenis foto’s zien waarop ik mezelf niet herken, foto’s van een leuk meisje met lang haar dat verdwaald voor zich uit staat te staren.’ Een korte hoestbui. ‘Sorry hoor.’ Hij pakt het notitieboekje dat voor zijn neus ligt. ‘Vind je het goed als ik even hierin kijk?’ ‘Ik dacht, omdat ik er moeilijk over praat, dat ik er ook met jou misschien moeilijk over zou kunnen praten. Dus ik heb wat dingen opgeschreven die ik erover wil zeggen. Maar ja, hoe moet je die dingen dan zeggen, hè?’ Weer een hoestbui. ‘Ik heb opgeschreven dat er heel veel voor nodig is om mensen in jouw menselijkheid te laten geloven, en heel weinig om je af te wijzen, om ze te laten denken: het is niet waar.’ ‘Dat veel vrouwen, zonder een seconde na te denken, zeggen: als ik word lastiggevallen. Blijkbaar is de vrouwelijke ervaring voor een deel dus: je niet veilig voelen. Van de winter liep ik met een capuchon op mijn hoofd over straat, en ik zag een vrouw een paar keer naar me omkijken en daarna oversteken om aan de overkant te gaan lopen. O, ík ben het, voor wie je oversteekt. Op straat word ik niet meer als vrouw gezien, maar laatst had ik een telefoongesprek met een man die ik niet kende, en toen was er gewoon weer ouderwets seksisme. ‘Lach jij wel genoeg, wijffie? Je klinkt als iemand die niet genoeg lacht.’ Zo’n interactie had ik een jaar niet gehad. Ik had van dat lange zeemeerminnenhaar, en ik staar vaak voor me uit, dus mensen kwamen me altijd helpen op straat. Ze dachten dat ik verdwaald was en begonnen mijn sjaal goed te knopen. Ik werd niet alleen als vrouwelijk gelezen, maar ook als jong, popperig en hulpeloos.’ ‘Iets wat niet het boek heeft gehaald, is dat ik in het zoeken van aansluiting bij queers veel eenzaamheid ervaarde. Het was niet alsof er een welkomstcomité klaarstond. Dat heb ik niet opgeschreven. Ook omdat ik denk dat het voor een groot deel in mij zit – ik ben altijd, al een leven lang, aan het zoeken naar aansluiting. Als ik op zondag naar De Trut (queer disco, sinds 1985, in Amsterdam, red.) ga, dan staan er een heleboel mensen al snel met elkaar te zoenen, en ik beland alleen maar in diepe gesprekken. Ik heb best veel last van somberheid, dacht vaak: wat doe ik op deze planeet en wanneer komen mijn soortgenoten mij ophalen? Vroeger kon ik denken dat het kwam door hoe kut heteroseksualiteit was – sorry, nee, ik bedoel: ik ervaarde knellend ongemak in die heteroseksuele vrouwenrol. Nu denk ik: shit, als ik door de wereld word gezien als queer, als onderdeel van een groep, wil ik daar trots op zijn en dat kunnen uitdragen. Maar ik voel me helemaal niet zo trots op mezelf, ik voel me vaak als de brekebeen in het team.’ Nog een hoestbui, hij staat op van de tafel, begint langzaam door de ruimte te lopen en met z’n armen te zwaaien, cirkels te draaien met zijn hoofd. ‘Even kijken wat er gebeurt als ik een rondje loop. Misschien dat er dan iets loskomt. Misschien wil mijn lichaam niet dat ik met je praat, een soort sabotage, dat mijn lichaam zegt: stop, stop, met al je geheimen vertellen! Ik vind het ook lastig hoor, dit, het moet lijken alsof ik alles heel goed weet, en dat is helemaal niet zo. Ik twijfel over alles, dus hierover ook. Maar hoe kun je experimenteren met gender zonder anderen een onvast gevoel over jou te geven? Bij dit onderwerp is er helaas bijna geen ruimte om twijfel openlijk te bespreken, ook door dat giftige debat eromheen. In Het aanbidden van Louis Claus schrijf ik over abortus. Dat is geen tandartsafspraak – het veroorzaakt rouw en laat soms diepe sporen na. Dat opschrijven is moeilijk, want ik wil het anti-abortuskamp geen munitie geven. Hetzelfde gevoel had ik nu weer – ik wil schrijven over twijfel en zelfonderzoek, maar ik wil niet dat mijn twijfel tegen mij gebruikt wordt, of als stok om anderen mee te slaan.’ ‘Dan weet ik niet of ik die borstamputatie had gedaan, ik ben veel te bang voor doktoren. Misschien had ik er wel over gefantaseerd, het gewenst. Verder hoop ik dat ik hetzelfde was gaan onderzoeken, maar dan vanuit een vreugdevolle plek. Ik heb mezelf op een verdrietige en zware manier gevonden. Tegelijkertijd zit er, denk ik, ook hoop in mijn verhaal, het gaat van zwart naar een soort licht. Kijk je wel eens RuPaul’s Drag Race (realityserie waarin drag queens strijden voor de titel Next Drag Superstar, red.)? Ik moet ineens denken aan de uitspraak ‘being in the bottom lit a fire under my ass’ uit dat programma – dat gevoel had ik ook.’ ‘Na haar overlijden werd er een regenboogroos opgestuurd, anoniem. En er was een vrouw die tegen me zei, op de uitvaart: ‘Als jij je moeder echt wil leren kennen, moet je me bellen.’ Ik dacht: hier zit een ontzettend geheim, een eenduidig verhaal, een verklaring voor waarom het huwelijk van mijn ouders zo raar was, over waarom zij was zoals ze was.’ ‘Gek genoeg wel, ik hoopte dat mijn moeder een queer icon voor me kon zijn, postuum. Maar ik kon geen eenduidig antwoord vinden. Ik zal je iets vertellen wat typisch is voor mijn moeder. Terwijl ik aan het repeteren was voor een dansvoorstelling, belde ze me op om te vertellen dat ze uitbehandeld was. Ik vroeg of ik die avond kon langskomen, maar dat wilde ze niet, ik moest geen repetities voor haar gaan afzeggen. Ze moest even in haar agenda kijken, want ze moest nog met vriendinnen naar de Keukenhof, en naar een buurtborrel, dus ze had weinig tijd. Uiteindelijk kwamen we erop uit dat ik met de trein naar de buurtborrel zou komen, en dat ik daarna met haar mee zou rijden naar vrienden van mij, waardoor we drie kwartier samen in de auto zouden zitten. Uiteindelijk stonden we bij die vrienden voor de deur en hadden we het niet besproken. Zij zei: ‘Die vrienden, kunnen die je een beetje troosten, denk je?’ Dat is mijn moeder.’ ‘Ja! Daar heb ik iets over opgeschreven.’ Pakt het rode opschrijfboekje erbij. ‘Ik zou het zelf liever ‘geplande chaos’ noemen. Er werd van alles gepland, met de beste bedoelingen, maar de uitwerking liet vaak te wensen over. Er werd mij verteld dat ik allergisch was voor melk, en dat ik daarom dubbelvla met slagroom moest eten om aan calcium te komen. Ik begreep zelfs als kleuter dat daar iets niet klopte. En ik hield niet van brood, dus ik mocht appeltaart mee naar school in mijn broodtrommel. Mijn ouders werkten allebei, mijn vader was huisarts en mijn moeder deed personeelszaken, dus er was een leger oppassen om me van school te halen en naar clubjes te brengen. Ik kan me niet herinneren dat er thuis veel toezicht was.’ ‘Een oppas kookte, en als ik honger had warmde ik een bord eten op, en dat at ik op voor de tv. Iedereen gleed langs elkaar heen en had zijn eigen leven. Soms vraag ik me af hoe het was geweest als ik vroeger over mijn gender had kunnen praten. En meteen daarna denk ik: maar tegen wie? Bij leeftijdgenoten vond ik moeilijk aansluiting. Op de basisschool had ik geen goede vrienden, ik hoopte dat ik die op de middelbare zou ontmoeten, en daar had ik ook wel vriendinnen, maar we bespraken geen kwetsbare onderwerpen. Daarna hoopte ik dat ik ze op de universiteit zou vinden, toen ik psychologie ging studeren, of op de kunstacademie. Maar het gebeurde daar ook niet echt. Ik zat op het universiteitstoilet boeken te lezen, of ik hing rond in winkels en vroeg van alles aan de medewerkers, waardoor ik thuiskwam met spullen die ik niet nodig had. Eigenlijk ging het pas beter toen ik ging schrijven, toen ik meer van mezelf begon te laten zien.’ ‘Ze kon goed doen alsof er niks aan de hand was. Ze had jaren eerder al borstkanker gehad, ook zij heeft een borstamputatie ondergaan, maar daar praatte ze nooit over. Toen ik de diagnose kreeg, leefde ze nog, maar ook dat werd niet besproken. Pas vlak voor ze doodging heb ik haar gevraagd wat zij vond dat ik moest doen, me laten opereren of niet? Het antwoord dat ze gaf was dat ik bij mijn vriend moest blijven. Toen dacht ik: dat is geen antwoord. Nu denk ik van wel. Ze vond dat ik moest houden wat ik had, blijf veilig, blijf bij de mensen die voor je zorgen. Zoals zij bij mijn vader is gebleven.’ ‘Ik heb heel erg moeten nadenken of ik hem in het boek wilde opnemen. Maar hij zat naast mijn bed toen ik bijkwam na de operatie, hij is belangrijk, dus ik wilde hem erin. Dat de relatie eindigt, moest er daarom ook in. Maar ik heb ervoor gekozen om daar in interviews verder niets over te zeggen.’ ‘O ja, heel vaak. Ik denk dat het haar ongerust zou hebben gemaakt. Omdat voor haar al te zichtbaar afwijken gelijk stond aan gevaar. Maar als iemand anders er een opmerking over zou maken, zou ze me fel hebben verdedigd. Zelfs als ze me raar vond probeerde ze me altijd te beschermen tegen de buitenwereld. Ze wist precies wat ik deed, ze stuurde een taart toen er een novelle van me verscheen, maar ze las hem niet. Toen ze bijna zou sterven heb ik haar gevraagd of ze die novelle wilde lezen, dat deed ze, en het enige wat ze zei was: ‘Ik dacht dat het ergens anders over ging.’ Tegelijkertijd kwam ze altijd luisteren als ik ergens moest optreden. Twee weken voor haar overlijden sleepte ze zich de trap van een kraakpand op om naar mij te komen luisteren, dat heeft me diep geraakt.’ ‘Niks, helemaal niks. Ze zat alleen maar te kijken of andere mensen me leuk vonden. De tegenstellingen vind ik interessant: niet over de inhoud van mijn gedichten willen praten maar wel steeds in de zaal komen zitten. Of het huwelijk van mijn ouders: elke dag ruzie maken, toch bij elkaar blijven. Die complexiteit zegt mij dat je van je eigen leven niet zo makkelijk een plot met duidelijke personages kunt maken. Dat heb ik voor Antiboy natuurlijk wel geprobeerd. In de hoop dat als ik het zelf beter zou begrijpen, ik het ook beter kan uitleggen aan anderen.’ ‘Ze zaten er allebei altijd. Ook hij zei nooit iets inhoudelijks, het was net alsof ik tegen de lucht stond te praten. Daardoor ging ik juist steeds persoonlijker schrijven, over hun huwelijk, over mijn jeugd, over hoe ik dacht dat ik niet hun lievelingskind was, over nare seks die ik had gehad, maar ik kon het zo persoonlijk maken als ik wilde, ze reageerden niet. Ik ben daar jaren mee doorgegaan, tot ik zelf op een gegeven moment dacht: nu weten we het wel. Nu hebben ze vaak genoeg gehoord dat ik moeite had met hun opvoeding. Mijn hele schrijven is eigenlijk ontstaan uit het idee dat ik alles kon zeggen wat ik wilde, en dat er toch geen reactie zou komen. Inmiddels is er wel wat veranderd, mijn vader en ik zijn closer nu. Toen ik een keer was vergeten een verjaardagscadeau voor hem te kopen, heb ik hem een post-it gegeven waarop ik had geschreven dat ik mijn eerste boek aan hem zou opdragen. Die post-it bewaart hij in een brandveilige kluis.’ ‘Ik heb het boek aan mijn moeder opgedragen, omdat ze toen net dood was. En Antiboy is aan niemand opgedragen. Maar pap, geen zorgen, er komt nog een boek voor jou. Hij is over de 70, maar hij oefent heel goed met mijn nieuwe naam. Dat was een enorme opluchting, want je bent toch bang dat iemand je bij het grofvuil zet. Toen ik hem voor het eerst over mijn non-binariteit wilde vertellen, had ik niet het idee dat het aankwam, dus ik dacht: ik ga hem echt even neerzetten in een stoel, dit moet hij weten voor ik het ergens in een interview vertel. Ik had een regenboogvlag om mijn schouders gehangen, als een cape. Toen vertelde ik het en hij zei: ‘Dat wist ik in mei al.’ En ik kon alleen maar denken: wat was er dan in mei? Wat was er in mei?! Dat was het gesprek. Misschien wel een goed recept om een schrijver te creëren, wat mijn ouders hebben gedaan. Ik ben altijd op zoek naar betere taal om mezelf duidelijk te maken.’ Hij pakt een banaan uit zijn tas en begint die op te eten. ‘O, sorry, wil jij ook een banaan? Ik heb het je niet eens aangeboden. De eenzijdigheid van dit gesprek verwart me gewoon. Het is vreemd. Ik zou ook allerlei dingen aan jou willen vragen, snap je? Ik heb ter voorbereiding op dit gesprek allemaal interviews van je gelezen, en dan denk ik steeds: beseffen die mensen dan niet dat ze jou niet kennen? Ik ben me daar voortdurend bewust van. Ik kan ademloos luisteren en kijken naar mensen die ongefilterd zijn, die geen zelfreflectie lijken te hebben. Dan denk ik: jij dúrft gewoon. Jij bent niet, zoals ik, altijd bezig met hoe het voor iedereen is dat jij bestaat, jij bent gewoon lekker aan het bestaan!’ ‘Ja, ik denk dat ik dat soms wel kan. Het gaat steeds beter.’||https://www.volkskrant.nl/mensen/valentijn-hoogenkamp-ik-heb-mezelf-op-een-verdrietige-en-zware-manier-gevonden~bfa01fe3/
2022-09-29||Regisseur Timothy de Gilde: ‘Vanaf nu conformeer ik mij niet meer aan de norm’||De ochtend van het interview in de repetitieruimte van het Utrechtse theater De Paardenkathedraal moet het pakketje bij hem thuis in Amsterdam zijn bezorgd: een jurk van een bekend sportmerk, om aan te trekken tijdens het premièrefeestje van zijn nieuwste regie, The Hot Peaches. Eindelijk durft Timothy de Gilde (40), die in zijn twintigjarige carrière als regisseur opvallend veel prijswinnende jongerenvoorstellingen heeft gemaakt, publiekelijk te doen waarover hij al jaren fantaseert: zijn feminiene kanten benadrukken en ontsnappen aan de norm over wat mannen horen te dragen. ‘Mijn leven lang hoor ik al dat ik vrouwelijk beweeg. Ik ben er als puber genoeg mee gepest en viel daardoor altijd buiten de groep. Ik ben niet gay, maar blijkbaar voldoet mijn motoriek wel aan dat clichébeeld. Vanaf nu conformeer ik mij niet meer aan de norm en ga ik laten zien wie ik ben; gewoon iemand die zijn vrouwelijkheid omarmt.’ De Gilde, vader van de 2-jarige peuter Bowie, voelt zich hierin gesterkt door het levensmotto van de Amerikaanse performer en toneelauteur Jimmy Camicia (78), oprichter van de excentrieke, reizende travestieclub The Hot Peaches (1972-1998) en inspiratiebron voor De Gildes nieuwste voorstelling. Onder de vlag van Dox (productiehuis voor theater, jongeren, dans, muziek en spoken word) en jeugdtheatergezelschap de Toneelmakerij, is The Hot Peaches net begonnen aan een twee maanden durende tournee langs vijftien theaters. In diens memoires uit 2013 over zijn leven als Hot Peach, My Dear, Sweet Self, schrijft Camicia: ‘Nooit bang zijn. Als je iets wilt doen, doe het nu. Voor je het weet ben je 80.’ Precies dat zei de inmiddels bejaarde gay artist ook tegen De Gilde, toen hij hem vorige zomer in New York opzocht met de vraag of hij het boek mocht bewerken tot een soort Hot Peaches-theatershow 2.0. De Gilde had het boek van Camicia zien staan in de boekenkast van zijn schoonvader, Huub van der Lubbe, zanger van De Dijk. ‘Huub bleek Jimmy nog te kennen, omdat hij als geluidstechnicus toevallig een keer had meegewerkt aan optredens van The Hot Peaches.’ Online resteert er weinig van de kwart eeuw die The Hot Peaches hebben volgemaakt en waarin ze reisden van thuisbasis New York naar Londen, Berlijn, Parijs, Marrakech en Amsterdam. Her en der zijn nog berichtjes terug te vinden hoe de groep in gay capital Amsterdam op podia van De Melkweg, het Shaffy Theater en het Vondelpark vrolijk werd aangekondigd als gaycabaret en homotheater. Maar verder geen foto’s, opnamen, reportages of kritieken, op een enkele recensie in hun einddagen na. In zijn memoires beschrijft Camicia hoe hij als ongewenst kind van een arme, alleenstaande tienermoeder wordt weggeven aan zijn grootouders, Italiaanse immigranten. Zijn vader, een parttime gokker, ontmoette hij alleen tijdens een diploma-uitreiking. Rond zijn 30ste, na allerlei omzwervingen met de Amerikaanse vrijwilligersorganisatie Peace Corps, vindt Camicia zijn nieuwe familie bij de glitterdrags uit The Peach Pitt, een zoldertheater in de gaybuurt van New York rond de beroemde Christopher Street. Al snel werpt hij zich onder het pseudoniem Jimmy Centola op als huisschrijver en vaste regisseur van de wisselende groep drags en travestieten. Hij tekent voor politiek getinte glittershows als The Magic Hype (1973), Gay? (1977) en The Black Question (1984). Ook schrijft hij hits voor dragqueen-bewerkingen van klassiekers als The Wizard of Oz, Snowwhite en Alice in Wonderland. Camicia blijkt bedreven in het zodanig bewerken van klassiekers dat ieder lid van The Peaches er zijn eigen act in kwijt kan, ongeacht scholing, verhaal of talent. Iedere dragqueen en travestiet kon zichzelf zijn in de gender-blender van The Hot Peaches. De Gilde: ‘In feite doen wij nu hetzelfde, maar dan met acht verschillende, professionele performers: dansers, zangers en acteurs, grotendeels queer. Wij zettenThe Hot Peaches als klassieker naar onze hand, met veel campy showkostuums uit de jaren tachtig en negentig. Maar de boodschap blijft oprecht: voor iedereen die buiten de norm valt, bestaat er een community.’ Zo doet acteur Floyd Koster in roze tanktop boven goudkleurige glitterbroek een hilarische aftrap als de uitzinnige ceremoniemeester Jimmy, met een lofzang op vele smaken likijs: ‘I grew up in a very small town, I was very depressed, but then I became a local icecream phenomenon!’ Vervolgens valt de rest hem bij in een uitzinnige musicaldans, terwijl ze steeds gekkere smaken oplepelen. Om toestemming te krijgen voor een bewerking van The Hot Peaches en My Dear, Sweet Self ging De Gilde vorige zomer naar New York voor een ontmoeting met de bejaarde oprichter: ‘We hadden afgesproken in een park. Even was ik bang dat hij niet zou komen opdagen. Ik kreeg geen contact; Jimmy heeft geen mobiel. Via Zoom had hij al tig keer benadrukt hoe lang die hele Peaches-periode inmiddels achter hem lag en dat hij niks kon laten zien omdat hij zijn archief aan een universiteit in New York had geschonken. Maar toen we eenmaal op dat bankje toch in gesprek raakten, met om ons heen toevallig ook nog de feestende menigte van The Gay Pride, bleek hoeveel emancipatoire historie hij meedraagt. Vijf dagen lang hebben we elkaar iedere dag opgezocht. Zijn Peaches-familie, waarvan de meeste leden niet meer leven, vormt een lange schakel tussen de clandestiene dragoptredens in de jaren vijftig, de gayrepressie in de jaren zestig die in 1969 escaleert in de beruchte Stonewall-rellen, de start van de homo-emancipatie begin jaren zeventig en de terugslag door de zwarte pagina’s van het aidstijdperk. En je kunt die lijn doortrekken naar bijvoorbeeld de populariteit van televisieprogramma's over dragqueens zoals RuPaul’s Drag Race nu. Uiteindelijk kreeg ik carte blanche van hem. Ik mocht met The Hot Peaches doen wat ik wilde.’ Wel houdt hij Camicia geregeld op de hoogte van het maakproces. Zo ook na afloop van deze repetitiedag; De Gilde videobelt met de bijna 80-jarige op zijn vakantieadres op Cape Cod. Camicia benadrukt wederom niet zo bezig te zijn met het lhbti-activisme dat op de achtergrond mee vibreerde bij The Hot Peaches. Hij wilde vooral met intens leuke mensen werken, zegt hij, veel plezier maken en mensen aanmoedigen als autodidact het podium op te gaan. ‘Sommige mensen hebben zo'n bijzondere persoonlijkheid, die moeten vooral niet eerst duizend acteer- of zanglessen gaan nemen. Die moeten zich ravissant uitdossen en de show gaan stelen.’ Camicia vertelt dat hij My Dear, Sweet Self vooral schreef om het Peaches-tijdperk te kunnen afsluiten. ‘We waren zo’n hechte familie van drags, gays en travo’s dat het moeilijk werd te stoppen. We verloren veel leden aan de dood. Het publiek bleef vragen om extravagante acts, maar buiten het podium had een aantal van ons het zwaar. Aids, armoede, drugs, een leven op straat, in prostitutie. Performen als drag kent vaak keerzijden, toen nog erger dan nu.’ Camicia vraagt zich hardop af of de hernieuwde aandacht voor The Hot Peaches een gevolg is van alle discussies over queer, gender en identiteit, of dat het vooral te maken heeft met een revival van fenomenen uit de jaren tachtig en negentig. ‘Ik denk het laatste. Ik ben onlangs geïnterviewd over een nieuwe tentoonstelling van dragqueen-portretten van Andy Warhol. We gaven onze eerste show in de loft van Warhols superster Jackie Curtis. Een aantal van mijn overleden Peaches-vriendinnen speelt de hoofdrol in Warhols fotoproject Ladies and Gentlemen. Neem Marsha P. Johnson, de transactivist die in 1992 in een rivier is gevonden, en Wilhelmina Ross, de transvrouw en actrice die op straat eindigde en in 1991 stierf aan een cocaïneverslaving. Hun portretten zijn nu tonnen waard, zelf kregen ze destijds slechts 50 dollar. Het blijft belangrijk ons goed te realiseren wie de prijs betaalt voor de strijd om gezien en geaccepteerd te worden.’ Daarom wil De Gilde, wiens rijke oeuvre van veertig voorstellingen grotendeels draait rond intrigerende personages die afwijken van de norm en fluïde omgaan met vriendschap, liefde, gender en seksualiteit, in deze danstheatervoorstelling de positieve en excentrieke romantiek rond The Hot Peaches naar voren halen, inclusief de erbij horende pijn en het onvermijdelijke commentaar. ‘Schaam je niet, durf de niet-norm te vieren’, benadrukt de regisseur. ‘Het podium is daar een veilige omgeving voor.’ Zal De Gilde in navolging van Camicia ook zichzelf met een bijrolletje de show in schrijven? ‘Ik begeef me dit keer al genoeg op glad ijs’, lacht hij, ‘omdat ik voor het eerst een mozaïek van scènes maak zonder vast toneelscript. Maar ik beloof dat ik tijdens de laatste voorstelling van de tournee een klein dansje meedoe.’ In een jurk? ‘Nou, kom maar kijken.’||https://www.volkskrant.nl/cultuur-media/regisseur-timothy-de-gilde-vanaf-nu-conformeer-ik-mij-niet-meer-aan-de-norm~be48ca9a/
2022-09-29||De vreemdgaande BN’er is de pineut in het juice-tijdperk. Waar bemoeien wij ons mee?||Eerst klinkt er gesnik op een geluidsopname. ‘Ik heb net Tanja gesproken’, zegt een geknakte stem. ‘Ik zit er echt doorheen man. Dit komt niet goed.’ Dan een vette schaterlach van Jan Roos, de helft van het presentatieduo van juicekanaal @Roddelpraat. ‘O, wat erg’, gilt Roos het uit. De stem is van acteur Charly Luske. Hij vraagt Roos en diens roddelmaatje Dennis Schouten om mededogen, maar de roddelaars zijn onverbiddelijk; de dorstige privéberichtjes tussen de 43-jarige acteur en een 20-jarige vrouw die in handen zijn van het duo, worden vandaag glunderend besproken, net als Luskes smeekbede. Luske is op dat moment dertien jaar getrouwd met actrice en presentator Tanja Jess, met wie hij twee kinderen heeft. ‘Officieel: door @Roddelpraat is het eerste BN’er-huwelijk van Nederland verbroken!’, zegt Roos’ collega Dennis Schouten, ‘Proost!’ Jan Roos: ‘Proost!’ Even later: ‘Ja vriend, zelf gedaan toch? Ik heb daar geen medelijden mee! Ik heb wel medelijden met Tanja Jess!’ Zet bekakt stemmetje op: ‘O nee, toch niet.’ Op juicekanalen, de online oorden waar juice oftewel roddels worden gedeeld, wordt sinds pakweg een jaar de ene na de andere bekende en doorgaans mannelijke Nederlander aan de schandpaal genageld wegens vermeend overspel: dj Martin Garrix, zangers Simon Keizer en Waylon, schaatsers Koen Verweij en Kjeld Nuis, presentator Jamie Trenité, oud-voetballer Resley Stjeward en zanger (en zoon van) Luca Borsato. Soms gaat het over één affaire, soms over een verslaving aan escorts of het versturen van hitsige berichten naar (jongere) fans. Soms is er rook, soms is er vuur, en soms is er een brandende tankwagen. Van zanger Waylon lekten screenshots uit van zijn overspeligheden tijdens de zwangerschap van zijn vrouw – er volgde een roddelexplosie. De kanalen speuren actief naar dit soort ‘nieuws’ en roepen hun volgers op vermoedens, verhalen en bewijzen te delen: ‘Wij hebben al even geen cheater alert meer gedaan, dus here we go! Heb jij nog een verhaal over een BN’er die zijn of haar partner niet trouw is? Slide in onze DM’, schrijft het Instagramaccount @Juicechannel in augustus op Instagram. Wordt er zo’n ontrouwe hond gevonden, dan volgt een inmiddels voorspelbare cyclus: het overspel wordt onthuld met de bonnetjes (screenshots of ander bewijsmateriaal) erbij en het publiek verlustigt zich aan de genante details, of gaat over tot een soort socialemediasteniging. De BN’er komt hierop vaak met vage en plichtmatige excuses op zijn Instagramkanaal, een tekst waarin woorden als ‘demonen in mijn hoofd’, ‘domme fout’, ‘issues’, ‘seksverslaving’ en ‘therapie’ voorkomen. Waylon noemde zichzelf een ‘lul’. ‘Het enige wat ik kan zeggen tegen mezelf is dat ik hulp moet zoeken voor de demonen in mijn hoofd.’ Ook Charly Luske schreef daags na de Roddelpraat-aflevering zijn Insta-excuses: ‘I fucked up. En dat spijt mij enorm. Ik werk al langere tijd aan mijn issues, maar helaas ben ik er nog niet.’ Vreemdgaan is volgens de roddelkanalen een overzichtelijk verhaal van daders en slachtoffers: hij moet zich diep schamen, en zij moet vlot haar koffers pakken. Of zoals de prominentste juicevlogger Yvonne Coldeweijer ‘adviseert’ aan Tanja Jess: ‘Beste Tanja, als je je man aanziet voor beschadigd/ziek, plaats je hem in een slachtofferrol (...) Je moet je eigen man altijd voor vol aanzien en dus wel gewoon keihard laten vallen.’ De onverbiddelijke toon staat haaks op een andere tendens van de afgelopen jaren, waarin er juist meer openheid kwam over de lasten van strikte monogamie en de aardigheid van alternatieve relatievormen. Intussen leek er ook meer empathie te ontstaan voor overspeligen, onder invloed van de Vlaams-Amerikaanse psychotherapeut Esther Perel, die in haar bestseller Liefde in verhouding de vreemdganger een menselijk gezicht geeft. Volgens Perel is er een spanningsveld tussen veiligheid en erotiek: enerzijds zoeken we geborgenheid en zekerheid in een relatie, anderzijds spanning. Relaties zijn vanwege deze tegenstrijdige verlangens ingewikkeld, en lastig te beoordelen van buitenaf, is haar populaire boodschap. Maar in het universum van de juicekanalen is er geen genade voor de vreemdganger: hij (en heel soms zij) is een ‘vieze cheater’ en ‘walgelijk’. Waar komt deze trend van publieke afrekening vandaan? Waarom worden wij plots getuige van de excuses tussen huwelijkspartners? Wat zegt dat over de maatschappelijke blik op monogamie? ‘Ik vind vreemdgaan gewoon echt niet kunnen’, zegt Dephlin Jacobs, mede-oprichter van het account @JuiceChannel (195 duizend volgers), dat de kwestie-Waylon aanzwengelde. De 19-jarige roddelaar, die naast zijn juicekanaal in een kledingwinkel werkt, aarzelt dan ook niet als hij via een van zijn bronnen berichten krijgt over een vreemdganger. ‘Het moet natuurlijk wel echt kloppen, maar dan zetten we het online. Ik, spijt? Waarom zou ik? Ik ben toch niet degene die vreemdgaat? Mensen hebben het recht om ervan te weten als hun partners vreemdgaan, en het is gewoon de keerzijde van beroemd zijn dat je dan wordt gesnapt.’ Yvonne Coldeweijer, met 624 duizend volgers de groothertogin van de juice, reageerde niet op een interviewverzoek, maar in gesprek met Beau Monde zei ze: ‘Ik kan er niet tegen als mensen de boel oplichten. Ik wil gewoon dat iedereen de waarheid vertelt.’ De nietsontziende houding van online-roddelaars heeft volgens Baldwin van Gorp, hoogleraar journalistiek en communicatiemanagement aan de KU Leuven, alles te maken met hun onafhankelijkheid. ‘Wat de juicekanalen vleugels geeft, is dat ze ongehinderd kunnen inspelen op onze behoefte aan leedvermaak en verontwaardiging, en ze tegelijkertijd geen professionele relaties hebben tot die sterren die ze door het slijk halen’, zegt hij via Zoom. ‘Dat in tegenstelling tot de meer traditionele roddeljournalistiek, die een wederzijdse afhankelijkheid heeft met bekendheden – de juicekanalen hebben de sterren niet nodig.’ De verhouding tussen sterren en de boulevardpers kantelde een jaar of tien geleden door de opkomst van sociale media, waardoor bekendheden voor hun pr zelf meer controle kregen over hun imago. ‘Je kunt het als een journalistieke taak opvatten om door die perfecte imago’s heen te prikken’, zegt Van Gorp. De harde roddelcultuur scoort: de vijf grootste juicechannels hebben tussen de 136 duizend en 624 duizend volgers en zijn sinds het begin van 2021 explosief gegroeid. En juicekanalen hebben invloed, zo bleek uit onderzoek van online marketingbureau Seeders. Zo zochten mensen in de eerste vijf maanden van dit jaar gemiddeld ruim 25 duizend keer per maand naar Waylon op Google, en in juni – nadat talloze bladen over zijn vreemdgaan berichten – 306 duizend keer. De juice borrelt vanuit de juicekanalen ook naar boven in de meer reguliere media. Zo probeerde Eva Jinek in haar talkshow onlangs op enigszins respectvolle wijze geruchten over vreemdgaan aan een gehard glimlachende Nick en Simon voor te leggen. Ook boulevardprogramma’s als RTL Boulevard en Shownieuws ontkomen er niet aan de juice van Instagram en YouTube te bespreken. Maar waarom deze hyperfocus op vreemdgaan? Volgens Linda Duits, onderzoeker gender- en mediastudies aan de Universiteit Utrecht, heeft dit alles te maken met de invloed van de #MeToo-beweging. ‘Roddelen heeft als functie dat we met elkaar vaststellen wat gepast en ongepast gedrag is. Ik denk dat we in een periode zitten waarin mannelijkheid onder een vergrootglas is komen te liggen, en veel mensen de mond vol hebben van giftige mannelijkheid, zonder dat duidelijk is gedefinieerd wat we er wel en niet mee bedoelen. We zijn aan het inventariseren welk gedrag we wel en niet oké vinden, en het overspel van deze bekende Nederlandse mannen behoort tot die discussie.’ Duits ziet dat de oordelen over dit soort situaties zijn verschoven: ‘Vroeger was het oordeel over groupies bijvoorbeeld hard: dat waren de sletten, en de rocksterren de goden. Nu zie je dat de fans die in de rij staan voor deze mannen buitenspel blijven, en de mannen zich juist moeten verantwoorden. We zijn ook veel minder tolerant over leeftijdsverschillen. Maar in die reflectieruimte die is ontstaan over deze kwesties, vergeten velen dat er echte mensen betrokken zijn bij deze schandalen.’ Tila Pronk, universitair docent psychologie en ‘liefdesonderzoeker’ aan de Tilburg University, is niet blij met het online gesprek over vreemdgaan. ‘Ik vind het problematisch, omdat juicekanalen van vreemdgaan een heel simpel narratief maken. Er is een dader en een slachtoffer, en wij zitten als toeschouwers op de tribune alle appverkeer en berichtjes te lezen, en daarover te oordelen. Dat terwijl de realiteit van een relatie zelden zo simpel is, en gedrag altijd situationeel.’ De juicekanalen varen vooral op leedvermaak, zegt Pronk, ‘de nare behoefte van de mens om anderen van hun voetstuk te zien vallen. En dat heeft te maken met ons gevoel van eigenwaarde: dat ontlenen we aan vergelijkingen met anderen. Vooral als machtige mannen vallen, die hoog staan op de maatschappelijke ladder en een smetteloze reputatie hebben, dan geeft dat een lekker gevoel.’ Schadenfreude komt overigens niet zozeer voort uit afgunst. Uit verschillende onderzoeken blijkt dat leedvermaak vooral voortkomt uit een gevoel van onrechtvaardigheid, het idee dat mensen die onterecht werden bewonderd, nu hun verdiende straf krijgen. Dat gevoel wordt aangemoedigd door de manier waarop juicekanalen praten over vreemdgaan: met dezelfde verontwaardiging als bij grensoverschrijdend gedrag en dezelfde focus op mannen met macht. Ook de publieke excuuspostjes van BN’ers doen denken aan de verklaringen van ‘gevallen’ mannen die werden beschuldigd van misbruik. Rondom seriële vreemdgangers lijkt soms het motto ‘waar rook is, is vuur’ te hangen: wie veelvuldig vreemdgaat, heeft misschien meer op zijn geweten. Dat bleek immers ook bij Ali B. en Marco Borsato, die eerst door juicekanalen @Lifeofyvonne en @Roddelpraat werden beschuldigd van vreemdgaan, en toen van seksueel grensoverschrijdend gedrag. Dat gebeurde vóór de uitzending van Boos! over de misstanden bij The Voice. @JuiceChannel beweerde als eerste dat Thijs Römer misbruik zou hebben gemaakt van een minderjarige fan. Inmiddels liggen er drie aangiftes tegen de acteur. Dat de kanalen in deze zaken iets op het spoor bleken verleent ze legitimiteit, alsof zij inzake misdragingen van machtige mannen de kanaries in de kolenmijn zijn. En net als bij de #MeToo-beweging, ziet deze onlinecultuur er een taak in om een soort compensatie te leveren, om te straffen wat officieel niet (of vaak niet) is bestraft. Een vervaging tussen de perceptie van promiscuïteit en grensoverschrijdend gedrag, ziet de Leuvense hoogleraar Van Gorp ook in België. In een onderzoek vergeleek hij twee spraakmakende Vlaamse mediazaken met elkaar: de zaak Bart De Pauw, waarin een bekende presentator door medewerkers werd beschuldigd van stalking, en de spraakmakende affaire waarin seksfilmpjes van bekende Vlamingen werden gelekt. ‘Die mannen waren misschien overspelig, maar ze deden niemand kwaad. Maar het gekke was: de morele verontwaardiging was vele malen groter dan bij de zaak-De Pauw. Sommigen zagen zelfs een complot: waarom werd De Pauw wel veroordeeld en kwamen deze mannen niet voor de rechter? Mensen zagen het onderscheid niet goed tussen wat ze moreel afkeuren, en wat strafbaar is.’ Daarnaast denkt Van Gorp dat de excuuscultuur die bij #MeToo hoorde ook bijdraagt aan de verwarring. ‘Ik denk dat veel mannen zo zijn geschrokken van de schandalen, dat ze willen voorkomen dat hun carrières schade oplopen, en daarom diep door het stof gaan. Maar daarmee bevestigen ze onbedoeld ook het beeld dat ze iets hebben gedaan waarvoor ze hun excuses moeten aanbieden aan de wereld.’ Linda Duits is ‘gefascineerd’ door al die online schuldbetuigingen. ‘Dat hebben we niet eerder gezien. Vroeger schreven de roddelbladen dat André Hazes senior vreemdging, hij reageerde dan gewoon niet. Maar door de aard van sociale media zijn sterren veel dichter bij hun publiek komen te staan, en verwachten mensen sneller een reactie.’ Zo vond comedian Steven Brunswijk dat hij wel met een statement móést komen, toen een filmpje van hem online verscheen, waarin hij stond te zoenen met een onbekende vrouw. ‘Weet jouw vrouw hiervan?’, schreef Yvonne Coldeweijer erbij. Was hij niet twee weken eerder getrouwd met zijn Ayla? Brunswijk wist de juice rondom zijn relatie spitsvondig kalt te stellen. ‘Klopt’, maakte hij op droge toon bekend op zijn Instagrampagina, ‘Ayla stond ernaast en zoende zelf ook met een ander. Jammer dat je tegenwoordig gedwongen wordt om als bekend persoon je privéleven te bespreken. Maar ja, het is wat het is. Het was in ieder geval erg gezellig geworden met z’n viertjes.’ ‘Ik werd van van alles en nog wat beschuldigd’, zegt Brunswijk telefonisch. ‘Als ik niks zou zeggen, zou dat betekenen dat vrouwen geen kaarten meer zouden kopen voor mijn shows, dat mensen mij uitschelden op Instagram. Dus ik moest wel reageren.’ Brunswijks reactie kon op veel bijval rekenen. Liefdesonderzoeker Tila Pronk vraagt zich af of zich in dit verhitte gesprek over vreemdgaan een strenger wordende norm aftekent. ‘De gesprekken over monogamie en overspel zijn de laatste vijf jaar erg veranderd, maar dat beperkt zich nog tot de randstedelijke elite’, zegt Pronk. ‘Ik zie het ook bij jonge mensen, vooral studenten die ik spreek zien monogamie niet altijd meer als vanzelfsprekend.’ Toch heerst bij het gros van de Nederlanders nog een veel behoudender beeld van relaties, zegt Pronk. ‘Die zijn monogaam, overspel is de nekslag voor een relatie en vreemdgaan is moreel verwerpelijk. De veroordelende toon op de juicekanalen zie ik daarbij als een erg Amerikaans verschijnsel, en de aantrekkingskracht zit hem erin dat er een maakbare, controleerbare wereld wordt neergezet waarin we allemaal perfect zijn, en misstappen keihard worden afgestraft. Daar putten veel mensen een gevoel van veiligheid uit.’ Hoewel de juicekanalen de indruk wekken met hun onthullingen op te komen voor bedrogen vrouwen, zijn de gevolgen voor die vrouwen niet onverdeeld prettig. ‘Soms zitten er positieve effecten aan de onthullingen van juicekanalen’, zegt Pronk. ‘Bijvoorbeeld bij de berichten over geweldpleging door Lil’ Kleine, is het goed dat juicekanalen het nieuws openbaarden. Het slachtoffer, Jamie Vaes, gaf zelf aan dat ze blij was dat het naar buiten kwam, omdat ze anders de relatie niet had kunnen beëindigen, maar ik zie dat als een bijproduct van een verder heel schadelijke ontwikkeling. Want ook voor haar geldt: het was toch fijner geweest als ze deze beslissing in de intieme sfeer had kunnen nemen.’ Wat Pronk het kwalijkst vindt, is hoe mensen naar het slachtoffer wijzen. ‘Ze zeggen dingen als: ze is gek als ze bij hem blijft. Ik vind dat een vorm van victim blaming, en mensen oordelen alleen maar zo sterk om de illusie hoog te houden dat zij zelf in een veilige werkelijkheid leven.’ Bibi Breijman, de vrouw van Waylon, zei in een reactievideo: ‘Ik durfde niet naar buiten. Je denkt bij alles: oh, ze gaan een foto van me maken en doorsturen naar een juicechannel. Dan gaan ze weer een roddel verzinnen of iets lelijks over me posten.’ Duits wil nadrukkelijk geen apologeet zijn voor het roekeloze gedrag van sommige van deze mannen. ‘Maar er ontstaat op die juicekanalen wel een holier than thou-sfeer. Er zijn zoveel mensen die in monogame relaties zitten en toch foute berichtjes sturen naar een ander. Wat ook onbesproken blijft, is dat veel meiden het ontzettend interessant vinden om contact te hebben met een BN’er. Vaak is er een soort spel gaande, maar daarover wordt niet gepraat. Ik vind het daarbij angstaanjagend dat juicekanalen beweren overal spionnen te hebben, en mensen die vaak dicht bij deze bekendheden staan deze verhalen lekken. De surveillancemaatschappij is echt in een hogere versnelling gekomen.’ Juice-accounts richten hun pijlen vooralsnog op BN’ers. Maar ze blijken een inspiratiebron: nieuwssite NH Nieuws meldde in juni dat de stad Alkmaar een primeur had, Juicechannel Alkmaar, een anonieme Instagrampagina die roddels verspreidt over vreemdgaande stadgenoten: ‘Welk meisje zag het vreemdgaan van haar vriend door de vingers voor een reis naar Aruba? Vanavond reveal’. Het account doet denken aan Amerikaanse sites als ShesAhomewrecker en Cheaterville, waar onbekende Amerikanen worden geschandpaald wegens vreemdgaan. Het anonieme account werd na de publicatie van de lokale nieuwszender verwijderd. Dephlin Jacobs van @JuiceChannel had nog nooit van een lokale variant op een juicekanaal gehoord. ‘Maar dat lijkt me echt leuk, dat zouden we hier in Nijmegen zo kunnen beginnen!’ Op de vraag of hij niet bang is om ooit zelf op zo’n kanaal terecht te komen, zegt hij: ‘Nou, wij delen veel uit, dus als dat gebeurt, moet ik ook incasseren. Het is wel zo dat ik nu al bij het uitgaan echt oplet met wat ik doe, want voor je het weet word je gefilmd.’||https://www.volkskrant.nl/mensen/de-vreemdgaande-bn-er-is-de-pineut-in-het-juice-tijdperk-waar-bemoeien-wij-ons-mee~ba51deaa/
2022-09-29||Een opeenstapeling middenstandsvraagstukken: waar is de toonbank bijvoorbeeld?||Alles heeft zijn eigen plek.De plek voor schoenen is onder de kapstok, zandkastelen horen op het strand, winkelmandjes moeten in de supermarkt opgestapeld naast de entree en herten horen in het bos. De wereld is een ingewikkelde, onoverzichtelijke planeet, maar door te categoriseren en te structureren maken we de bende toch een minuscuul klein beetje ordelijk en begrijpelijk. Het scheelt zoektijd en daardoor energie en het houdt de boel helder. Dit alles is gerekend buiten de dameskledingbranche, en dan vooral buiten zaken in het duurdere segment – of die daarbij willen horen. In de ideale wereld kom je de winkel binnen en ziet in één oogopslag: aan de rekken hangen kleren, op de tafels liggen kleren en dat rechthoekige object daar vlak bij de muur is de toonbank. Wat erachter staat is de verkoper, waar zij staat mag ik niet komen. Alles wat aan haar kant van de toonbank staat en hangt mag ik niet zomaar aanraken, dat hangt en staat daar met een reden. Het is bijvoorbeeld te duur om zomaar in de winkel uit te stallen, gereserveerd voor iemand, of het hoort bij het verkopersgereedschap. Maar de laatste tijd zie ik steeds vaker dingen die zich niet op de juiste plek bevinden: plastic in ons voedsel in plaats van eromheen, slapende vluchtelingen op een grasveld in plaats van in een bed en voormalig Kamerleden in een lobbyclub in plaats van ergens waar ze geen kwaad kunnen. En zo zijn er dus ook kledingwinkels die de toonbank niet op zijn plek zetten, parallel aan een muur met een verkoper erachter, maar ergens midden in de zaak. En waar ik zei toonbank, daar bedoelde ik een onduidelijk meubel dat van alle kanten benaderbaar is door zowel verkoper als klant. De verkoper drentelt ontheemd door de zaak, dus daar zie je ook niet aan welke kant de klantzijde is. Vaak liggen er ook nog stapeltjes kleren op het blok, of nog verwarrender: in vakken ín het blok, op beenhoogte. Mag ik daar aan komen of hangen de betastbare exemplaren elders in de winkel en is dit voorraad? En als dit voorraad is, sta ik dan misschien aan de verkeerde kant van het blok en gaat de verkoper me straks berispen? Is dit wel een toonbank of sta ik nu bij een klerenuitstalmeubel te wachten met mijn begeerde bloesje? Wat een heel eenvoudige transactie zou moeten zijn leidt zo al snel tot een opeenstapeling van verontrustende middenstandsfilosofische vraagstukken: Wat is precies een toonbank? Aan welke voorwaarden moet een geslaagde transactie voldoen? Welke rol vervul ik als klant, en welke de verkoper, en zijn die rollen soms fluïde? Misschien is het een psychologisch spelletje van de modeketens, misschien willen ze me in verwarring brengen omdat verwarde mensen minder weerstand kunnen bieden aan afgeprijsde kleren. Alle beslisenergie sijpelt immers weg in twijfels over de toegankelijkheid van bepaalde zones in de winkel en in andere middenstandsfilosofische vraagstukken. Ik bestel m’n kloffie wel via internet.||https://www.volkskrant.nl/columns-opinie/een-opeenstapeling-middenstandsvraagstukken-waar-is-de-toonbank-bijvoorbeeld~ba429947/
2022-09-29||Astronoom Carolyn Porco: ‘Niets is mooier dan contemplatief genieten van het universum’||Met z’n allen lachen naar de planeet Saturnus. Dat was negen jaar geleden het idee van Carolyn Porco (69). De Nasa-ruimtesonde Cassini, die rond Saturnus draaide, maakte op dinsdag 19 juli 2013 om 23.27 uur Nederlandse tijd een foto van de aarde, 1.440 miljoen kilometer verderop. En als je wordt gefotografeerd, moet je lachen naar het vogeltje. Op verzoek van Porco stapten tienduizenden mensen over de hele wereld op het juiste moment naar buiten om de verre planeet toe te lachen. The Day the Earth Smiled heet de foto. De aarde is niet meer dan een piepklein blauw stipje. Maar wie over voldoende verbeeldingskracht beschikt, ziet al die lachende gezichten. Aan verbeeldingskracht heeft het planeetonderzoeker en Saturnus-expert Porco nooit ontbroken. In 1990 stond ze – samen met de beroemde Amerikaanse astronoom en sterrenkundepopularisator Carl Sagan – al aan de wieg van de beroemde Pale Blue Dot-foto, genomen door ruimtesonde Voyager 1, waarop je de verre aarde ziet als een stofje, dwarrelend in een zonnestraal. Vijftien jaar later vervulde ze de laatste wens van haar leermeester, geoloog en kraterexpert Eugene Shoemaker, door een deel van zijn gecremeerde resten naar de maan te schieten. Acties die je eerder van een kunstenaar zou verwachten dan van een wetenschapper. ‘Kunst en wetenschap komen beide voort uit de fascinatie voor de wereld om ons heen’, laat Porco per e-mail weten vanuit haar woonplaats San Francisco (‘Ik heb geen tijd voor een Zoom-interview’). ‘De wetenschapper wil weten hoe alles werkt; de kunstenaar onderzoekt onze relatie met die wereld. Het grote verschil is natuurlijk wel dat kunst geen enkele beperking kent, terwijl in de wetenschap de natuur altijd het laatste woord heeft – die is de scheidsrechter van de waarheid.’ Dat die waarheid toch heel kunstzinnig kan zijn, bewijzen de duizenden foto’s van Saturnus en zijn ringen en manen, gemaakt door Cassini (zie ciclops.org), waarvoor Porco op 2 oktober in Wassenaar de Sikkens Prize 2020 (een Nederlandse kunstprijs die wordt uitgereikt aan iemand die een belangrijke bijdrage levert op het gebied van kleur, red.) ontvangt – twee jaar na dato vanwege de coronapandemie. Porco was bijna dertig jaar lang leider van het Imaging Team van de ruimtemissie. Dat betekende vaak: vooraf composities berekenen, zorgvuldig belichtingstijden kiezen, de kleurweergave in het oog houden én tot de verbeelding sprekende teksten schrijven. Want beelden uit de kosmos mogen indrukwekkend zijn; het wordt nog mooier als je weet waar je naar kijkt en wat je ziet. ‘Als je de Melkweg bijvoorbeeld niet gewoon als een wazige lichtband ziet, maar als het binnenaanzicht van een compleet sterrenstelsel waarin zon en aarde zweven, dan realiseer je je dat je in feite op een ruimteschip door het Melkwegstelsel reist, en dat je een klein maar integraal en belangrijk onderdeel bent van iets onbeschrijfelijk groots en moois.’ En dat geldt niet alleen voor het universum. ‘Wij maken deel uit van de natuur’, aldus Porco. ‘We zijn ermee verbonden op manieren die we nog niet eens volledig begrijpen. Ik ben het gelukkigst wanneer ik mezelf fysiek overgeef aan die wonderlijke wereld, of wanneer ik de natuur intellectueel probeer te doorgronden. Dan gaat het ook om de kosmos als geheel en de werelden buiten onze eigen aarde. Wat zijn we bevoorrecht dat we een analytische geest hebben die ons in staat stelt om daar überhaupt over na te denken!’ Na afloop van de ‘krankzinnige stress’ van de Cassini-missie, die vijf jaar geleden werd beëindigd, was Porco toe aan een periode van relatieve rust. ‘Ik ben me gaan verdiepen in allerlei andere onderwerpen, van klimaatverandering en kernenergie tot kwantummechanica en de evolutie van het leven. Ik heb groot ontzag gekregen voor de mensen die publiekelijk opstaan om de bescherming van de aarde en het leven op onze planeet te verdedigen, zoals Jane Goodall en Greta Thunberg. Compleet tegengesteld aan de absurde plannen van mannen als Elon Musk en Jeff Bezos om de ruimte commercieel te gaan exploiteren. Zij willen de menselijke beschaving in feite van de aarde wegvoeren, terwijl we onze planeet juist opnieuw moeten vormgeven en leefbaar moeten maken.’ Iemand met zo’n brede, kosmische blik wordt niet warm of koud van futiele luxeartikelen of hedonistisch vertier. Carolyn Porco, onze gids dit weekend, laat zich vooral inspireren door de natuur. ‘De nachtelijke sterrenhemel is het enige wat wij mensen kunnen zien dat miljarden jaren oud is. We delen die oeroude aanblik met onze verre voorouders en met onze verre nakomelingen. In de kosmos ligt onze oorsprong – de atomen in ons lichaam zijn afkomstig uit de sterren – en uiteindelijk zullen we er ook weer in terugkeren. Die wetenschap biedt een perspectief op ons eigen leven dat nergens anders te vinden is. De sterrenhemel confronteert ons met het mysterie van het bestaan: dat wij in staat zijn om na te denken over het universum waar wij zelf deel van uitmaken. Dat perspectief stelt gerust, onderwijst en maakt gelukkig. Er bestaat niets mooiers dan contemplatief genieten van het universum.’ ‘Een tijdje terug was er een documentaire op de Amerikaanse televisie over de geschiedenis van onze nationale parken. Die begon 150 jaar geleden, in 1872, toen president Ulysses Grant de Yellowstone National Park Protection Act ondertekende. In die film werden de parken omschreven als ‘Amerika’s beste idee’, en daar kan ik het alleen maar hartgrondig mee eens zijn. Steeds wanneer ik een van de nationale parken bezoek, raak ik vervuld van optimisme en liefdevol respect voor Moeder Natuur. De 19de-eeuwse Schotse natuurvorser John Muir, die de geologie van Yosemite Valley onderzocht en vanwege zijn onvermoeibare inzet wel ‘de vader van de nationale parken’ wordt genoemd, heeft mij geïnspireerd om mij zelf ook publiekelijk uit te spreken over het belang van natuurbehoud. En omdat de nationale parken van alle Amerikanen zijn, voel ik me er sterk mee verbonden, en ben ik er ook trots op. Ik zou willen dat de hele wereld één groot internationaal park was.’ ‘Planeetwetenschapper Carl Sagan (1934-1996) is de bekendste van de vele geweldige mensen die ik in de loop van mijn carrière heb mogen leren kennen. Onderzoekers die net als ik een diep verlangen koesteren om de werking van de kosmos te doorgronden, en die een al even diep respect hebben voor de wetenschappelijke praktijk. Carl werd beroemd door de indrukwekkende tv-serie Cosmos, en hij was mede-initiatiefnemer van de beroemde ‘Pale Blue Dot’-foto, gemaakt door ruimtesonde Voyager 1, waarop de aarde zichtbaar is als een klein, blauw stipje in het onmetelijke heelal. Ik kan haast niet geloven dat ik het geluk heb gehad om met zulke buitengewone mensen samen te werken – naast Sagan bijvoorbeeld ook planetair geoloog Eugene Shoemaker, en mijn briljante studiebegeleider Peter Goldreich, die op tal van wetenschapsgebieden baanbrekend werk heeft verricht. Door in mijn jonge jaren les te krijgen van deze meesters, was ik later in staat om de fantastische kansen die ik kreeg volop te benutten.’ ‘De oceanen, die de aarde haar mooie blauwe kleur geven, zijn het onderscheidende kenmerk van onze planeet. Ze zijn absoluut uniek in het zonnestelsel. Op de Saturnusmaan Titan hebben we dankzij de ruimtesonde Cassini meren ontdekt, maar die bestaan uit vloeibaar methaan. Andere planeetmanen blijken oceanen te herbergen onder het bevroren oppervlak. Maar de aarde is de enige planeet met grote hoeveelheden open water. Ik vind het altijd weer bijzonder om aan de kust te zijn – die pulserende grens tussen twee compleet verschillende werelden. De ene wereld, die van het land, kennen we goed omdat we er zelf in leven, maar over die andere valt nog veel te leren. Ik vind het opwindend om na te denken over dat onzichtbare, levende universum onder de golven, en het is vreselijk om te beseffen hoezeer we de gezondheid van de oceanen en hun bewoners hebben aangetast, en dat nog steeds blijven doen. Zullen we op tijd leren hoe we de aardse oceanen kunnen redden? Ik hoop het.’ ‘Ik had het geluk deel uit te mogen maken van het wetenschappelijk team van de twee Voyager-missies – misschien wel het meest tot de verbeelding sprekende ruimteonderzoeksproject ooit. Het was een langdurige, onzekere en riskante onderneming: twee onbemande ruimtesondes, gelanceerd in 1977, die het ene planetenstelsel na het andere bezochten, en uiteindelijk het zonnestelsel achter zich lieten. Ik was nog jong, net gepromoveerd, en ik had het gevoel mee te liften op de grootste wetenschappelijke ontdekkingsreis die de mensheid ooit had ondernomen. De Voyagers bevinden zich inmiddels op zo’n 20 miljard kilometer afstand van de aarde, maar er is nog steeds contact mee. Het project kreeg langzaam maar zeker een iconische, bijna mythische status – nooit eerder is een door mensen gemaakt object zo ver in het heelal doorgedrongen. Mijn deelname aan het Voyagerproject beschouw ik als de openingsact van mijn professionele carrière.’ ‘The Beatles waren denk ik het grootste muzikale en culturele fenomeen in de 20ste eeuw. Ik was bijna 11 toen ze in februari 1964 voor het eerst naar Amerika kwamen. Ze vormden indertijd mijn grootste muzikale inspiratiebron, en dat doen ze eigenlijk nog steeds. Hun muziek was een en al levenskracht: jeugdig, opwindend, complex, creatief en origineel. Zelf bleven ze altijd grappig, innemend en authentiek. Wij jonge mensen hebben zoveel van hen geleerd! Vooral van John Lennon heb ik meegekregen hoe belangrijk het is om een goede antenne te hebben voor de wereld om je heen, en om altijd compromisloos eerlijk te zijn. In juni 2001 was het Cassini Imaging Team in Londen, en hebben we de beroemde foto van de hoes van Abbey Road geënsceneerd.’ ‘Ik hou van internet en ik hou van Twitter, omdat ik van allebei zoveel heb geleerd. Dankzij internet heb je 24 uur per dag de grootste bibliotheek ooit binnen handbereik. En Twitter is een geweldige ontmoetingsplek voor de meest uiteenlopende mensen. Ja, er zijn de naarlingen en de trollen die alleen maar haat zaaien en kwaad in de zin hebben. Maar er zijn ook talloze verwante zielen die op zoek zijn naar gemeenschap, die hun kennis willen delen en zelf nieuwe dingen willen leren, en die vriendelijkheid en medemenselijkheid verspreiden. Ik blokkeer de eerste groep en knoop onlinerelaties aan met de laatste. Met sommigen ben ik inmiddels goede vrienden geworden. Via Twitter heb ik kennisgemaakt met gebieden van menselijke activiteit waar ik anders nooit van geweten zou hebben. In mijn Twitter-bio (@carolynporco) staat niet voor niets Living my best life.’ ‘De overvloed en verscheidenheid van het leven op aarde is ronduit verbazingwekkend. De laatste tijd heb ik enorm veel geleerd over dieren, waar ik altijd weinig ervaring mee had en niet veel over wist. Zo blijken er heel veel dieren te bestaan die intieme vriendschappen aangaan met compleet andere soorten; dat komt af en toe zelfs voor tussen roofdieren en hun prooien. Daar kan ik enorm gelukkig van worden. En ik ben erachter gekomen dat er naast de mens nog veel andere zeer intelligente wezens op aarde leven – wij zijn bepaald niet het enige analytische of listige dier op deze planeet. Ik ben ook dol op bomen, in al hun talloze vormen. Ze symboliseren voor mij het steeds hoger reiken naar meer kennis en het verlangen om ons eigen bestaan te doorgronden. Ik heb vaak het gevoel dat bomen ons begrijpen en tot ons spreken... het zijn sprookjesachtige metgezellen. Ik kan me niet voorstellen dat ik zou kunnen leven op een wereld zonder bomen.’ ‘Ik ben altijd geïnspireerd – en trots – geweest door alleen al het idee van Amerika. Gebouwd op een fundament dat voortkwam uit de principes van de Verlichting: rede, ruimdenkendheid en de rechten van het individu. Het was een groot en ambitieus experiment in de 18de eeuw om een regering te vormen door en voor het volk. Onze founding fathers deden hun best een grondwet te schrijven die die rechten zou beschermen tegen mogelijke ondermijnende activiteiten van anderen. We waren ooit een voorbeeld voor andere landen. Maar het lijkt erop dat de Amerikaanse democratie zich ontwikkelt volgens een oud scenario dat Plato al beschreef, namelijk dat het zaad van de tirannie het best ontkiemt in een vrije samenleving. Ik ben doodsbang voor de autoritaire krachten in ons land die nu zo sterk en zo goed bewapend zijn dat ze wellicht niet meer te stoppen zijn. Europese landen kennen dat scenario maar al te goed. Wens ons alstublieft succes.’||https://www.volkskrant.nl/mensen/astronoom-carolyn-porco-niets-is-mooier-dan-contemplatief-genieten-van-het-universum~b757797b/
2022-09-29||Wie heeft er mediators en mindfulnessleraren nodig als er pinot noir zoals deze bestaat?||Het overkomt me vaak: een slok pinot noir nemen en besluiten dat ik de rest van mijn leven nooit meer iets anders wil. Pinot noir/spätburgunder, het antwoord op alles, de rode wijn voor lui die zeggen alleen wit lekker te vinden, verhelderend, probleemoplossend, inzichtgevend. Wie heeft er mediators en mindfulnessleraren nodig als er pinot noir bestaat? Vervolgens proef ik een chianti of een gigondas en stuur mijn scheepje bij. En dan heb ik het alleen nog maar over rood. Feit blijft dat ik dol ben op pinot noir. Nederland is op weg om een eersteklas producent ervan te worden, maar vandaag vraag ik aandacht voor een versie uit de Languedoc. Uit het uiterste westen daarvan, met zicht op de Pyreneeën. Daar tovert Philippe Girard een klaterende Pech Calvel 2020, vol van zure kersen en sap, een licht jasje van houtrijping aan, een hint van kruiden op de achtergrond. In elke slok proef je vakmanschap en aandacht. Leg hem twee jaartjes in het donker en hij wordt nog dieper en rijker. Maar dat lukt alleen wanneer je er meteen flink van inslaat. Hij is nu al zo lekker.||https://www.volkskrant.nl/beter-leven/wie-heeft-er-mediators-en-mindfulnessleraren-nodig-als-er-pinot-noir-zoals-deze-bestaat~b579ac0d/
2022-09-29||Een restaurant dat volledig in het teken staat van chips? Dat laat Hiske zich geen twee keer zeggen||Als er chips in het spel zijn, kan ik niet meer goed nadenken. Misschien is dat iets uit mijn jeugd, misschien iets in mijn genen; ik bied weerstand aan velerlei verleidingen, maar tegenover chips sta ik machteloos. Het zou daarom goed kunnen dat u, als lezer zonder chipsprobleem, direct bij de inleiding van dit stuk al doorhad dat het besproken restaurant mogelijk niet het scherpste mesje in de la betreft. ‘Waar is ze nu weer geweest’, moppert u tegen een huisgenoot. ‘Kan ze in deze sombere tijden niet iets leukers verzinnen dan een vreetschuur met dure nacho’s en slechte cocktails?’ Het droeve feit wil dat ik, sinds ik in een restaurantkrant las dat er in Tilburg een chipsrestaurant was geopend met de naam The Nacho Bar, me op weinig anders meer heb kunnen concentreren. Zo las ik in het betreffende artikel bijvoorbeeld straal heen over het feit dat de bedenker van dit vernieuwende horecaconcept daarbij niet zozeer hamerde op chips, maar het vooral had over ‘hoge margeproducten’ en ‘beleving’, en dat hij dingen zei als: ‘Het uitgangspunt is de minimale personeelsinzet.’ Het concept moet ook landelijk worden uitgerold, naar diverse franchiselocaties. Dat soort uitspraken vertaalt zich meestal handig als: ‘Ik wil van een drol veel gebakjes maken en die dan duur verkopen op zo veel mogelijk plekken’ – maar helaas was ik na het woord ‘chipsrestaurant’ dus alvast gestopt met lezen. Wat die beleving betreft is The Nacho Bar zo’n zaak waarbij je het overvolle moodboard van het enthousiaste design- en marketingteam meteen voor je ziet bij binnenkomst. ‘Exuberant boudoir slash instagrammable junglethema plus Mexicaanse fiesta vibes met dia de los muertos-details.’ De zaak is volgepropt met een gehele Saoedische olievoorraad aan kunststof planten: plastic sanseveria’s, gatenplanten, stippenbegonia’s en palmbomen, die laatste met op strategische plekken een plastic aap die een gloeilamp vasthoudt. Het grote raam biedt uitzicht op een weinig exuberante steeg, en hoewel het vrijdagavond is heerst er ook onder de weinige aanwezigen nog niet bepaald een swingende sfeer. Hier en daar zit een timide stelletje, we zien een vertwijfeld grootouderpaar met hun kleinkinderen, en achter ons wordt met frisse tegenzin een verrassingsfeestje opgetuigd met voor de jarige een glittersjerp waarop ‘It’s My Birthday Bitchezzz’ staat. Wij nemen plaats onder felgekleurde vogelkooilampen en constateren dat de boel van dichtbij ook wel een beetje de 2020-wintercollectie van Xenos ademt – daar hebben ze trouwens ook altijd heel veel nachochips. Toeval? Ik denk het niet. Eyecatcher van de zaak is een reusachtige muurschildering van een aantrekkelijke jonge vrouw die achterover ligt in de armen van een grijnzend skelet, u leest dit goed, een skelet als in de kaalgepikte beenderen van een overledene. Het geraamte zit ook heel akelig met zijn knokige vingerbotten aan haar buik, en het meisje heeft in haar ogen die wezenloze modellenblik waarbij het moeilijk is uit te maken of ze in starre paniek is of gewoon meer van deze date had verwacht. De bediening draagt T-shirts waarop ‘I’m a nacho type!’ staat en ik zal ’m even uitleggen: dat klinkt een beetje als ‘I’m not your type’. Als u die grap om de een of andere reden leuk vindt, kunt u uw lol op, want hij staat behalve op de bedrijfskleding ook op de servetten, website, op de menukaart, zelfs op de wc. Mij is het niet geheel duidelijk hoe ‘Ik ben je type niet!’ roepen moet bijdragen aan fiesta vibes, maar misschien heeft het iets met dat skelet te maken. Onze serveerster is vriendelijk genoeg. Op de kaart staan cocktails met namen als Passionate Pornstar, Peachy Bang Bang en Geisha in a Glass. Er zijn nacho’s met beleg als (veganistische) shoarma en rundvlees, alles overspoten met mayonaise, gefrituurde snacks en nog een hoekje met wat om onduidelijke reden ‘streetfood bites’ wordt genoemd. De ‘classic fantastic mojito’ (€ 9,50) van mijn tafelgenoot wordt geserveerd in een gigantisch glas dat op een stuk wrakhout rust, maar het blijkt een waterige, zure sloot halfgesmolten ijs. Mijn eigen Pino-blauwe Kontiki Potion (€ 10), zoet en wederom schraperig van rum voorzien, komt in een laboratoriumkolf op een plank waarop ook allerlei dingetjes zijn vastgelijmd: potjes met kurken, kaneelstokjes, dennenappels. Onze buren krijgen zelfs een bloemstuk bij hun cocktail, in een aardewerken schedel. We hebben allereerst wat gefrituurde snacks besteld: krokante sardines in tempura (€ 8), calamari (€ 7) en mozzarellasticks (€ 8). De kwaliteit van de diepvriesproducten is niet per se slecht (al is het deeg rond de sardines meer een soort dik bierbeslag) maar alles is zo compleet pips en liefdeloos gefrituurd en slecht afgezouten dat er werkelijk kraak noch smaak aan zit. De bijgeleverde aioli smaakt naar goedkope frietsaus en de kikkergroene, laffig zure guacamole komt waarschijnlijk ook uit de vriezer. De nacho’s (€ 15 voor die met chili beef) zijn heet en knapperig rechtop in een bakje gezet, wat handig is: zo krijg je niet het aloude probleem dat de bovenste chips doordrenkt zijn en de onderste nog helemaal droog. Het beleg is alleen echt niet goed. De chilisaus smaakt korrelig en zetmelig alsof hij van een diepvrieslasagne is geschraapt, daarop liggen vijf zwarte bonen, vier maiskorrels en wat uitgedroogde bosui, srirachamayonaise, dunne crème fraîche en opnieuw die guacamole. Echt verdrietig worden we van de ‘streetfood bites’. De Cheesy Cheeseburger (€ 12) lijkt gemaakt van compleet kapotgestampt separatorvlees met nootmuskaat en smaakt ook niet vers meer. De gesmolten kaas is er zo aan vastgekoekt dat we ons niet aan de indruk kunnen onttrekken dat de burger al dagen geleden is gebakken. De Happy Bao (€ 9) met ‘buikspek, hoisin, lente-ui, rode peper, wortel, koriander en sesam’ betreft geen gestoomde bao maar een soort gele, droge minikadetjes met per broodje een flieber vet, loempiaplaksaus en grote stukken uitgedroogde bosui. De rest van de ingrediënten ontbreekt. Een chipsrestaurant: het had zo mooi kunnen wezen. Maar tegen zoveel liefdeloos ingekocht en klaargejast groothandelsvoer is zelfs het humeur van een liefhebber als ik niet bestand. Of misschien is het gewoon niet helemaal ons type bar. Nacho bar. Vat u hem?||https://www.volkskrant.nl/beter-leven/een-restaurant-dat-volledig-in-het-teken-staat-van-chips-dat-laat-hiske-zich-geen-twee-keer-zeggen~b285605a5/
2022-09-29||Dichter Astrid Lampe: ‘Stop met piekeren en ga eens iets slopen’||Dichter Astrid Lampe (66): ‘Mijn moeder – gediagnosticeerd met vasculaire dementie – belde me een tijdje geleden op met een verhaal vol zoekgeraakte sleutels en stille aanbidders. Hoewel ze vrolijk van de hak op de tak sprong, liet haar telefoontje me niet los omdat ze ook vertelde dat ze ‘helemaal op’ was. Ik weerstond de verleiding om de ziekte te googelen, en stortte me op de rommel in huis. Ik pakte viltstiften om ze uit te zoeken. De geur kalmeerde me, en daarnaast bleken de kapotte stiften veel spannender te zijn dan de goeie. Ze bleven haperend kleur afgeven, waardoor mijn tekeningen er anders uitzagen dan ik in mijn hoofd had. Om mijn project verder te brengen, knipte ik de stiften open. Het was ongelofelijk hoeveel kleur er nog in de patronen van de kapotte viltstiften zat. Ik drong door tot de ziel van de stift en leerde zo het waardeloze te zien als kostbaar aardmetaal. Met het uitgeplozen vilt kleurde ik kaartjes. Wanneer je actief bezig bent met de fysieke wereld, zoals ik met de stiften, kun je gaandeweg emoties verwerken. Je vindt niet alleen het waardevolle in het waardeloze, het zet ook je gedachten langzaamaan op een rij, in plaats van dat je vervalt in piekeren. Probeer dus niet bijvoorbeeld meteen vasculaire dementie op te zoeken en te vervallen in een wereld van allerlei heftige ziekteverlopen en horrorscenario’s, maar hou je eerst eens bezig met je rommeldoos, oud speelgoed of papierafval. Knip mooie sojamelkverpakkingen open, breng orde aan in een rij lege glazen potjes, of sloop eens iets. Je bent omringd met objecten van waarde – gebruik ze om verbonden te blijven met de fysieke wereld.’||https://www.volkskrant.nl/mensen/dichter-astrid-lampe-stop-met-piekeren-en-ga-eens-iets-slopen~bb576f63/
2022-09-29||Ferd heeft het perfecte evenwicht gevonden tussen gekleed en verkleed||Op de jaarlijkse beurs van de Marten Toonder Verzamelaars Club (MTVC) heeft Ferd het perfecte evenwicht gevonden tussen gekleed en verkleed. ‘Dit is een huisjasje. Ik kan me zoals je ziet goed verplaatsen in het leven van Olivier B. Bommel, bij ons is het ook vaak vier- of vijf gangen ’s avonds, maar wat ik vooral waardeer is het prachtige oudere taalgebruik. Dat vind je óf niet te pruimen, óf je houdt er enorm van. Woorden als edoch of reeds, die wij nu oubollig vinden, nou oubóllig, dat is er eigenlijk ook één! Toonder verzon de woorden en begrippen gewoon zelf. Denkraam, minkukel of ‘als je begrijpt wat ik bedoel?’ En al die verhalen zijn nu nog steeds verplaatsbaar naar de moderne tijd. Alsof hij wist wat ging komen. Hij pakt alle problemen aan: een huisvestingsprobleem, een politiek probleem, een financieel probleem... Een begrip als ‘de bovenbazen’, dat is nu ook helemaal actueel.’ Ferd zit op de beurs op het terrein van de midgetgolftuin Lage Vuursche wel met een klein dilemma. ‘Ik wist niet dat het alleen een boekenbeurs was en ik heb thuis al zoveel – het is net geen Bommelmuseum – maar ik weet dus niet van alles dát ik het heb. Dus wat moet je dan kopen? Maar goed, het is net als het leven van de heer Bommel: het zal wel op zijn pootjes terechtkomen.’||https://www.volkskrant.nl/mensen/ferd-heeft-het-perfecte-evenwicht-gevonden-tussen-gekleed-en-verkleed~b71d1bb4/
2022-09-29||Zolang je onder vrouwen bent lopen de zaken gesmeerd en in alle rust||‘Ik ben alleen thuis vandaag’, had ik ’s ochtends tegen de moeder van een klasgenoot gezegd. ‘Komen jullie spaghetti eten?’ Die avond zaten we met z’n zessen aan tafel. School was weer begonnen, de kinderen waren opgewonden en moe tegelijk, hun verhalen warrig en ongeremd. Terwijl ik met een half oor luisterde – waar haalden ze al die woorden toch vandaan? – keek ik naar de vrouw aan het hoofd van de tafel. Ze was nieuw in het dorp, anders dan de rest, alleenstaand, aanwezig, gul en vrijmoedig, wat je zegt een dijk van een wijf, en hoe kort onze historie ook was, het was voldoende om vanzelfsprekend te zijn. Op momenten als deze voelde ik hoezeer ik daarnaar had verlangd. De borden waren leeg, stoelen werden naar achter geschoven, en even later was iedereen met iets anders bezig. Ik bracht Frida naar bed, vanuit de speeltuin naast ons huis hoorde ik het geëxalteerde gillen van de meisjes. Toen ik weer beneden kwam was de vloer, die eerder bezaaid was met kussens en verkleedjaponnen, leeg, de keuken aan kant. Met een sigaret in haar hand wachtte ze me op – jij ook één? Vrouwen en hun stille choreografie – het was niet de eerste keer dat het me opviel. Het weekendje weg met mijn vaste vriendin, mét kinderen zónder mannen in een Drents vakantiehuisje, de dingen gingen die dagen vanzelf, afgestemd op een onzichtbare golflengte: ik de boodschappen, zij het koken, ik de pleisters, zij de aai, ik de deksel, zij de pot. Alles zouden we dat weekend hebben aangekund: drie dagen regen, een tijdelijk gesloten zwembad, een baby met koorts. Maar ook onder normale omstandigheden, in echte huizen, met rondslingerende bankafschriften op keukentafels en theedoeken door de handvatten van keukenladen gepropt, zelfs in andermans huis, met andermans gewoonten en rituelen, zolang je onder vrouwen was liepen de zaken gesmeerd, de concessies te klein om bij stil te staan. Ik heb geaarzeld die dynamiek hier te bezingen, ik weet heel goed dat dit slechts het resultaat is van ervaring. In Al die liefde en woede, een boek dat ik even knikkend als knarsetandend las, om de zoveel tijd passages voorlezend aan de man naast me, waarop aanvankelijk instemmend, maar na verloop van tijd steeds korzeliger werd gereageerd, wat wilde ik nou eigenlijk zeggen?, schrijft Ianthe Mosselman hoe moeders nog altijd veruit het gros van de taken op zich nemen, chef kinderen zijn ze, al hun feministische voornemens ten spijt. Ze schrijft hoe dit geen kwestie is van talent, of genen, of van zo is het nu eenmaal, niet van natuur maar van cúltuur – dat vrouwen het vaak beter doen komt doordat ze simpelweg veel meer tijd en moeite in het leren van de vaardigheden hebben gestoken. De gedachte dat de moeder beter in staat is voor de kinderen te zorgen duwt mannen bovendien het argument in handen om de boel dan maar helemáál aan haar over te laten – nee, daar wil je niet aan meewerken. Maar fijn was het wel, dacht ik toen eenmaal in de tuin zat. Het was niet alleen die lege vloer, de praktische kant. Het was de rust die het met zich meebracht, de overgave aan het idee dat alles goed zou komen, ook als ik er niet bij was. Het was de ruimte die er vrijkwam, om naast moeder ook mens te zijn. Wat dat betekent voor de status quo laat zich raden, het boek heet niet voor niets Al die liefde en woede. ‘We maken ruzie omdat ik liever de vader was geweest’, schrijft Mosselman aan haar pasgeboren zoon, ‘en dan kon je vader de moeder zijn.’ Het was al bijna donker toen we de kinderen bij hun kladden grepen, een half uur later was het stil in huis. Ik was niet moe.||https://www.volkskrant.nl/columns-opinie/zolang-je-onder-vrouwen-bent-lopen-de-zaken-gesmeerd-en-in-alle-rust~b07c0549/
2022-09-29||Vagina met vretende mannen: kunst weet z'n weg naar de krochten in je hoofd wel te vinden||Het gebeurt wel vaker dat een kunstwerk pas in tweede, derde of soms tiende instantie iets prijsgeeft, maar dan is dat meestal omdat ik een detail gewoon niet had opgemerkt. In dit geval liet een kunstwerk zich van een nieuwe kant zien door mijn telefoonscherm ertussen. Iets wat ik normaal bij kunst kijken juist probeer te vermijden. Wat u hiernaast ziet, zie je niet als je ervoor staat. In galerie Rademakers in Amsterdam stond ik voor dit tapijt, handgemaakt (‘getuft’) van wol. Met 24 vierkantjes geeft Fragments of Lolita’s Blanket inderdaad het gevoel van een patchworkdeken. Aanvankelijk zag ik alleen die aardbei. Maar soms kun je nog voordat je bewust registreert wat je ziet, op intuïtie een associatie krijgen. Zo zat ik hier zomaar een zinnetje uit een nummer van Harry Styles bij te neuriën. Tastes like strawberry, on a summer evening... Logisch vanwege de aardbei, maar wat ik nog niet had bedacht was dat het vooral kwam door de kringelige vaginavorm ín die aardbei. Want die had ik nog niet herkend. Harry Styles’ nummer Watermelon Sugar gaat over de smaak van de vagina van z’n vriendin, heb ik begrepen, dus blijkbaar was er wel iets doorgedrongen. De galerist wees me erop dat ik naar de helft van het kunstwerk stond te kijken. Het was pas af, liet ze zien, als ik er via een app naar keek met augmented reality. Ik hield de telefoon voor het tapijt en hup, daar verscheen het eerste konijn. Een Donnie Darko-achtig menskonijn met blote billen naar mij gericht. De tweede kwam erbij, en toen nog een. Genoeglijk zitten ze gehurkt te vreten, de rode spetters vliegen in het rond. Wat het meteen, op een vreemde manier, ook een gewelddadig beeld maakt. Vagina, vretende mannen en bloedrode spetters – kunst weet z’n weg naar de krochten in je hoofd wel te vinden. De combinatie van zo’n digitale techniek en het eeuwenoude ambacht van een woltapijt is wonderlijk. Waardering van textielkunst heeft zo zijn eigen geschiedenis – in Rubens’ tijd waren tapijten vele malen duurder dan schilderijen, terwijl de afgelopen eeuw ambachtelijk gemaakte textielkunst juist in het ‘vrouwenhoekje’ gedreven werd, inferieur aan ‘hoge’ schilderkunst. En terwijl de NFT’s (non-fungible tokens) ons om de oren vliegen, is ook het grote publiek met digitale kunst nog niet helemaal senang. Ik had ze nog niet eerder samen zien komen; augmented reality wordt al lang gebruikt in de kunst, maar voor zover ik wist vooral voor educatie. Om iets extra’s te zien bij het schilderij waar je voor staat, zoals een foto van dezelfde locatie of een voorschets. In dit geval is het een deel van het werk zelf. Sampat Studio, bestaande uit de Maleisische kunstenaars Marcos Kueh en Isabelle Nair-Lacheta, is pas net op gang. Kueh studeerde dit voorjaar af aan de kunstacademie in Den Haag. In een interview liet hij onlangs weten nog geen eigen atelier te hebben. Ondertussen schiet zijn carrière even in dat gevaarlijke tempo van een buzz; een tempo dat doorgaans slecht past bij de duurzaamheid van beeldende kunst. Musea kochten zijn glanzend geweven tapijten aan, hij kreeg een Young Blood Award van galerie Ron Mandos. Fragments of Lolita’s Blanket gaat naast die spanning tussen tastbare en virtuele realiteit ook over vormen van (geseksualiseerde) vrouwelijkheid. Een paar kersen met dansende tieten ervoor, een spuitend babyflesje, gebeugelde tienertanden die ‘online’ diamanten krijgen. De zorgvuldigheid van Kuehs ambacht, de eeuwenoude thematiek van omgang met vrouwelijke waarden en de speelsheid van de virtuele werkelijkheid die Nair-Lacheta toevoegt, maken het een kunstwerk dat ik graag zou zien rijpen, om er een tweede, derde en tiende indruk van te krijgen.||https://www.volkskrant.nl/cultuur-media/vagina-met-vretende-mannen-kunst-weet-z-n-weg-naar-de-krochten-in-je-hoofd-wel-te-vinden~bbf96142/
2022-09-29||Yvette vergelijkt honden met hun bazen en bakt appels met peren||Mensen die een hond hebben zullen het met me eens zijn: het is verrassend hoeveel honden op hun bazen lijken of andersom. Bij ouders en hun biologische kinderen komt deze kwestie natuurlijk vaker voor, maar hondenbezitters zien hun viervoeters meestal ook als eigen koters, dus zullen ze ook vaak (onbewust!) een dier uitzoeken dat perfect bij ze past. Dat hoeft niet altijd uiterlijk te zijn, maar vaak gaat dat hand in hand. Als we op het bankje voor ons huis zitten, trekt er dagelijks een bonte stoet aan spiegelbeelden voorbij: een gespierd stel met O-benen in haltertopjes passeert ons, aan de lijn lopen hun twee Franse bulldogjes Wodan en Elvis. We zeggen ze gedag: Wodan en Elvis grommen kort, maar ontdooien bij het zien van ons harige mormel. De honden begroeten elkaar bijzonder vriendelijk en dat doen hun baasjes meteen daarna ook met ons, want hondeneigenaren begroeten elkaar eigenlijk altijd, heel kort of heel uitgebreid. Alsof ze allemaal lid zijn van een geheim verbond. Soms klínken baas en hond juist hetzelfde: een man die verderop woont op de dijk en die overal iets van vindt heeft bijvoorbeeld een hond die om alles blaft. En soms zie ik honden waar ik niet eens een baas bij nodig heb om ze te duiden. Op het veld zag ik twee gigantische bloedhondachtige zware dames, hun lome, brede poten stonden recht naast elkaar, hun huid hing er een beetje omheen. De moederhond heette Rita; onbeweeglijk zat ze midden in het veld, ze keek door me heen. Naast haar hing haar – eveneens enorme – dochter Martien. Toen ik haar wilde aaien, liet ze een boer. Ik hoorde mijn Volkskrant-collega Aaf Brandt Corstius in haar podcast vertellen over haar teckelbaby Wally. ‘Jaaa’, zei ze, ‘ik heb dus geleerd van bekende hondentrainers dat je altijd een hond moet kiezen met een lager energieniveau dan het jouwe.’ Ze hoopte daarbij dat haar pup dus kalm, vriendelijk en rustig zou blijken en het liefst een beetje lui, hoorde ik zo tussen de regels door. Ik bekeek daarbij direct mijn eigen situatie, want ik heb een hartstikke koppige, dwingende terriër met meer energie dan me lief is, die vaak ongehoorzaam wil zijn. Wat zegt dat eigenlijk over mij? Vet een ronde bakvorm van 22 cm doorsnede in, knip een vel bakpapier op maat van de bodem, leg hem erin en vet die ook in. Verwarm de oven voor op 180 graden. Klop de suiker met de boter romig en luchtig. Klop een voor een de eieren erdoor. Voeg steeds een nieuw ei toe als de vorige is opgenomen. Meng alle droge ingrediënten met elkaar met een garde en spatel ze dan door het boter-eimengsel. Roer kort tot een egaal beslag en schep het in de vorm. Strijk de bovenkant glad met de achterkant van een natgemaakte lepel. Steek kloksgewijs de parten appels of peren of allebei door elkaar in het beslag. Druk de stukjes chocolade ertussen. Zet de taart in de oven en bak hem 35-40 minuten. De baktijd is afhankelijk van uw oven plus de hoogte van de taart en dus de diameter van de bakvorm. Test door een prikker in het midden te steken: er mag geen nat beslag aan zitten (wel gesmolten chocolade van bovenop natuurlijk). Anders bakt u de cake nog even door. Hij mag in het centrum nog net een beetje ‘ongaar’ lijken. Laat hem helemaal afkoelen, hij is dan wat beter te snijden. Verslavend lekker. Weleens wentelteven gemaakt van droge chocoladecake? Nee? Moet u eens doen. Lekker met wat kaneel door het beslag.||https://www.volkskrant.nl/beter-leven/yvette-vergelijkt-honden-met-hun-bazen-en-bakt-appels-met-peren~bbd2be51/
2022-09-29||Winterjas? Welnee, een aanstellerig grote sjaal is veel modieuzer||Max Havelaars alter ego Sjaalman droeg alleen een sjaal omdat hij te arm was om een jas te kopen, Lenny Kravitz deed het vermoedelijk uit koketterie. Toen hij tien jaar geleden boodschappen deed in New York en daarbij zo ongeveer de grootste sjaal uit de geschiedenis van de mensheid droeg, werd hij gekiekt door een paparazzo. Dat haalde het nieuws. En het blééf nieuws, nog jaren later doken memes op van Kravitz die verdronk in zijn steeds groter wordende wolletje. Hij kon er goddank hartelijk om lachen, toen talkshowhost Jimmy Fallon hem ernaar vroeg en constateerde: alleen Kravitz komt hier fluitend mee weg. Als Aanstellerig en Sjaal een tweeling waren, zou Martien Meiland er zomaar de vader van kunnen zijn. De realityster van SBS 6 verschijnt zelden in het openbaar zonder een sjaal met geanimeerd motief. Meiland is een grote vriend van het pittige printje, zo lezen we op zijn site annex webshop. Voor een bedrag van tussen de 4 en 14 tientjes tik je daar vlammend bedrukte exemplaren van polyester op de kop. Voor zo’n prijs vind je elders ook zijden of zelfs kasjmier exemplaren, maar goed, ieder mens heeft recht op zijn eigen synthetische zwachtel. Hierboven zien we Meiland in een zacht ogende sjaal die fraai communiceert met zijn haarkleur. In de wijze van knopen herkennen we ’s mans handtekening. Een uiteinde hangt verticaal als het gewicht onder een koekoeksklok; het andere uiteinde waaiert breed uit over de schouder. Dit is de man als musketier, de sjaal als cape. Op de catwalks van de mannenshows waren ze niet te missen, de groot-groter-idioot grote sjaals. Bij Etudes waren ze dik en traditioneel gekabeld, bij Rhude ook figuurlijk nogal in your face door de grote merknaam die erop stond. Subtieler waren de breisels van Lukhanyo Mdingi die ellenlange sjaals liet kleuren bij ellenlange truien. Grootste statement maakte de Israëlisch-Franse ontwerper Hed Mayner met gewatteerde sjaals ter grootte van een tweepersoonsdekbed. * Kies bij een wollen sjaal voor kwaliteit maar check wel of-ie kriebelt. * Was de sjaal zo min mogelijk, een poosje op de verwarming hangen kan muffe luchtjes ook doen verdwijnen. * Simpel en subtiel: laat de kleur van je sjaal matchen met je sokken. * Wellicht ten overvloede: pas op met autoportieren en fietswielen.||https://www.volkskrant.nl/cultuur-media/winterjas-welnee-een-aanstellerig-grote-sjaal-is-veel-modieuzer~b0f7649f/
2022-09-29||Sport werkt net als soaps en voetbal: als je even te lang kijkt, kies je partij||Vroeger had je soaps, een kunstuiting die ik ervoer als ondraaglijk en uitzichtloos lijden. Wanneer ik mij gedwongen zag om drie opeenvolgende afleveringen te bekijken, bijvoorbeeld vanwege een relatie (niks te ‘bijvoorbeeld’), dan kreeg ik vanzelf een hekel aan de één, en hoopte ik het beste voor de ander, en daarna bleef ik de serie volgen omdat ik moest weten hoe het zou aflopen. Maar het liep nooit af, want het was een soap. Sport leeft van dat mechanisme, dat je vroeg of laat partij kiest en het dan blijft volgen. Thuis keken wij geen voetbal, dus áls ik het zag was ik altijd verbluft over hoe partijdig het publiek was. Ik dacht: het lijkt verdorie wel alsof ze overtredingen van de eigen ploeg minder erg vinden dan die van de tegenstander! Maar dat is toch oneerlijk? Ik snapte er niets van. Totdat ik een keer werd meegesleept in een EK. Ik ervoer het genot van wanneer iemand in het oranje ermee wegkwam als hij een speler met een ander kleur shirt onderuit schoffelde. Juridisch is dat altijd blijven wringen. Daarom kijk ik liever vechtsport, waar bloedlust met open vizier wordt beleden, en er geen hypocriete regels zijn. Voor twee mensen in de ring, dan wel kooi, die proberen de ander zo veel mogelijk te beschadigen – en dan bedoel ik niet dat ze elkaars integriteit in twijfel trekken – kun je mij zo niet midden in de nacht, dan toch tot vrij laat in de avond wakker maken. In mijn biosfeer kan dat op weinig begrip rekenen, wat ik prima snap, want bloed is nou eenmaal bah, en pijn doet ontegenzeggelijk auw, en in de echte wereld is geweld naar en traumatiserend. Elk bezwaar dat overdraagbaar is op horrorfilms, is volkomen terecht. Om voornoemde redenen kan ik dan weer niet tegen horror, maar dat terzijde. In ieder geval snap ik waarom ik vechten kijk: ik ben vóór de één vanwege mooie trappen, en tegen de ander omdat hij een stomme kop heeft. Hetgeen veel redelijker is dan mijn betrokkenheid bij het wel en wee van Max Verstappen. Voordat hij er was, vond ik Formule 1 altijd spectaculair oninteressant: ze reden rondjes, de rijkste won, en dat was altijd dezelfde. Maar net als met soaps en voetbal: als je even te lang kijkt, kies je partij. En nu doet er iemand mee die Nederlands heet te zijn. Hij is eigenlijk Belg en woont in Monaco, maar zijn vader is Limburgs en dat telt ook. De media gooiden me ermee dood, dus ik keek per ongeluk eens een keertje, en nou, de emoties liepen hoog op en er was ruzie en iemand vloog uit de bocht en dat was zijn schuld, o nee toch de schuld van de ander, en toen gingen ze bijna op de vuist en voor ik er erg in had, wist ik alles van bandenhardheid, neerwaartse druk, wat DRS was, wanneer DRS ingezet mocht worden en waarom DRS onderwerp van discussie was. En nu is er een deel van mij gegijzeld door iets wat me voorheen niet interesseerde, alleen omdat er iemand meedoet die een aardig mondje Nederlands spreekt. Ik probeer voor Lewis Hamilton te zijn, ogenschijnlijk een sympathiekere vent dan Verstappen, maar het lukt niet want hij heeft geen Limburgse vader, dus ja. En nu moet ik weten hoe het afloopt.||https://www.volkskrant.nl/columns-opinie/sport-werkt-net-als-soaps-en-voetbal-als-je-even-te-lang-kijkt-kies-je-partij~be8c6df0/
2022-09-29||Presentator Pieter van der Wielen gaat van Nooit Meer Slapen naar Eindelijk Weer Uitslapen||Vanochtend ontwaakte Pieter van der Wielen (48) met de tevreden gedachte dat het voortaan ‘altijd zo zal zijn’. Sinds hij Nooit Meer Slapen definitief vaarwel heeft gezegd, is het NPO Radio1-programma Eindelijk Weer Uitslapen. Hij werkte negen jaar bij het radioprogramma waar hij in het holst van de nacht mensen uit de cultuursector het spreekwoordelijke hemd van het lijf vroeg, maar het was ook het programma dat hem van kostbare uurtjes nachtrust beroofde. ‘Het afscheid was nogal larmoyant, ik was best emotioneel, maar nu ik weg ben, is het prima’, zegt Van der Wielen. ‘Een normaal ritme, ik teken ervoor’ – en als je hem zou horen praten, zou je zeggen: inderdaad, hier spreekt een uitgerust man. Van der Wielen gaat aan de slag bij NRC om daar de interviewpodcast Het Uur te maken. Maar eerst was er een hoognodig in-between-jobs-tripje naar Parijs, ‘samen met de miss’ Iris van Lunenburg, columnist en vaste deskundige bij Shownieuws van SBS 6. Vraag hem wat ze hebben gedaan en Van der Wielen komt met een opsomming zonder Lonely Planet-achtige highlights: ‘Eigenlijk hebben we geen reet gedaan. Je kunt je verliezen in een stad door veel haast te hebben, veel te willen, ik vind het leuker om te lanterfanten.’ Zijn lievelingstafereeltje van die trip: de voetballers van Paris Saint-Germain die een restaurant binnenliepen. Mensen smiespelden, stootten elkaar aan. ‘En dan is er één iemand die de eerste, voorzichtige selfie neemt. En dan gaat iedereen. Ja. Dat vind ik dus ontzettend leuk om naar te kijken.’ Hij had het nodig, dat ‘theater van het leven’ zoals hij dat zo mooi noemt, om even alles van zich af te schudden. ‘Ik voel me thuis in Parijs omdat ik er niets te zoeken heb. Als ik er niet ben, is er niemand die daar zegt: ‘Waar is die Van der Wielen gebleven?’ Dat geeft mij het gevoel dat ik niets hoef. Die vrijblijvendheid, heerlijk.’ En als je hem zou horen praten, zou je zeggen: hier spreekt niet alleen een goed uitgeruste man, maar ook een man die een prima reset heeft gehad.||https://www.volkskrant.nl/mensen/presentator-pieter-van-der-wielen-gaat-van-nooit-meer-slapen-naar-eindelijk-weer-uitslapen~b29fd5b7/
2022-09-29||Het appartement van Thomas van Aalten moest ‘hotelchic’ op Funda||Mocht er ooit een Quote 500 van levende schrijvers worden opgesteld, dan is er een kans dat ik op die lijst terechtkom. Niet omdat ik zoveel verdien met schrijven, helemaal niet, maar omdat schrijvers over het algemeen nu eenmaal zeer weinig verdienen (dichters zijn trouwens de hekkensluiters). Voor velen is het kunnen rijden of bezitten van een auto iets surrealistisch, laat staan het hebben van een eigen huis. Onlangs diende zich een buitenkans aan. Met de demonische sprookjes in mijn achterhoofd, waarin mensen tonnen overboden op Amsterdamse kerkers, was dit het kosmische bewijs ‘dat het zo moest zijn’. Een huis van bijna 150 vierkante meter met zes slaapkamers, twee badkamers en een volledig toegerust tuinhuis (waarin vaderlief natuurlijk uren kon zitten tikken). Perfect voor ons grote gezin. Daar moest ik alleen wel wat voor doen: mijn huidige appartement gereed voor verkoop maken zodat de fotograaf de foto’s voor Funda kon maken. Al vroeg in mijn schrijverscarrière verlangde ik naar een anker, een reling om me aan vast te kunnen grijpen. Fictie schrijven is al gekmakend genoeg, waarom moet ik dat barrevoets doen, waarbij het bovendien dikwijls zo beroerd verdienen is, dat je op den duur de bedelstaf maar gaat opeten? Na de geboorte van mijn eerste dochter in 2007 en een handjevol boeken als oeuvre besloot ik: alles voor de kunst, maar wel comfortabel achter dubbel glas met een maandelijks loon. Hypotheekverstrekkers houden van vaste contracten. Na redactie- en schrijfwerk bij de VPRO en Volkskrant Banen en los-vaste klussen in het beroepsonderwijs, kreeg ik rond 2009 een contract als docent (en later nog veel meer) bij de Hogeschool van Amsterdam. Ik volgde een master en kreeg allerlei andere taken toebedeeld. Sinds februari van dit jaar werk ik als taaldocent bij de iPabo in Amsterdam. In 2010 kocht ik mijn eerste huis met Karin, en na mijn scheiding in 2016 mijn tweede, met Bip. Driemaal is scheepsrecht: het derde kocht ik anno 2022 met Lotte. De Funda-foto’s van ons toekomstige huis toonden een verhaal: het tuinhuis had zelfs een eigen keuken, een houtkachel en een boksbal – misschien de laatste poging om de vrede binnen de betegelde muren te bewaren. Het mocht niet baten. Ons bod was geaccepteerd, ik wilde alleen de bouwtechnische keuring nog doen voordat ik het voorlopige koopcontract zou tekenen. Mijn eigen ‘voor Amsterdamse begrippen’ (de beste disclaimer in makelaarsteksten) ruime en lichte etage in een modern appartementencomplex moest ik van de verkoopmakelaar helemaal ‘hotelchic’ maken, vertelde de voorlichtingsvideo die ze had doorgestuurd. De verkopers van ons toekomstige huis hadden een krijsvogel (die in een kooi onder een handdoek van zich liet horen), twee katten en een hond. Ik ben vrij gevoelig voor het karma van honden (en sowieso elk huisdier), ik zou bijna rechtsomkeert maken als ik zou weten dat er ergens een grote labrador op die bank had gelegen. Monsterlijke meubels, slechte boeken (of geen boeken!), sierhaarden, de geur van tabaksrook en jarenlang frituren: daar prik ik doorheen. Maar de minieme kans op aanwezigheid van sporen van andermans huisdieren doet me terugdeinzen, net als opzichtige attributen van verre reizen (maskers, kralenkettingen, wandtapijten) en poppen (met name eenzame porseleinen clowns, bungelend aan een spijker, getimmerd in een schroten wand). Natuurlijk vond ik mijn eigen huis zelf allang ‘hotelchic’, maar tijdens het opruimen hoorde ik steeds de stem van Kees Tol (presentator van het woonprogramma Weer verliefd op je huis) in mijn achterhoofd: ‘Thomas, dit is zeker jouw idee, zo’n stuk hout als bijzettafel? Dat zou Lotte nooit doen! Of het was de stem van aannemer Rob of stylist Roos of weer iemand anders uit een vergelijkbare categorie die me op de knieën dwong vanwege mijn belachelijke rek voor mijn kostuums of de kunst aan de muur. Ik had zoveel te verstoppen voor al die middelmatige expats en onuitgesproken dertigers die straks mijn huis kwamen bekijken. Via Marktplaats kocht ik zestig verhuisdozen van een net verhuisd koppel, dat zijn toevlucht had genomen tot een jarendertighuis in Haarlem. Met mijn jongste dochter Emmie (7) toog ik naar het stel en propte de auto helemaal vol met het karton, dat beschreven was door een kordaat persoon met een helder handschrift: ‘Kleding Jos, speelgoed Julia’. Emmie zat ingebouwd tussen het karton op de achterbank. Ze zag niets. ‘Hallo papa, dit is mijn huis.’ Voor de Funda-fotograaf en de naderende bezichtigingen voerde ik klussen uit die ik veel eerder had moeten uitvoeren: de vettige en stoffige bedrading boven op de keukenkastjes aanpakken. Zwarte korsten in de oven wegbikken. Vingerafdrukken op een raam wegpoetsen. ‘Je lijkt wel een huisvrouw op benzedrine’, zei Lotte toen ik steeds via WhatsApp updates stuurde van uitgesopte laden en ontvette meubels. Een iglo aan verhuisdozen belette de ‘hotelchic’-look voor de Funda-fotograaf, en dan had ik ook nog eens vijftig nog niet uitgevouwen dozen midden in de kamer. Dit was bijna conceptuele kunst: een opgeruimd huis met een lading karton in de woonkamer. Een deel van de niet-uitgevouwen dozen kon ik vakkundig verstoppen onder bedden en achter de bank, maar de rest én de volle dozen niet. Trots was ik dat het de fotograaf niet was opgevallen dat onder het dekbed van mijn slaapkamer nog een stapel platgemaakte dozen lag. Midden in de nacht sloot ik een contract af voor zo’n opslag-unit, gevestigd op een tochtig industrieterrein. Net als de huizenprijzen waren ook deze tarieven raadselachtig: voor 100 euro per maand kon ik niet meer dan een kast krijgen. Het voorlopig koopcontract kregen we per mail van de notaris, met in de cc behalve de makelaars ook het mailadres van de verkopers: een mailadres dat leidde naar een onderneming in, hoe kon het ook anders, tegels. Een ondernemer in tegels met boksen als hobby. Funda herbergt vele verhalen. En vanaf toen ook het mijne.||https://www.volkskrant.nl/mensen/het-appartement-van-thomas-van-aalten-moest-hotelchic-op-funda~b03ffb35/
2022-09-29||De nieuwe roman van Jan Siebelink is klein en ingetogen, soms op het saaie af ★★★☆☆||Stel je een tuin voor. Zonbeschenen land, een grote bloemenzee, overheersend blauw. Hoge sequoia’s, lange rijen zinnia’s, scabiosa, akelei en ridderspoor. Een pad tussen oude hagen, met kamperfoelie en zonneroos doorvlochten. Bloemhoofdjes bewegen in een onmerkbare bries. Warmte, gonzende insecten, vredige kalmte. Welkom, je bent terug op de kwekerij van de familie Sievez, het gezin uit Knielen op een bed violen, dé roman van Jan Siebelink, uit 2005. De jonge Ruben Sievez vertelt daarin hoe het familiebedrijf ten onder gaat aan het religieus fanatisme van zijn vader Hans. Dat er ook een andere oorzaak van die ondergang kan zijn, laat Siebelink zien in Brengschuld. Ruben is inmiddels een oude man. Op zijn verjaardag krijgt hij een brief die herinneringen oproept aan zijn jeugd. Na een wat rommelig begin (over ene Jacques, een vriend die niets met het verhaal te maken heeft) neemt Siebelink ons mee terug naar de paradijselijke kwekerij, waar een jonge Ruben zijn ouders wanhopig aan de keukentafel treft. Hun huurbaas is onverwacht gestorven en het huis wordt verkocht. Geld om het te kopen is er niet, dus de familie staat op straat. Ware het niet dat Ruben stiekem hun rijke buurman Delgijer (goeie naam) inlicht over de penibele situatie. Prompt staat de man op de stoep. Hij wil best een stuk grond van de kwekerij overnemen zodat de familie het huis kan kopen. Een manege voor zijn dochters wil hij aanleggen. Een schuurtje met een paardenveldje – niemand zal er last van hebben. En zo wordt het afgesproken. ‘De dag erop reden vanaf de Singel te brede graafmachines, met hoge glazen koepels, rood-geel, het pad in, en de kolossale voertuigen trokken de bloeiende hagen, aan weerszijden doorvlochten met zachtgele zonneroosjes en de geurende kamperfoelie, kapot, drukten die meedogenloos tegen de grond, lieten diepe sporen na.’ Classic Siebelink, zo’n zin. Weelderig, beeldend, vol contrast. De masculiene woorden ‘graafmachine’ en ‘voertuig’ – die je alleen maar met een harde R en G kunt uitspreken, tegenover het haast lispelende zachtgele zonneroosje, dat tegen de grond gedrukt wordt, als een meisje dat verkracht wordt. Subtiel is het niet – kaliber stoomtrein door alpenweide – maar het komt wel aan. In zulk geladen proza schuilt Siebelinks kracht. Op het ‘zonnigste, dit allermooiste, allervruchtbaarste gedeelte van de kwekerij’ komt tot verbijstering van de familie geen paard, maar een gigantische tennishal annex bar te staan. Het is de manifestatie van alles wat de familie Sievez niet is: protserig, luidruchtig, onbeschaamd. Extra middelvinger: Delgijer noemt het complex De Manege. En dus gaan vader en zoon Sievez schoorvoetend verhaal halen. ‘Ze voelden dat hun komst niets zou uitrichten, maar de dingen moesten wel gezegd worden.’ Schuchter staan ze daar, eigenlijk alleen om vernederd te worden door Delgijer. Achteraf vertelt Ruben aan zijn moeder hoe heldhaftig zijn vader geweest is. De scène roept veel bij de lezer op: de pijn van de confrontatie, woede vanwege het onrecht, vertedering voor de loyale zoon, ergernis om het lijdzame van de vader. Precies de mix aan emoties die Knielen op een bed violen zo sterk maakte. Toch maakt Brengschuld geen blijvende indruk. Daarvoor is het verhaal te klein, de plotlijntjes (er is nog iets met automutilatie, een dwangneurose en ik snap nog steeds vriend Jacques niet) te dun. En waar bij Siebelink het testosteron van de pagina’s kan spatten is Brengschuld ingetogen. De toon is bedaard, soms op het saaie af, wat overigens prima past bij een oude man die terugblikt. Er klinkt weemoed in zijn stem, alsof hij afscheid neemt. ‘Je beseft soms ineens: de wereld is anders geworden, er hangt een andere sfeer’, mijmert hij. Alsof die tennishal ook symbool staat voor een nieuwe tijd waarin het draait om entertainment, een wereld waarin alles spel is en niets ernst. Voorbij is de tijd van weleer, waarin men nog oprecht ontroerd kon raken van een kropje sla. Zit er nog iemand op verhalen over de kwekerij te wachten? Het antwoord op die vraag is te vinden tussen Siebelinks zaaibedden met de kleine varentjes, het jonge spul, het tere goed.||https://www.volkskrant.nl/cultuur-media/de-nieuwe-roman-van-jan-siebelink-is-klein-en-ingetogen-soms-op-het-saaie-af~b528ac0d/
2022-09-29||Een knappe voorstelling, die alleen nog wel wat onaangename verrassingen had kunnen gebruiken ★★★☆☆||‘Gadverdamme!’, laat Patrick Nederkoorn de zaal scanderen als hij heeft gezegd dat hij het anderhalf uur lang over het klimaat gaat hebben – een zaal vol mensen dus die uit eigen beweging een kaartje hebben gekocht voor een cabaretvoorstelling over klimaatverandering. Hij kan niet laten te verwoorden wat hij dénkt dat veel mensen denken: het sombere uitgangspunt dat Nederland binnen nu en ooit onder de zeespiegel zal verdwijnen, roept nu niet direct de associatie op van een leuk avondje uit. Een betere wereld begint in eerste instantie niet bij hem. Nederkoorn zet zichzelf in Hoogtij neer als een schaamteloze Formule 1-fan, iemand die verkondigt geen vlees te eten maar vanzelfsprekend wel een uitzondering maakt voor bittergarnituur (geen vlees, maar ‘bruin fruit’) en wiens ogen werden geopend toen hij viel op een klimaatactiviste, met wie hij intussen een zoon heeft. Het is een leuke lijn in zijn voorstelling, die knap en erg zorgvuldig in elkaar steekt, met een aantal mooie liedjes en een fijne dynamiek met pianist Guido van de Meent. Nederkoorn is het grappigst als hij vooruitloopt op een Nederlandse klimaatvluchtelingentrek naar Duitsland; nu zijn wij eens de gelukszoekers. Met een soortgelijk doemscenario speelt het cabaretduo OldenHermanns in hun klimaatcomedy FCKD!. Zij duwen zo’n scène alleen net wat verder over het absurde, apocalyptische randje en drukken de vinger wat harder op de zere plek. Hoogtij had nog wel wat onaangename verrassingen kunnen gebruiken om ook een confronterende spiegel te zijn. Dat we niet moeten wegkijken weten we intussen wel, toch? Het lijkt erop dat Patrick Nederkoorn vooral niet te veel gadverdamme-gevoelens wilde oproepen, om een leuk avondje uit te blijven.||https://www.volkskrant.nl/cultuur-media/een-knappe-voorstelling-die-alleen-nog-wel-wat-onaangename-verrassingen-had-kunnen-gebruiken~b1371874/
2022-09-29||Suzanna Jansen schakelt soepel tussen herinnering en historie, maar vult iets te veel in ★★★☆☆||Een goed onderwerp voor een boek ligt vaak dichtbij. Dat gold voor de twee eerdere non-fictieboeken van Suzanna Jansen, Het pauperparadijs (2008), dat vertelt hoe haar voorouders in de opvoedkundige instelling in Veenhuizen woonden, en Ondanks de zwaartekracht (2018), waarin Jansen, die opgroeide in de destijds frisse, keurige, cultuurarme Amsterdamse tuinstad Slotermeer, haar meisjesdroom najaagt: ballerina worden. Beide boeken gaan over mensen die zich ontworstelen aan hun milieu en hunkeren naar een ander leven. Ook Jansens nieuwe boek, De omwenteling of de eeuw van de vrouw, heeft wortels in haar familiegeschiedenis. Ook nu wordt geworsteld in een poging te ontsnappen. Ditmaal door Betsy Dingemans (1922-2015), de moeder van de schrijfster. Anders dan háár moeder en grootmoeder werd zij geen dienstbode, maar werkte ze, na het halen van haar mulo-diploma, tot haar grote vreugde op kantoor. Tot ze trouwde, met Chris. Ze raakte zwanger, werd huisvrouw en moeder van vijf dochters. Haar leven bestond uit zorgen voor anderen. Dat haar man af en toe op zondag nasi maakte gold als bijzonder geëmancipeerd. Mooi beschrijft Jansen hoe bij moeder en dochters de ontevredenheid groeit met dit gedoemde vrouwenlot, en bij Betsy én haar dochters het feminisme aanslaat. De verschillen zijn groot: voor de dochters is het vanzelfsprekend dat zij zich niet tot huisvrouw laten kussen door een knappe prins, dat zij gaan studeren en een carrière hebben, ook als ze kinderen krijgen. Betsy begint voorzichtig met vrijwilligerswerk in de bibliotheek, doet avond-vwo en krijgt een klein betaald baantje. Ontroerend is het als ze samen optrekken. In 1981 doen de moeder én haar jongste dochter Sanne (Suzanna) mee aan de staking tegen de omstreden abortuswet met vijf dagen bedenktijd. Betsy hangt een laken op het balkon als teken van solidariteit. Zonder tekst, dat zou te provocerend zijn, maar toch. Mooi is ook hoe moeder en dochters, allen scholieren, praten over de boeken die ze bij Nederlands op hun literatuurlijst zetten. Jansen trekt deze ‘kleine’ geschiedenis van het gezin waarin ze opgroeide in een breder verband. Ze schetst de langzame, onafwendbare emancipatie van de vrouw in het Nederland van de 20ste eeuw. Dat is een enorm onderwerp, en loopt ook met grote stappen door de eeuw, maar interessant is het wel, vooral door de weerspiegeling van de geschiedenis in de gebeurtenissen in het leven van Betsy. Die wisselwerking geeft dit boek een prettig reliëf. We gaan van een vrouwenmars in 1789 in Parijs, waarbij vrouwen hun mensenrechten opeisten – vergeefs – via 1878, toen Aletta Jacobs als eerste Nederlandse vrouw afstudeerde aan een universiteit, naar 1922, het jaar dat het kiesrecht voor vrouwen in de Grondwet kwam; Jansens oma Roza mocht als jonge vrouw voor het eerst stemmen. Ze beschrijft het moderne kantoorleven waaraan haar moeder na de Tweede Wereldoorlog even meedeed; vrouwen waren goedkope, inwisselbare arbeidskrachten – ze gingen toch trouwen. We zien het katholieke huwelijksleven in de jaren vijftig, met de ‘huwelijkse plicht’ voor echtgenotes en de voortdurende angst voor nóg een zwangerschap. In de jaren zestig bood ‘de pil’ verlichting; de gezinnen werden kleiner. Maar het ‘onbehagen bij de vrouw’ groeide; Joke Smit schreef er in 1967 een opzienbarend essay over. Veel vrouwen, zoals Betsy, voelden zich nutteloos en werden depressief, waarop de huisarts geen ander antwoord had dan hun slaappillen of valium voor te schrijven. Langzaamaan raken meisjes beter opgeleid, gaan vrouwen vaker werken en wordt ongelijkheid tussen mannen en vrouwen kleiner, al verdwijnt het verschil in macht nooit. Het is een boeiend verhaal, ook voor wie het grotendeels kent. Jansen schakelt soepel tussen historische informatie, eigen herinneringen en die van anderen en legt moeiteloos verbanden. Jammer genoeg wisselt ze dit door een ‘ik’ vertelde verhaal af met passages waarin ze ‘in de huid kruipt’ van Betsy, Roza, Chris en zichzelf als meisje. Dat laatste kan natuurlijk, al is de afwisseling tussen de ‘ik’ en het meisje ‘Sanne’ krampachtig. Het wordt hinderlijk als Jansen haar hoofdrolspelers fictionaliseert en gedachten en gevoelens toeschrijft. Dat heeft het effect van kitsch: het hele verhaal komt op losse schroeven te staan als we niet weten wat werkelijkheid is en wat verzonnen. De familieleden zijn echte mensen, geen naar eigen inzicht te kneden personages. Als Jansen wil laten zien hoe onmondig haar oma was toen ze voor het eerst mocht stemmen, schrijft ze: ‘Dat er naar haar zal worden geluisterd, daar is ze niet aan gewend.’ In een scène waarin haar ouders ruziemaken over Chris’ gierigheid laat ze hem denken: ‘Trap er niet in. Niet autoritair gaan doen.’ Zo wordt de tijdgeest een heel makkelijke invuloefening. Dat deze fictieve passages zijn geschreven in een kinderlijke stijl, in contrast met Jansens eigen levendige verteltoon, helpt niet mee. Het aardige aan non-fictie is nu juist dat de werkelijkheid weerbarstiger is dan veel fictie. Een roman over Betsy Dingemans, waarin de hele 20ste eeuw meetrilt, dat had ook gekund. Het genre waarin Jansen zo vaardig is kan niet zonder empathie en verbeeldingskracht, maar wel goed zonder verzinsels.||https://www.volkskrant.nl/cultuur-media/suzanna-jansen-schakelt-soepel-tussen-herinnering-en-historie-maar-vult-iets-te-veel-in~b9ab6d7b/
2022-09-29||Vijf jaar na moord op journalist wil Maltese regering persvrijheid in grondwet opnemen||Als het Maltese parlement het voorstel van de minister van Justitie Jonathan Attard aanneemt, zullen de media en hun rol als waakhond officieel in de grondwet worden opgenomen als vierde pijler van de democratie – naast de wetgevende, uitvoerende en rechterlijke macht. Daarmee wordt ook de bescherming van journalistieke bronnen onderdeel van de grondwet. Met het opnemen van persvrijheid in de grondwet zullen misdrijven tegen journalisten zwaarder worden bestraft. Ook zullen rechtszaken die bedoeld zijn om journalisten te frustreren of om publicaties tegen te houden, vaak ingezet door machtige Maltezen, worden ontmoedigd. Met hogere kosten voor de aanklager en de mogelijkheid voor rechtbanken om zulke rechtszaken in een eerder stadium af te wijzen als bewijs ontbreekt. Voordat de persvrijheid in de grondwet kan worden opgenomen, moet tweederde van het parlement instemmen. Volgens de krant Times of Malta is die ruime meerderheid aanwezig. Wanneer over het voorstel wordt gestemd, is nog niet bekend. De versteviging van de persvrijheid in EU-lidstaat Malta is het directe gevolg van de moord op Daphne Caruana Galizia. De journalist, die schreef over corruptie tot in de hoogste regeringskringen, overleed op 16 oktober 2017 na een aanslag met een autobom. De moordenaar moest vijftien jaar de cel in. Hij noemde onder anderen een toenmalige minister en stafchef als opdrachtgever, maar zij zijn nooit veroordeeld en ontkennen elke betrokkenheid. Namens de Raad van Europa drong de Nederlandse parlementariër Pieter Omtzigt lang aan op een onafhankelijk onderzoek naar de moord op Caruana Galizia. Daar verzette toenmalig premier Joseph Muscat zich tegen, maar nadat hij in 2019 onder druk van straatprotesten opstapte, kwam het onderzoek er toch. De onderzoekscommissie concludeerde vorig jaar dat de moord op Caruana Galizia gelieerd was aan haar journalistieke werk. De Maltese overheid nam de ernstige bedreigingen aan haar adres niet serieus en is daarmee medeverantwoordelijk voor haar dood. De regering stelde in reactie op dit rapport een commissie van journalisten en mediaexperts samen. Het voorstel om de persvrijheid in de grondwet op te nemen, komt voort uit de aanbevelingen van deze commissie. De familie van Caruana Galizia moet nog regelmatig voor de rechter verschijnen, omdat de machtige mensen over wie zij schreef, onder wie voormalig premier Muscat, haar postuum aanklagen voor smaad. In het voorstel van de Maltese regering kan dat niet meer. Advocaat en voormalig oppositiepoliticus Therese Comodini Cachia is kritisch op het voorstel. ‘In de praktijk verandert dit niets aan de persvrijheid voor journalisten’, zei ze op Twitter. ‘FOI’s (het equivalent van een Wob-verzoek, red.) zullen nog steeds worden afgewezen, de premier zal nog steeds geen interviews aan onafhankelijke media geven en journalisten zullen nog steeds worden aangevallen.’||https://www.volkskrant.nl/nieuws-achtergrond/vijf-jaar-na-moord-op-journalist-wil-maltese-regering-persvrijheid-in-grondwet-opnemen~b60b2531/
2022-09-29||Als hij een spin was geweest, dan was hij tussen de bananen naar Nederland gekomen||‘Vroeger was ik een nerd, toen –’‘Je bent nog steeds een nerd.’‘Toen reisde ik op kosten van Jo Ritzen –’‘Wie is Yo Ritsen?’ ‘Een welgestelde pedo uit ons dorp. Nee, Ritzen was de minister van Onderwijs die de OV-studentenkaart heeft ingevoerd. Op Jo’s kosten reisde ik het hele land af, op zoek naar antiquariaten, honderden, ik ben in alle antiquariaten van Nederland geweest, Texel, Vaals, Middelburg – overal.’ ‘Nerd.’ Tegenwoordig bestel ik mijn spul op boekwinkeltjes.nl, de site die de opvolgers van Jo Ritzen hebben ingevoerd ter vervanging van de OV-studentenkaart. Voor één antiquariaat maak ik echter een uitzondering en dat is het antiquariaat waar ik altijd langsfiets als ik in de stad kleren ga kopen. Steevast knijp ik de remmen dicht, denkend: ach, waarom kleren kopen als je ook tweedehands boeken kunt kopen. In plaats van met een mooie trui, kom ik thuis met zestien boeken. ‘Geslaagd?’ ‘Zéér, zéér goed.’ Van de week, zo kom ik erop, moest ik een winterjas hebben en toen scharrelde er door het kantoortje van het antiquariaat een reusachtige kerel in een soort brandweerpak. Hopelijk was er brand en was het niet de eigenaar. Die is er namelijk nooit, omdat zijn winkel, als een teek, aan een hobbelpaarden- en drankkastenzaak vastzit, en hij het zo geregeld heeft dat je bij die hobbelpaardendealer kunt betalen. Zelfbediening. Heel goed. Niks zo bedrukkend als tweehandsboekhandelaren, wat mensenhaters zijn. Ze zitten nors achter een tafeltje eindoplossingen te bedenken. Gefnuikte schrijvers, hoor je weleens, maar het zijn gefnuikte massamoordenaars. Hitler zou een heel normale tweedehandsboekhandelaar zijn geweest, niks raars aan. Godzijdank was de man die uit het kantoortje kwam een inbreker, vermomd als brandweerman, want wij, klanten, hebben niets in het kantoortje te zoeken. ‘Goeiedag’, zei ik gedempt. Boeken houden niet van harde stemmen. ‘Wat?’, brulde de man, en meteen erachteraan: ‘Leesboeken zijn niks voor mij. Fotoboeken zoek ik. Over mijn tijd, andere niet, dat interesseert me niet, behalve over de oorlog.’ Ik knikte belangstellend. ‘Wat?’ ‘Ik hou eigenlijk meer van leesboeken’, zei ik, een dom antwoord, een welles-nietes lag in het verschiet. De man, aan wie alles groot en bonkig was, kwam vlak bij me staan. Als hij een spin was geweest, dan was hij tussen de bananen naar Nederland gekomen. ‘Wat? De leesboeken van tegenwoordig zijn allemaal troep.’ ‘Ik hou ook iets meer van oude leesboeken’, lulde ik mee. ‘Wat? Er zijn ook goede leesboeken van nu. Je moet ze alleen weten. Ken je Gemmeker?’ ‘Gemmeker… eens even denken.’ Ik wist wel dat Gemmeker de mof was die Westerbork leidde, maar ik deed alsof ik snel even alle boekenweekgeschenken afliep. ‘Gemmeker, Gemmeker…’ ‘Wat? Gemmeker, die hoefde maar met z’n vingers te knippen en alle Joden waren dood. Heel intelligente man. Als je zijn boek vindt, meteen kopen.’ ‘Genoteerd’, zei ik. Mond-tot-mondreclame is een krachtig middel. ‘Ik ga weer eens’, zei hij. Maar hij kwam dichter bij me staan. ‘Die Gemmeker deed heel aardig tegen ze, maar dan was het: woef.’ Hij maakte een veeggebaar. ‘Woef’, zei ik, knikkend. ‘Wat een schurk, hè.’ ‘Wat? Bijzondere man, Gemmeker. Als je nog een leesboek zoekt.’||https://www.volkskrant.nl/mensen/als-hij-een-spin-was-geweest-dan-was-hij-tussen-de-bananen-naar-nederland-gekomen~b2fd423b/
2022-09-29||De poëtische monoloog ‘De wanen’ is theater waar je gelukkiger van wordt ★★★★☆||‘Iedereen is er erger aan toe dan ik.’ Zo klinkt het hoopvol in De wanen, een poëtische monoloog die het theaterdebuut is van Ingmar Heytze. De naamloze figuur die dit uitspreekt, gespeeld door Alwin Pulinckx, onderzoekt zijn eigen wanen, en die van de mensen om hem heen. Toen hij 12 was, stond hij onder de douche en kon hij het water warmer en kouder denken. Al vanaf zijn 4de zet hij stoplichten op groen en rood. Soms ziet hij zichzelf eindeloos in een game wegrennen van iets dat of iemand die achter hem aan zit. De tekst van Heytze is een gedachtenstroom die golft op de afwisselend sombere en opgewekte waanvoorstellingen van een ogenschijnlijk eenzaam mens. Of is het gewoon een goed ontwikkeld inlevingsvermogen? Heytze, regisseur Olivier Diepenhorst en actrice Abke Haring baseerden het stuk op De atlas van wanen, een onafgemaakt dichtproject van Heytze. Het is geen regulier drama met een conflict, maar eerder een symfonie van stemmen en gedachten die in elkaar overlopen. Wanen, zo lijkt het, kunnen besmettelijk zijn, en van de ene op de andere mens overspringen. Haring haakte af ‘wegens persoonlijke omstandigheden’, waarna de monoloog nu wordt vertolkt door Pulinckx. Een knappe prestatie: hij moet zich de lange zinnen in recordtijd eigen hebben gemaakt. Zijn zoekende, enigszins beweeglijke en soms abrupt van toonhoogte verwisselende performance levert de aardse en nuchtere elementen die een theatervoorstelling doorgaans onderscheidt van een poëzievoordracht. De wanen is theater waar je gelukkiger van wordt. Dat is het waanzinnige eraan. Zo aanstekelijk is deze verbeelding.||https://www.volkskrant.nl/cultuur-media/de-poetische-monoloog-de-wanen-is-theater-waar-je-gelukkiger-van-wordt~b8b5932e/
2022-09-29||H.C. ten Berge keert terug naar zijn jeugd in aanstekelijke gedichten ★★★★☆||H.C. ten Berge (1938) heeft zijn kinderjaren literair gereanimeerd. Hij koos daarvoor niet het platgetreden prozapad, maar liet zijn jonge jaren herleven in aanstekelijke narratieve poëzie. In Een kinderoog – De vroege jeugd van Xander Specht portretteert hij zichzelf als Xander. De kindertijd is ver weg in jaren, maar neemt geregeld bezit van de dichter: Terwijl je al sliep viel je nogmaals in slaap.Het gebeurde op klaarlichte dag,Dromen voerden je naar wat je was vergeten – Plaatsen waar je nooit meer kwam. Zo keert de ‘voortvluchtige tijd’ terug. Ten Berges oudste herinneringen zijn die aan de laatste oorlogsperiode en de bevrijding, de jongste beschrijven het einde van de lagereschooltijd. Voor Xander Specht was geluk toen niet heel gewoon. De oorlog is daar debet aan: een ondergedoken vader, geen licht, geen gas, geen radio, bommenwerpers, verduistering. ‘De angst sloeg toe, kroop/ dicht onder de huid’, staat in een van de eerste gedichten. De toon is gezet. Ten Berge tekent Xander Specht als een gevoelig, eenzaam en angstig jongetje. Zijn angst groeit alleen maar, door school, door nare zwemlessen, door terugkerende fysieke problemen. De titel Een kinderoog suggereert dat we de geschiedenis van Xander vanuit diens kinderperspectief beleven, maar dat is maar deels zo. Ten Berges alter ego stelt hem in staat met afstand naar zichzelf te kijken. De dichter spreekt Xander geregeld toe, enigszins analytisch, met de kennis van nu. Eén oog van het kind, het andere van de volwassene. ‘In zalige onwetendheid/ ging je eensklaps bijna dood’, schrijft Ten Berge als Xander kort na de bevrijding ernstig ziek wordt en bijna sterft. De dood houdt behoorlijk huis in zijn jonge leven. Een klasgenootje met wie hij de schoolbank deelt, verdrinkt. Een intimiderende kinderarts sterft een week nadat ze hem heeft behandeld. De reactie van Xander op alles wat voorbijgaat en verdwijnt is: vasthouden! Na jaren heeft Ten Berge nu zijn vroegste verleden verzameld en daarmee een tijdsbeeld gecreëerd. Dat levert soms zinnen op die je bijblijven. Vrede bracht slechts voorspoed voor de haaien.Nog uitgemergeld voerde men al oorlog in de Oost. Xanders ouders zijn zorgzaam, maar fysiek geremd. ‘Dus nooit een kus, omhelzing of een compliment.’ Zijn tante Martje is lichamelijker en drukt Xander behaaglijk tegen zich aan. Jammer dat Ten Berge hier expliciet, en ook nog met een cliché, uitlegt wat overduidelijk is: Het was een koesteringdie je niet kende, een warm bad, ietshemels dat je eerder nooit genoten had. Het ontluikende schrijverschap van Xander wordt beschreven aan de hand van de inspirerende boeken die hij als kind verslindt. Lezen is een vlucht én loutering voor de jongen, die alles intens beleeft. De poëzie van Ten Berge wordt wel moeilijk, ontoegankelijk gevonden. Dat gaat voor deze laagdrempelige, maar hoogwaardige gedichten niet op. Lees maar, er staat wat er staat. Maar ze maken wel nieuwsgierig naar meer. De verstandhouding van de gevoelige Xander met zijn ouders en hun effect op hem blijft wat onduidelijk. Zijn vader wordt getekend als angstig – gevolg van de oorlog? Daar komen we niet helemaal achter. De moeder hunkerde naar een avontuurlijk leven, maar stuitte op ‘een starre werkelijkheid’. Alleen die van het huisvrouw zijn? En wat hebben de ‘zwartgerokte broeders’ die Xander beslopen en betastten in de ‘schoolse hel’ aangericht, ook voor zijn latere leven? ‘Nu leefde je verborgen in jezelf,/ een mol onder de grond’, zegt Ten Berge een mensenleeftijd later. ‘Vlieg uit’, raadt hij het jongetje dat hij was aan, ‘en kom nooit terug’. Maar de oud geworden dichter keert terug naar toen en vertelt onderkoeld een groot kinderdrama, met mededogen jegens de jongen die hij ooit was. Ten Berge heeft nooit veel willen weten van egoliteratuur, ‘de benauwde ik-lyriek van zweterige zielen’, zoals hij het in een interview formuleerde. Een kinderoog wordt nergens benauwd, al bevat het in zijn nauwelijks honderd pagina’s de stof voor een grote roman of autobiografie. Beide zouden dit poëziemonument voor een verre van ongecompliceerde jeugd niet overbodig maken.||https://www.volkskrant.nl/cultuur-media/h-c-ten-berge-keert-terug-naar-zijn-jeugd-in-aanstekelijke-gedichten~b496c85e/
2022-09-29||Iedereen weet hoe het verhaal van John Wilkes Booth afloopt, maar juist dat maakt deze roman zo spannend ★★★★☆||In november 1863 staat acteur John Wilkes Booth op uitdrukkelijk verzoek van de theatereigenaar twee weken op de planken van het Ford Theatre in Washington. Ook president Lincoln bezoekt de voorstelling en is dermate te spreken over Booths acteerprestatie dat hij hem uitnodigt voor een bezoek aan het Witte Huis. Die uitnodiging wordt afgeslagen, maar dit ontgaat Lincoln. Anderhalf jaar later, op 14 april 1865, zijn beiden opnieuw aanwezig in hetzelfde theater. Lincoln wederom als toeschouwer. Booth als zijn moordenaar. De moord op Abraham Lincoln en de Burgeroorlog (1861-1865) die er zo nauw mee verbonden was, echoën nog altijd na in de Amerikaanse politiek-maatschappelijke werkelijkheid. De slavernij mag dan in december 1865 zijn afgeschaft, de tegenstellingen tussen Noord en Zuid, zwart en wit zijn in het land nog volop aanwezig en vormen in veel opzichten een open wonde die maar niet wil genezen. In haar nieuwe roman Booth exploreert Karen Joy Fowler dit trauma, en wel via een familiegeschiedenis. De roman verdiept zich in het gezin Booth, waarvan John Wilkes de op een na jongste telg was. De Booths waren in de 19de eeuw in Amerika een befaamde, ja legendarische theaterfamilie. Vader Junius Brutus Booth was de beroemdste Shakespeare-acteur van zijn tijd en zou als zodanig worden opgevolgd door zijn zoon Edwin. Ook Junius junior en John vierden triomfen op de planken. Onder elkaar spraken de gezinsleden in vijfvoetige jamben, zo deelt Fowler ergens mede. Als gevolg van hun grote faam is er zeer veel over de familie Booth bekend. Er zijn uitvoerige briefwisselingen, theaterrecensies, biografieën en andere informatiebronnen. Bovendien schreef dochter Asia meerdere boeken, onder meer over haar vader en over John. Fowler heeft dankbaar gebruikgemaakt van deze bronnen. Toch gebruikt ze deze niet in de eerste plaats om een zo nauwkeurig mogelijke reconstructie te geven van de moord op Lincoln en wat daaraan voorafging. Dat feit is weliswaar voortdurend als een dreigende bromtoon op de achtergrond aanwezig, maar Booth is eerst en vooral een familieportret. Een portret dat deels gebaseerd is op feiten, maar waarin ook de verbeelding een rol van betekenis speelt. Dat laatste gebeurt vooral via de fraaie rol van Rosalie. Over haar is weinig bekend en dit verschaft Fowler de vrijheid zelf dingen in te vullen. Rosalie is de oudste dochter van een gezin dat tien kinderen telt, van wie er vier al op jonge leeftijd sterven. Zij communiceert met hun geesten. Reeds als opgroeiend meisje ontpopt ze zich als de zorgzaamste van de Booth-kinderen. Ze is een belangrijke steun voor haar moeder, zozeer zelfs dat haar vader er bij haar op aandringt een huwelijksaanzoek af te wijzen. Ze voegt zich naar zijn wensen. Rosalie weet dan al dat ze, anders dan haar zus Asia, niet mooi is. Het zal bij dat ene huwelijksaanzoek blijven. Wanneer ze zich fluisterend afvraagt of ze ooit nog zal trouwen, reageert haar omgeving verschrikt. Weet Rosalie dan echt niet dat ze nooit zal trouwen? Wanneer Asia op haar beurt theatraal beweert niet te zullen trouwen en met misplaatst zelfmedelijden verzucht dat het helemaal niet erg is een oude vrijster te zijn, stelt de verteller scherp: ‘Iets wat alleen een vrouw kan schrijven die weet dat ze talloze aanzoeken zal krijgen’. Hoewel ze het hele boek door in de huid van de diverse personages kruipt, is de verteller – die we in dit geval wel mogen laten samenvallen met Fowler – met een zekere regelmaat aanwezig. Meestal om de lezer bij te praten over relevante historische gebeurtenissen, maar soms ook met snijdende commentaren. Over Edwins vrouw Mary bijvoorbeeld: ‘In navolging van de lange traditie van jonge vrouwen en gekwelde helden wil ze niets liever dan hem genezen met haar onwankelbare liefde. Het arme, byroniaanse schaap.’ Naast de emancipatie van de zwarte Amerikaan heeft ook die van de vrouw in 19de-eeuws Amerika nog een lange weg te gaan, zo maakt Fowler pijnlijk duidelijk. Nog los van de eerste moord op een Amerikaanse president is deze roman geïnspireerd op spectaculair materiaal. Het begint met de vlucht van Junius senior en zijn geliefde van Engeland naar Amerika, waar hij in zo’n verre uithoek gaat wonen dat hij negen maanden per jaar van huis is om zijn vak te kunnen uitoefenen. Waarvoor is hij op de vlucht? We krijgen inkijkjes in zijn verwoestende drankgedrag. Als hij op tournee gaat naar de westkust, wordt de pas 13-jarige Edwin met zijn vader meegestuurd om deze van de drank af te houden. ‘Voor Edwin voelt het alsof moeder hem de deur uitzet terwijl er buiten storm woedt.’ De tocht naar het westen is een avontuur op zich. Er is nog geen spoorlijn, dus gaat de reis per schip naar Panama, en daar via de Landengte (het kanaal is er ook nog niet) naar de Stille Oceaankust. Als je de koorts en struikrovers overleeft. Het van vlooien vergeven schip naar Californië voelt vervolgens ‘als drijvende weelde’. In verhouding tot de levendige portretten van de tragische Rosalie, de verwende Asia en de goedmoedige Edwin speelt de kwade genius John een bescheiden rol in dit boek, al worden zijn ideeën wel degelijk geschetst. Mede door zijn omgang met zoons van plantage-eigenaren is hij overtuigd van de witte suprematie: ‘Slavernij is het beste wat een zwarte kan overkomen.’ Juist omdat iedereen weet wat er op de laatste bladzijden van het boek gaat gebeuren, heeft het voortdurend slechts terloops opvoeren van Johns wederwaardigheden en gedachten een spannend effect. Hij is als een monster dat je niet ziet, maar waarvan je weet dat het zich achter de coulissen verschuilt, geduldig wachtend op het juiste moment om toe te slaan.||https://www.volkskrant.nl/cultuur-media/iedereen-weet-hoe-het-verhaal-van-john-wilkes-booth-afloopt-maar-juist-dat-maakt-deze-roman-zo-spannend~b7f2bcdd/
2022-09-29||De politieke postpunk van het Poolse Trupa Trupa klinkt in deze tijd urgenter dan ooit ★★★★☆||Het Poolse Trupa Trupa zit in een wat lastig livecircuit. De band uit Gdansk is wereldwijd ontdekt door de serieuze muziekpers (van Rolling Stone tot Guardian) en zelfs door grote literaire bladen, vanwege de dichterlijke kwaliteiten van zanger en gitarist Grzegorz Kwiatkowski. De gejaagde en zeer muzikale postpunk van de vier Polen geeft de politiek beladen tekstregels urgentie, en ook live spat de zeggingskracht van het podium. Maar de roem was Trupa Trupa bij de boeking van twee shows in Nederland nog niet vooruitgesneld: de band speelt in mooie maar kleine zalen als het Rotterdamse Worm en de ACU in Utrecht, en in Rotterdam zijn dinsdag welgeteld veertig man publiek aanwezig. Trupa Trupa verdient meer. Toch lijkt de kilte in de zaal de band niet bepaald dwars te zitten. Trupa Trupa speelt bezeten en geconcentreerd en laat het nummer Moving, van hun pas verschenen album B Flat A, grimmig dansen rond een opbollend basloopje en zagende gitaren. Maar de band sleept de muziek live tot ver buiten de postpunk. Het nummer Uniforms, een scherpe aanklacht tegen de waanzinnige oorlog die in Polen zo’n beetje langs de landsgrenzen marcheert, lijkt een mantra dat door de late Beatles geschreven had kunnen zijn. En de band laat veel nummers uitwaaieren in psychedelisch rockend gitaargeweld, waarbij het speelplezier toch echt overslaat op het publiek. Het rammelt soms wat, de drums zitten niet altijd strak op de toetsen en de gitaarslagen, maar het zit de overtuigingskracht opmerkelijk genoeg niet in de weg. Trupa Trupa maakt muziek uit artistieke noodzaak, dat voel je aan alles. De band sluit de show af met het oude nummer Good Days Are Gone, dat alleen al vanwege die titel actueler lijkt dan ooit.||https://www.volkskrant.nl/cultuur-media/de-politieke-postpunk-van-het-poolse-trupa-trupa-klinkt-in-deze-tijd-urgenter-dan-ooit~b4d6fde9/
2022-09-29||Boeiend, persoonlijk essay van Michael Krüger over kunst en boerenleven||Al ruim een halve eeuw is de Duitse dichter Michael Krüger (1943) liefhebber van de schilderijen van Giovanni Segantini. Die schilder wordt thans gezien als een van de grootste Italiaanse schilders van eind 19de eeuw, een grootmeester die het boerenleven en de landschappen van de Engadin in Zwitserland heeft vastgelegd. Dat Krüger, die afstamt van een familie van boeren, idolaat zou worden van die doeken is misschien niet zo verrassend. Wel, zo merkt hij zelf op in Über Gemälde von Giovanni Segantini, is het moment waarop: het politiek convulsieve jaar 1968. Waar de 24-jarige Krüger eigenlijk de barricade op had moeten gaan, ging hij liever naar de Pinakothek in München en werd daar getroffen als door de bliksem. Vanaf dat moment begeleidt Segantini hem door het leven. Krüger schrijft niet als kunsthistoricus maar als dichter en verhaalt hoe specifieke doeken hem aan zijn eigen jeugd doen herinneren. Zo verbindt hij een van de ploegschilderijen van Segantini met zijn herinneringen aan zijn grootvader: ‘Iedere beetje serieuze boer – bijvoorbeeld mijn grootvader’, schrijft hij, ‘kan in een handomdraai een epos van het ploegen vertellen.’ En, zo voegt hij toe, ‘zelfs als de verschillende theorieën van het ploegen elkaar tegenspreken, hebben natuurlijk alle boeren gelijk.’ Dit boek komt als geroepen: in tijden van boerengeweld heeft Krüger een boeiend, persoonlijk werk geschreven over het leven op het land én over de schilderkunst.||https://www.volkskrant.nl/cultuur-media/boeiend-persoonlijk-essay-van-michael-kruger-over-kunst-en-boerenleven~bd7e79b6/
2022-09-29||In het uitstekend vertaalde Regentijd schrijft José Eduardo Agualusa lichtvoetig over gruwelen||José Eduardo Agualusa heeft een geheel eigen, opmerkelijke schrijfstijl, waarbij het voor de lezer een raadsel blijft waarom die zo door zijn romans wordt meegesleept. In de reeks werken die van de Angolese schrijver van Portugese komaf is verschenen in Nederlandse vertaling (uit het Portugees) buitelen onwaarschijnlijke gebeurtenissen en fantastische personages over elkaar heen. Van de hak op de tak, zo lijkt het, nu eens in Angola, dan weer in Portugal of Brazilië. Het plot lijkt er niet toe te doen, het is de sfeer die de lezer meelokt naar het einde van de boeken. Met een aanstekelijke lichtvoetigheid beschrijft Agualusa machtsmisbruik en mishandelingen. Zijn ik-figuren beschouwen de politieke verwikkelingen van een zekere afstand (Agualusa begon ooit te schrijven als journalist) met zelfspot voor hun lafheid en bewondering voor moedige vrouwen. Nu is ook een vroeg werk van hem vertaald: Regentijd, uit 1996. Veel van zijn latere stijl is hierin al te vinden. Maar de politieke verwikkelingen nemen een nog prominentere plaats in, sommige passages zijn niet te begrijpen zonder iets te weten van het Angola in de tweede helft van de jaren zeventig: een bloedige interne afrekening van het marxistische bewind met nog linksere dissidenten. Daarom is het nawoord van Agualusa’s uitstekende vertaler Harrie Lemmens onontbeerlijk. Regentijd is zwaarder dan Agualusa’s latere werk, vooral het deel in de martelgevangenis, maar ook in deze (zijn tweede) roman weet hij al een licht humoristische toon te treffen; wonderbaarlijk dat het nooit misplaatst voelt bij zulke verschrikkelijke gebeurtenissen. Dat is Agualusa’s unieke gave.||https://www.volkskrant.nl/cultuur-media/in-het-uitstekend-vertaalde-regentijd-schrijft-jose-eduardo-agualusa-lichtvoetig-over-gruwelen~b43782d7/
2022-09-29||Arcade Fire oogt en klinkt stroef in de Ziggo Dome, al maakt de toegift wel wat goed ★★★☆☆||Het is lang niet vol in de Amsterdamse Ziggo Dome, waar de Canadezen van Arcade Fire woensdagavond hun eerste Nederlandse concert in vier jaar geven. De bovenste ring is dicht en de eerste ring kent nogal wat open plekken. Of er een verband is met de beschuldigingen van seksueel overschrijdend gedrag die voorman Win Butler vlak voor aanvang van de huidige tournee ten deel vielen, is niet vast te stellen. Ook het bijna twee keer zo kleine Ahoy bleek in 2018 al een maatje te groot voor de band die in Nederland vooral op festivals als Lowlands (2005), Pinkpop (2014) en Best Kept Secret (2017) indruk maakte. Het zal de kaartverkoop ook niet hebben geholpen dat de laatste twee albums, Everything Now (2017) en het net verschenen We, waarnaar deze tournee vernoemd is, weinig indruk maakten. Maar als de band om 21.00 uur in volle kracht losgaat in het nieuwe Age of Anxiety I, krijg je toch het gevoel dat het allemaal wat vreugdelozer en grimmiger oogt dan gebruikelijk. Butler heeft wat te bewijzen, zo lijkt het. Hij oogt getergd, al levert dat vaak de beste Arcade Fire-shows op. Vanavond niet. Visueel oogt het wat armoedig en het harde geluid staat te schel afgesteld. De acht, soms negen muzikanten klinken samen rommeliger dan nodig en we missen toch Wins broer Will, die met zijn kolderieke acties net dat beetje luchtigheid aan het geheel kon geven dat de band nodig heeft. Wel duidelijk aanwezig is ook nu weer Win Butlers echtgenote Régine Chassagne, het tweede anker van de band. Ze wisselt voortdurend van instrument, neemt even plaats achter de drumset, speelt aardig keytar, maar zingt vanavond helaas wat vals, wat het altijd zo opbeurende Sprawl II (Mountains Beyond Mountains) behoorlijk verpest. Ook een andere vaste waarde in het Arcade Fire-repertoire, Rebellion (Lies), heeft bij lange na niet de impact die het heeft als de band echt in vorm is. Dan kruipt het naar binnen richting onderbuik en raak je steeds meer in extase. Dat dit woensdagavond niet gebeurt, komt ook omdat de climax even daarvoor al is bereikt met drie opzwepende nummers van We, die veel beter uit de verf komen dan op de wat grauw klinkende plaat. The Lightning II veroorzaakt het eerste euforische moment waarop je bij Arcade Fire hoopt. Na een wat stroef eerste half uur, met een Butler die als een wildeman door de zaal snelt om even achter op het tweede podium te gaan liggen (waarom werd niet duidelijk), is het optreden dankzij pulserende disco- en elektrobeats in Reflektor goed op gang gekomen en dendert elk nummer harder binnen dan het voorgaande. Even gunt Butler zichzelf aan de piano wat rust in het elegante The Suburbs en voel je de band toewerken naar wat hun beste nummer van de laatste tien jaar blijft: het blijmoedige Everything Now. De toegift komt van het tweede podium, met de hele band dicht op elkaar. En ja, als Butler in Wake Up dan even met zijn gitaar boven de rest uit zwaait, heeft hij eindelijk de hele zaal voor zich gewonnen. Maar makkelijk was het niet.||https://www.volkskrant.nl/cultuur-media/arcade-fire-oogt-en-klinkt-stroef-in-de-ziggo-dome-al-maakt-de-toegift-wel-wat-goed~b0f1a580/
2022-09-29||De Noorse schrijver Roy Jacobsen schept een onvergetelijk personage in het derde deel van zijn trilogie||Russische krijgsgevangenen die na de Tweede Wereldoorlog naar hun vaderland terugkeerden, werden niet als helden ontvangen. In de ogen van Stalin waren het landverraders die niet meer verdienden dan een schijnproces en een enkeltje naar Oost-Siberië. In de vorig jaar verschenen roman Witte zee van de Noorse schrijver Roy Jacobsen lazen we hoe Alexander, een 22-jarige ingenieur uit Leningrad wiens schip in het laatste oorlogsjaar voor de Noorse kunst was vergaan, op het eiland Barrøy aanspoelde. Daar leerde hij Ingrid kennen, die ook een belangrijke rol speelde in het eerste deel van deze trilogie, De onzichtbaren. In het nu verschenen derde deel, Ogen van de Rigel, is Alexander alweer vertrokken. De oorlog is weliswaar voorbij, maar Ingrid zit met een tien maanden oude baby op haar eiland. Deze Kaja begint steeds meer op haar vader te lijken en daarom besluit Ingrid hem alsnog achterna te reizen. Het is een indringend verhaal vol ontmoetingen met twijfelachtige figuren die haar nu eens helpen, dan weer tegenwerken. De koppigheid van de vrouw die maar niet kan geloven dat ze haar Alexander nooit zal terugzien, maakt haar tot een onvergetelijk personage.||https://www.volkskrant.nl/cultuur-media/de-noorse-schrijver-roy-jacobsen-schept-een-onvergetelijk-personage-in-het-derde-deel-van-zijn-trilogie~b41e28a8/
2022-09-29||‘We zijn elkaars klankbord en echokamer. Daardoor is creëren nooit eenzaam’||Ze hadden graag in Maastricht willen zijn, komende dagen, tijdens de 25ste editie van de Nederlandse Dansdagen, om het jubileum te vieren en de filmvertoning op te luisteren van hun dansfilm Baby Don’t Hurt Me (2021, vijf sterren in de Volkskrant). Maar ja, dan hadden Imre (33) en Marne (32) van Opstal – sinds 2014 een choreografenduo – nee moeten zeggen tegen modehuis Dior om in de Tuilerieën van Parijs deze week de choreografie te verzorgen voor hun modeshow van de nieuwe lente-/zomercollectie. En dan hadden ze vandaag niet naar Canada kunnen vliegen voor het creëren van nieuw werk bij Ballet BC in Vancouver, dat in november in première gaat. Half september waren broer en zus nog in het Staatstheater Darmstadt voor hun bejubelde première van I’m Afraid to Forget Your Smile bij het Hessian State Ballet. En dan hebben we het nog niet over de muziekvideo’s die ze hebben gemaakt voor de Australische singer-songwriter RY X (alias van Ry Cuming): in ruige natuur dansen ze op zijn falsetstem een verwilderd liefdespaar. Én de net begonnen tour van de Zweedse popsensatie Lykke Li waarvoor ze de concertshow hebben gechoreografeerd en met een paar van hun vertrouwde dansers kolkende videoclips hebben gemaakt. De zangeres benaderde hen via Instagram, nadat ze opnamen van hun werk had gespot. Het duo vliegt kortom de wereld over. Hun surrealistische, bijna onaardse bewegingstaal waarin ze de kwaliteit, sensualiteit én identiteit van hun dansers sterk naar voren halen, slaat internationaal goed aan. Marne heeft nog Amsterdam als thuisbasis. Imre leeft met haar Israëlische vriendin, Hen Yanni (actrice, model en dj) op een boerderij in Barbizon, dertig minuten van Parijs. Toch weten broer en zus Van Opstal – hun bloedband wordt overal benadrukt – nog goed hoe ze twintig jaar geleden tijdens de Nederlandse Dansdagen in het net gebouwde Centre Céramique in Maastricht als piepjonge danstieners mochten optreden. Club Guy & Roni had de studenten van de vooropleiding dans in Venlo gevraagd mee te doen met een hippe performance-installatie in de nieuwe bibliotheek annex exporuimte van architect Jo Coenen. ‘In zwarte maatpakken liepen we tegen glazen wanden te improviseren’, weet Imre. ‘En daarvoor hadden we ook al in etalages van de Bijenkorf pop-updansoptredens gedaan voor winkelend publiek. Dat is ontzettend spannend als je zo jong bent.’ Marne herinnert zich hoe hij als 15-jarige zijn eerste ‘officiële’ choreografie maakte voor een choreografiewedstrijd tijdens de Dansdagen, over het ziekteproces van hun oma. ‘Ik werd tweede, een foutje van de jury natuurlijk’, lacht hij. ‘Maar ze dachten dat ik hulp had gehad omdat ze het zo’n volwassen dansstuk vonden. De meeste deelnemers hadden iets luchtigs gemaakt, tussen waslijnen met kleren.’ Later, als dansstudenten op de kunstvakopleiding – Marne deed de balletopleiding aan het Koninklijk Conservatorium, Imre de modern georiënteerde Rotterdamse Dansacademie aan Codarts – kregen ze geen vrij om in Maastricht op te treden of voorbeelden te zien. Maar eenmaal doorgedrongen tot de danstop – Marne danste elf jaar bij Nederlands Dans Theater, Imre switchte van NDT naar de minstens zo beroemde Batsheva Dance Company in Israël – stonden ze bijna elk jaar zelf op het hoofdpodium van de Dansdagen, soms als genomineerden voor een Zwaan voor de beste dansprestatie of dansproductie. Imre: ‘Het leuke van dansen tijdens zo’n Gala van de Nederlandse Dans is het in de coulissen treffen van collega’s van andere gezelschappen. Dat gebeurt zelden. We zijn misschien wel concurrenten, maar dat ervaart niemand zo. Iedereen in de danswereld is supportive naar elkaar.’ Over het genomineerd zijn voor een Zwaan – de Nederlandse dansversies van de Oscars, die op de openingsavond van de Dansdagen worden uitgereikt – zijn ze minder te spreken. ‘Een keer moesten we, toen we niet wonnen, nog diezelfde avond performen. Dat vragen ze ook niet van acteurs bij de Oscaruitreiking’, oordeelt Marne over het prijzengala dat vanavond wederom de 25ste editie aftrapt. ‘Het blijft vreemd, je hebt je strepen al verdiend. Je hebt een supermooi seizoen gedraaid met door publiek hooggewaardeerde choreografieën. En dan beland je begin oktober in een wedstrijd waarvoor je je niet hebt aangemeld. Zo’n prijzencircus overkomt je.’ Al benadrukt hij dat de Zwanen wel goed zijn voor de zichtbaarheid van de dans en van dansers. In 2016 danste Marne bij NDT in The Lost Room (2016) van Franck Chartier, die een Zwaan won voor meest indrukwekkende dansproductie. Imre heeft in haar geboortehuis in Velden een Zwaan op de kast staan. Ze won het beeld voor haar volgens de VSCD-jury ‘onuitputtelijke, sensuele en hypnotiserende’ optreden in Salt Womb (2017) van het duo Sharon Eyal en Gai Behar. Imre: ‘Maar zo’n prijs definieert je carrière niet.’ Wat hun carrière wel definieert? Als ze moeten kiezen, toch hun symbiotisch sparren. Dat doen ze al vanaf het moment dat ze opgroeiden als queer pubers in Limburg. En dat doen ze nog steeds, nu ze als choreografen creatief moeten presteren bij topgezelschappen, zoals The Rambert Dance Company in Engeland en het Göteberg Ballet in Zweden, of meewerken aan de nieuwe installatie van de Amerikaanse kunstenaar Jordan Wolfson. ‘We zijn elkaars klankbord en echokamer. Daardoor is creëren nooit eenzaam, hoe groot de belangen van zo’n totaalproductie ook zijn. En we houden elkaars voeten op de grond.’||https://www.volkskrant.nl/cultuur-media/we-zijn-elkaars-klankbord-en-echokamer-daardoor-is-creeren-nooit-eenzaam~b590e1af/
2022-09-29||De hardloopverhalen van Dolf Jansen zijn herkenbaar en hilarisch||Waarom loop je eigenlijk? Ga je met dit weer lopen? Verveel je je dan niet? Het zijn de drie vragen die iedere hardloper vroeg of laat krijgt. Wie zelf niet (hard)loopt zal het waarschijnlijk nooit begrijpen, want de echte loper stelt zichzelf geen vragen. ‘De echte loper loopt altijd’, schrijft Dolf Jansen in Streep op de weg, een bundeling van zijn beste columns en verhalen over hardlopen. Voor Jansen is lopen een obsessieve vanzelfsprekendheid. Lopen doet pijn, maar níét lopen doet nog meer pijn. Waar hij ook naartoe gaat: of hij nou moet werken in Hilversum of Middelburg, op vakantie gaat in Ierland of Californië, hij heeft maar één vraag: kun je er ook lopen? En over al die tochtjes – van een trainingsrondje om de hoek tot de marathon van Berlijn – schrijft de cabaretier wat hij ziet, denkt, voelt en verwacht. Dat hij tijdens het lopen soms helemaal niets denkt en dat dat zo heerlijk is. Of dat hij onderweg opeens een creatieve gedachte krijgt. Voor Dolf Jansen raakt zowel het lopen als het gelopen hebben aan groot geluk. Het is tevens de rode draad in al die columns en verhalen. Solitair geluk, want je doet het helemaal zelf. Je stelt zelf je doelen en je hoeft niemand anders te verslaan. Behalve zo nu en dan jezelf. Voor lopers is Streep op de weg herkenbaar en hilarisch. En soms bemoedigend. Fijnste zin: ‘Lopers zijn eigenlijk opvallend vaak blij.’ En zo is het.||https://www.volkskrant.nl/cultuur-media/de-hardloopverhalen-van-dolf-jansen-zijn-herkenbaar-en-hilarisch~b8aed225/
2022-09-29||Zelfs als alles eindigt is een tjokvolle klimaatroman met een paar sterke scènes ||Deze zomer bood een voorproefje van wat mogelijk het nieuwe normaal gaat worden: verzengende hitte, droogte en bosbranden teisteren grote delen van Europa. In Spanje, Italië en Portugal ging een ongekend hoog aantal bossen in vlammen op en in Frankrijk sloegen campinggasten massaal op de vlucht voor oprukkende branden. Wie denkt dat de Scandinavische landen een verkoelend alternatief bieden, wordt door de Zweedse schrijver Jens Liljestrand resoluut uit de droom geholpen. In zijn roman Zelfs als alles eindigt schetst hij een huiveringwekkend toekomstperspectief. Wat begint als een heerlijke zomervakantie aan een paradijselijk meer, eindigt in een nachtmerrie voor de pr-consultant Didrik von der Esch, zijn vrouw Carola en hun drie kinderen. Ze moeten halsoverkop vluchten voor de oprukkende vlammenzee. Als klimaatvluchtelingen komen ze voor lastige dilemma’s te staan. Ze staan vertwijfeld hun zoon af aan een stel met een auto in de hoop dat hij het redt en Didrik ziet zich genoodzaakt in te breken en een auto te stelen. Beveiligingsbeelden van de inbraak belanden op de sociale media en zo is hij in één klap zijn goede reputatie kwijt. De apocalyptische scènes van het vluchtende gezin, hun verblijf in een vluchtelingenkamp en de chaotische taferelen in Stockholm behoren tot de beste van het boek. Liljestrand heeft een vlotte pen, waardoor de roman lekker wegleest. Maar gaandeweg rijst de vraag waar dit verhaal precies naartoe leidt. De auteur volgt een chronologische structuur, waarin hij zeven vakantiedagen beschrijft. Ook is het boek verdeeld in vier delen, waarbij het perspectief steeds verschuift naar een ander personage. Van Didrik gaan we over op zijn voormalige maîtresse Melissa, bij wie hij intrekt met zijn babydochter Becka. Zij woont tijdelijk in het appartement van de oude tennislegende Anders Hell en deelt via Instagram haar weinig verheffende klimaatfilosofietjes. Daarna verschuift de aandacht naar de zoon van de voormalige tenniskampioen, die ronddobbert op het zeiljacht van zijn vader. Tot slot bezien we de chaos van dat moment door de ogen van de 14-jarige dochter van Didrik, Vilja. Zij doolt rond door het vluchtelingenkamp en probeert de leiding te nemen bij een evacuatie. Via de chronologische lijn en perspectiefwisselingen creëert Liljestrand enige samenhang, maar deze tjokvolle roman hangt verder als los zand aan elkaar. Het tafereel van het vluchtende gezin is weliswaar beeldend beschreven, maar daarna dendert de trein met onbekende bestemming voort. Het verrassende einde komt volslagen uit de lucht vallen en laat de lezer verweesd achter. Wat wil de auteur nu precies zeggen met deze dystopie? Dat de klimaatramp onafwendbaar is, omdat Zweedse luxepaardjes hun reisjes naar Thailand toch wel blijven boeken? Alleen maar sensationele scènes aan elkaar rijgen is bij een verontrustend thema als dit niet genoeg, zelfs niet als alles eindigt.||https://www.volkskrant.nl/cultuur-media/zelfs-als-alles-eindigt-is-een-tjokvolle-klimaatroman-met-een-paar-sterke-scenes~b3d58d6c/
2022-09-29||De beste films deze week: Bo, maar toch vooral Blonde. ‘De kwetsbaarste Monroe die ik heb gezien’||‘Ja, de bijna drie uur lange speelfilm over Marilyn Monroe, want die is vanaf nu te zien op Netflix. Een zeer geslaagde film. Wat aan alle films en biografieën over Marilyn Monroe kleeft: ze tonen de kloof tussen het alom aanbeden icoon Monroe en de vrouw achter dat icoon, Norma Jeane. Maar ook die tragische Norma Jeane is inmiddels een soort icoon geworden, waar iedereen óók weer van alles op projecteert. Ze is van iedereen, zoals Monroe dat ook was. Marilyn Monroe, of Norma Jeane, werd bij haar leven geëxploiteerd of toegeëigend door alles en iedereen in Hollywood – studiobazen, regisseurs, haar beroemde echtgenoten Joe DiMaggio en Arthur Miller, of president John F. Kennedy, die haar op momenten zo ongeveer bestelde. ‘En al die boeken en films over Monroe na haar dood op haar 36ste zijn in zekere zin ook weer vormen van toe-eigening. Blonde ontkomt daar niet aan, want het is onvermijdelijk. Maar regisseur Andrew Dominik is zich daar gelukkig van bewust. Dit is niet een film over dé Marilyn Monroe, maar fictie op basis van biografische feiten uit de bestseller van Joyce Carol Oates, die geïnterpreteerd, gehusseld, aangepast of zelfs verzonnen zijn. ‘Daarom mag deze film ook alle kanten opgaan. Middels het leven van Monroe, en wat wij daarvan dachten, vertelt Blonde (★★★★☆) een verhaal over de vernietigende kracht van roem. En dan met name die Amerikaanse vorm van roem, die toch altijd net wat grootser is, en lelijker aan de achterkant. Monroe is daarvoor de ideale kapstok: bij weinig sterren was de discrepantie tussen wat mensen zagen – de seksbom, femme fatale – zo groot met de kwetsbare mens erachter. Blonde hint ook op het feit dat roem vaak net bij de verkeerde persoon terechtkomt. Aan de ene kant had Monroe er, na een tragische en wankele jeugd, behoefte aan, aan de andere kant kon ze de enorme last van die roem door die jeugd niet dragen. ‘Dominik maakt er een film van die een soort maalstroom is. We zien als kijker enkel wat Monroe ervaart. Gedurende de film raakt zij door haar pillen- en medicijngebruik steeds verder verdoofd. De gezichten van de mensen om haar heen ziet ze vervormen. Dat effect werkt echt vervreemdend. Er zitten krankzinnige scènes in, waarbij we van de filmset zo doorlopen in een jeugdherinnering waarin haar huis in de fik staat. Dominik haalt alles uit de kast om dat innerlijke leven van deze vrouw te verbeelden, om te laten zien wat zij voelt. ‘Dat is tegelijk de kritiek die mensen hebben. Zij stellen: nu zie je haar weer als lijdend voorwerp, als een vrouw die uit niets anders bestaat dan uit lijden. En dat terwijl Monroe bij momenten wél grip had op haar carrière. Die kritiek is niet helemaal onterecht. Alleen: de film gaat daar juist over en pretendeert ook niet dé Marilyn Monroe te tonen. Overigens, wat een fenomenale rol van Ana de Armas, die de kwetsbaarste Monroe speelt die ik op film heb gezien. Een uur lang naar iemand kijken die het zwaar heeft, dat kan nog. Maar om dat drie uur lang vol te houden zonder dat het ook maar een moment gaat vervelen of vermoeiend wordt: werkelijk knap. We kijken naar iemand die steeds verder de weg kwijtraakt, op weg naar de afgrond.’ ‘Zeker, namelijk Bo, de derde speelfilm van Joost van Ginkel. Eerder maakte hij onder andere Oscarinzending The Paradise Suite, over exploitatie en prostitutie in onze hoofdstad, een mozaïekfilm waarin allerlei personages worden gevolgd. Nu dus Bo, een film over een jonge vrouw, Bo, gespeeld door Gaite Jansen, die op zoek gaat naar de begraafplaats van haar vader. Hij was een internationaal bekend jazzmusicus. ‘Bo is daarmee ook een roadmovie. De zoektocht brengt haar in Georgië, waar ze een oude bekende van haar vader ontmoet. Typerend aan de films van Joost van Ginkel, is dat meer dan gebruikelijk in Nederlandse films de nadruk ligt op beeld en geluid, en minder op taal. ‘Heel mooi, hoe Bo opgaat in de ongewone vanzelfsprekendheid van de situatie’, schrijft collega Kevin Toma in zijn recensie (★★★☆☆). ‘Tegelijkertijd wekt Van Ginkel onrust op met korte, door het moment snijdende flashbacks.’’ In het gewelddadige tienerdrama Beautiful Beings (★★★★☆) zie je IJsland zoals het zelden wordt vertoond. Knap, dat ook de minder belangrijke personages in het melancholieke drama Nowhere (★★★★☆) volledig overtuigen.||https://www.volkskrant.nl/cultuur-media/de-beste-films-deze-week-bo-maar-toch-vooral-blonde-de-kwetsbaarste-monroe-die-ik-heb-gezien~bec37ecb/
2022-09-29||Het moment schreeuwt om een ritueel||Naast de deur van het Franse huis hangt een foto waarop mijn moeder, dertig jaar geleden, voor het eerst door diezelfde deur naar binnen loopt. Ze heeft een meetlint in haar hand, maar een machete was handiger geweest in de volledig overwoekerde ruïne. Ik bekijk die foto altijd met plaatsvervangende trots, want mettertijd heeft ze drie muren en een half dak omgetoverd tot een fraai en sfeervol huis. Nu staat de auto volgestouwd op het pleintje, zijn de sleutels overhandigd aan de nieuwe eigenaar, en zal ze voor het laatst door die deur naar buiten lopen. Mijn moeder houdt niet van drama, toch schreeuwt het moment om een ritueel. Ik vraag haar of ze met de oude foto in haar hand op dezelfde plek wil gaan staan, in dezelfde houding, voor een Droste-effect dat drie decennia overbrugt. Ze stemt meteen toe, maar heeft geen behoefte om het resultaat te bekijken. Liever snel weg.||https://www.volkskrant.nl/mensen/het-moment-schreeuwt-om-een-ritueel~bbeaffec/
2022-09-29||Frankrijk staat door stakingsgolf een ‘hete herfst’ te wachten||President Macron wil vaart maken met de zeer omstreden pensioenhervorming en deinst er niet voor terug desnoods de Franse Tweede Kamer te ontbinden. Het is een van de belangrijkste ambities van de president, die zijn eerste verkiezingen in 2017 won met een grote vernieuwingsagenda voor Frankrijk. En toch is de beloofde pensioenhervorming nog altijd een heet hangijzer. De grootste zorg van zijn tegenstanders: de aangekondigde verhoging van de pensioenleeftijd van 62 naar 65 jaar. Donderdag werden op zeker tweehonderd plaatsen in heel Frankrijk demonstraties georganiseerd voor verhoging van de salarissen en uitkeringen voor sociale minima, maar ook bij wijze van waarschuwing richting de regering over de op handen zijnde pensioenhervorming. De staking raakt vooral de spoorwegen, het busvervoer en het onderwijs, terwijl scholen in het hele land al kampen met een nijpend lerarentekort. Diezelfde ochtend had premier Elisabeth Borne de versnelling aangekondigd van de pensioenplannen. Volgende week begint een nieuwe overlegronde met vakbonden, werkgeversorganisaties en politieke partijen, om de hervorming nog deze winter door het parlement te kunnen loodsen. Uitgangspunt is dat de pensioengerechtigde leeftijd dan vanaf de zomer stapsgewijs omhooggaat, tot 65 jaar in 2031. De aankondiging van de premier kwam na weken van speculatie over de manier waarop de regering het explosiefste dossier van deze tijd ter hand zou nemen. Tijdens een diner woensdagavond in het Élysée – volgens dagblad Le Monde rond een schaal zeevruchten met onder meer oesters en garnalen – werd de knoop doorgehakt: er komt nieuw overleg, maar het doel (65 jaar) blijft ongewijzigd en er is haast bij. Wat nu al gevoelig ligt, zal volgens de betrokken ministers straks nog meer pijn doen in de aanloop naar de winter. Hoewel niet alle landelijke vakbonden donderdag aan de demonstraties deelnamen, worden de acties gezien als startpunt van een ‘hete herfst’ met meer demonstraties. Begin oktober komen de bonden bijeen om mogelijk nieuwe acties aan te kondigen. De voorman van de radicale vakbond CGT beloofde in reactie op het aangekondigde overleg alvast niet lang aan tafel te blijven als de verhoging van de pensioenleeftijd onbespreekbaar is. Als de gesprekken vastlopen of de hervorming in het parlement wordt tegengehouden, kan de regering een speciale procedure gebruiken die het mogelijk maakt wetgeving door te voeren zonder meerderheid in het parlement. Die procedure is echter omstreden en zou op een motie van wantrouwen tegen de regering kunnen stuiten. Maar, zo lieten deelnemers aan het diner in het Élysée aan Franse media weten: de president deinst er niet voor terug in dat geval de Assemblée générale, de Franse Tweede Kamer, te ontbinden en nieuwe verkiezingen te organiseren.||https://www.volkskrant.nl/nieuws-achtergrond/frankrijk-staat-door-stakingsgolf-een-hete-herfst-te-wachten~b4179e98/
2022-09-29||Shortlist Boekenbon Literatuurprijs bekend||Dat maakte de jury onder voorzitterschap van Guy Verhofstadt donderdag bekend. De Boekenbon Literatuurprijs is de opvolger van de AKO Literatuurprijs, die in 1987 voor het eerst werd uitgereikt. Vorig jaar won Wessel te Gussinklo met Op weg naar De Hartz. De prijs wordt jaarlijks toegekend door een jury van beroepslezers – recensenten, boekverkopers en docenten – uit Nederland en Vlaanderen en bedraagt 50 duizend euro. Voor de prijs werd dit jaar een recordaantal van 565 titels ingezonden. Op 10 november wordt tijdens een bijeenkomst in de Grote of Sint-Jacobskerk in Den Haag bekendgemaakt wie de prijs wint.||https://www.volkskrant.nl/cultuur-media/shortlist-boekenbon-literatuurprijs-bekend~b574c8fb/
2022-09-29||De Ombudsclown keert wachtgeld uit||Theo Wehrung: ‘De bezorging van onze Volkskrant was vanwege vakantie stopgezet. Vanaf 24 september zou de krant weer in de brievenbus moeten liggen. Probleem: zaterdag werd het AD bezorgd en maandag geen krant. Vlug de klantenservice bellen. Normaliter is zoiets in een handomdraai opgelost. Niet vandaag. Twintig wachtenden voor mij, na ruim 2,5 uur was ik de eerstvolgende maar een uur later was ik dat nog. In arren moede heb ik toen de verbinding verbroken. Is de klantenservice zo onderbezet dat een abonnee (al meer dan 50 jaar) meer dan 3,5 uur moet wachten en tenslotte de telefoon maar neerlegt omdat verder wachten een zinloze activiteit is geworden? De vraag blijft nu: hoe kan ik mijn Volkskrant weer dagelijks krijgen?’ Het idee dat een klantenservicemedeweker een uur in gesprek blijft met die ene wachtende voor u, is best grappig als je niet die ene wachtende bent. De Ombudsclown vindt dat Wehrung wachtgeld heeft verdiend en keert uit in boodschappentegoed, 12 cent per minuut. Klagen loont! didu@volkskrant.nl||https://www.volkskrant.nl/cultuur-media/de-ombudsclown-keert-wachtgeld-uit~b9a2dd09/
2022-09-29||Grootste cellofestival ter wereld in Amsterdam||Start de ochtend bijvoorbeeld met een Bach & Breakfast en sluit de dag af bij het swingende CELLOFEST in de avond. Van klassiek tot singer-songwriters, van jazz tot rock, van familievoorstellingen tot masterclasses. Het bereik van het aanbod is net zo groot als dat van de cello zelf. Bekijk het hele programma via cellobiennale.nl. Zes festivaldagen beginnen zoals elke dag zou moeten beginnen: een licht ontbijtje van versgeperste jus, een warme croissant en een cappuccino, gevolgd door een van de zes cellosuites van Johann Sebastian Bach, uitgevoerd door telkens een andere solist. Van cellostudenten, cellofanaten en doorgewinterde klassieke muziekliefhebbers tot mensen die dit voor hun werk nog even meepikken: deze Biënnaleklassieker is geliefd bij iedereen. Zondag 23 oktober, 09.30 uur: Steuart Pincombe Maandag 24 oktober, 09.30 uur: Matthias Bartolomey Dinsdag 25 oktober, 09.30 uur: Sergej Malov Woensdag 26 oktober, 09.30 uur: Ella van Poucke Donderdag 27 oktober, 09.30 uur: Edgar Moreau Zaterdag 29 oktober, 09.30 uur: Julia Hagen Jazz, electro, rock, singer-songwriter, cross-cultural en pop, maar dan altijd met een cello. Dat is CELLOFEST in het BIMHUIS, het niet klassieke onderdeel van de Cello Biënnale Amsterdam. Acht avonden van 21 tot en met 28 oktober, twee concerten door de interessantste niet-klassieke cellisten. Als primeur dit jaar een echte popavond met de Franse meidengroep L.E.J. Ze scoren hit na hit in de Franse Top 40 en hebben miljoenen views op hun YouTube kanaal. Op 23 oktober komen zij voor het eerst naar Nederland. Max Lilja (Finland), Ayanna Witter-Johnson (Engeland), Jörg Brinkmann en Abdelhadi Baaddi (Duitsland/Nederland), Treswara (Indonesië/Nederland), Jean-Guihen Queyras en Raphaël Imbert (Frankrijk), Stehan Braun (Duitsland), L.E.J & Nesrine, Shirley Smart Trio (Engeland), Matthieu Saglio Quartet (Frankrijk/Spanje), Abel Selaoccoe (Zuid-Afrika/Engeland), Ayşe Deniz Birdal (Turkije), Chiara Trentin (Italië) en Maya Fridman (Rusland/Nederland), Von Thord (Zweden), Rufus Cappadocia (Canada/USA). De negende editie van het grootste cellofestival ter wereld vindt plaats van 20 tot en met 29 oktober 2022 in het Muziekgebouw aan ’t IJ en BIMHUIS. Kijk hier voor het hele programma en de kaartverkoop.||https://www.volkskrant.nl/nieuws-achtergrond/grootste-cellofestival-ter-wereld-in-amsterdam~b1b98bf9/
2022-09-29||Rusland annexeert vier Oekraïense provincies na zogenaamde referenda||Het gebied dat Poetin illegaal annexeert beslaat 15 procent van het Oekraïense grondgebied, ruim twee keer Nederland. Poetin bezette en annexeerde in 2014 al de Krim, het Oekraïense schiereiland in de Zwarte Zee. De annexatie volgt op de ‘referenda’ die Rusland in de afgelopen dagen hield in de bezette delen van de provincies Zaporizja, Cherson, Donetsk en Loehansk. De ‘uitslag’ (99 procent vóór aansluiting bij Rusland) is alleen door Moskou erkend. Een Venezolaanse ‘waarnemer’ zei dat het niet uitmaakte dat mensen niet geheim konden stemmen – gewapende militairen gingen met stembussen van deur tot deur. Westerse regeringsleiders en Oekraïne spreken van schijnreferenda. In tegenstelling tot de Krim heeft Rusland geen volledige controle over de provincies die het nu annexeert. Eenderde van Zaporizja en bijna de helft van Donetsk is in handen van het Oekraïense leger. Cherson en Loehansk zijn wel bijna volledig bezet, maar het Russische leger leed er in de afgelopen weken kleine gebiedsverliezen. De gehaaste annexaties van gebieden die het Kremlin niet geheel controleert en de ingevoerde mobilisatie zijn Poetins antwoord op de zware militaire nederlagen in het noordoosten van Oekraïne. Het zijn maatregelen die Poetin zeven maanden lang probeerde te voorkomen. Poetin geeft vrijdagmiddag (14.00 uur Nederlandse tijd) bij de ondertekeningsceremonie ‘een uitgebreide toespraak’, zo zei zijn woordvoerder donderdag. Daarna spreekt Poetin het parlement toe. Hij heeft wat uit te leggen aan zijn bevolking. Met de opdracht tot mobilisatie heeft Poetin voor de grootste onrust in Rusland gezorgd sinds zijn aantreden in 1999. Kazachstan, Georgië en de EU stellen dat meer dan 200 duizend Russen het land zijn ontvlucht sinds Poetin vorige week de mobilisatie aankondigde. Rusland heeft zelf geen statistieken bekendgemaakt. ‘Er zijn minder mannen op straat in Moskou’, zegt Artjom, die om veiligheidsredenen niet met zijn achternaam in de krant wil. De ict’er vluchtte woensdag per vliegtuig van de Russische hoofdstad naar Kirgizië. ‘Bijna iedereen neemt maatregelen om te ontsnappen aan mobilisatie, maar er zijn ook mensen die blijven en vluchters als mij veroordelen. Zij wachten op de overwinning, maar het is onduidelijk wat ze daaronder verstaan, want de doelen veranderen telkens.’ Russen die het land nog proberen te verlaten vrezen dat Poetin de staat van beleg en sluiting van de grens aankondigt, zodra hij gebieden annexeert waar een oorlog woedt. Grenssluiting lijkt een zeer controversieel onderwerp binnen het Kremlin. Parlementsvoorzitter Vjatsjeslav Volodin, een vroegere stafchef van Poetin, zei donderdag voor sluiting van de grens te zijn, maar slikte dat standpunt enkele uren later weer in. De Navo zegt dat de annexaties de westerse steun aan Oekraïne niet veranderen. ‘De Navo-lidstaten zullen deze illegale en onwettige annexatie niet erkennen’, aldus het militaire bondgenootschap in een verklaring. ‘Deze gebieden zijn Oekraïne.’||https://www.volkskrant.nl/nieuws-achtergrond/rusland-annexeert-vier-oekraiense-provincies-na-zogenaamde-referenda~b7a58ef1/
2022-09-29||De scheet was geroken, benoemd en nu moest er verantwoording worden afgelegd||De trainer rook ’m als eerste. We zaten nog midden in de warming-up en hij stond met zijn gezicht naar ons toe. ‘Iemand heeft een pufje gelaten’, zei hij. Ik stond spreid-sluit-sprongen te doen en rook nog niets. Hoewel die oefening niet helemaal zonder rectaal risico is, wist ik vrij zeker dat ik het niet geweest was. De trainer keek naar de jongen naast me en lachte. ‘Jij was het hè’. Toen bereikte de geur mij. Het was een zware, bedwelmende lucht die me een tijdje gezelschap bleef houden. De jongen bekende onmiddellijk schuld. Hij kon ook niet anders: de scheet was geroken, benoemd en nu moest er verantwoording afgelegd worden. ‘Sorry’, zei hij heldhaftig luid, ‘gisteren Mexicaans gegeten. Het zijn die bonen.’ Poeplucht is altijd goor, maar poeplucht in de sportschool, waar elke kubieke centimeter zuurstof optimaal gebruikt wordt - is onverdraaglijk. Al jaren vraag ik me af wie toch die mensen zijn die in de sportschool een stevig potje gaan zitten schijten (om verwarring te voorkomen: in de wc van de sportschool). Tenzij je er werkt ben je er nooit langer dan een uur, maximaal anderhalf uur. Dus waarom dan niet voor of na het sporten gaan? ‘Ja’, zeggen mensen dan: ‘als je moet, dan moet je.’ Maar dat begrip is rekbaar, net als – toeval of niet – de anus. Nu, terwijl ik omgeven was door een wolk frijoles, wilde ik dat de jongen toch nog even naar de wc was gegaan voor de les. Tijdens de waterpauze, toen de lucht allang opgetrokken was, kwam de trainer nog even op het onderwerp terug. Als je verliefd bent, vroeg hij, hoe lang duurt het dan voordat je in elkaars bijzijn een scheet durft te laten? ‘En niet naast haar hoeft te zitten met buikpijn.’ Lastige kwestie inderdaad. Zelf gaf hij het advies om even naar de wc te gaan en dan tijdens het doortrekken de boel te ontluchten. Volgens mij ligt het er maar net aan wie je bent en wie je nieuwe liefde is. Sommige mensen durven na tientallen jaren nog steeds geen scheet in elkaars nabijheid te laten; anderen trakteren hun partner met regelmaat op een Dutch oven (in bed een scheet laten en dan de dekens over jou en je partner heen trekken). De jongen kwam zelf ook nog met een suggestie. ‘Of’, hij leunde opzij en tilde zijn been iets op, ‘je laat het gaan en dan hopen dat het niet stinkt.’ Dat die methode lang niet altijd het gewenste resultaat oplevert, was hij gelukkig alweer vergeten.||https://www.volkskrant.nl/columns-opinie/de-scheet-was-geroken-benoemd-en-nu-moest-er-verantwoording-worden-afgelegd~b6e38b02/
2022-09-29||Hoeveel gemeenschapsgeld vinden we een museum waard?||Van tijd tot tijd duiken in de media berichten op dat een museum voor miljoenen euro’s wordt opgeknapt en soms voor meerdere jaren de deuren zal sluiten. Niet zelden worden er grote bedragen aan gemeenschapsgeld ingepompt om dit mogelijk te maken. Maar is dat wel terecht? Een actueel voorbeeld is de aanstaande verbouwing en sluiting van museum Het Valkhof in Nijmegen. Op 30 september, de laatste dag dat het museum open is, mogen bezoekers voor één keer gratis naar binnen. Daarna zal het voor jaren gesloten zijn. Het Valkhof ondergaat dan een 11 miljoen euro kostende renovatie die de gemeente Nijmegen betaalt. Voorwaarde voor deze steun is dat het pand voor nog eens 5 miljoen euro eigendom wordt van de gemeente. Het gemeenteraadsbesluit van begin 2021 werd genomen met een niet al te grote meerderheid. Terecht zei Jasper Konijnenbelt, PvdA-raadslid in Nijmegen, zich zorgen te maken over het toekomstige vermogen van het museum om een positieve exploitatie te realiseren. De bezoekersaantallen – het streefcijfer is 125 duizend bezoekers per jaar – vallen structureel tegen. Als het museum alsnog failliet zou gaan, zit de gemeente opeens met een duur en leeg pand. Misschien moeten we er dan maar een bioscoop van maken, aldus hetzelfde raadslid in 2019. Vanuit het museum bekeken is de aanstaande renovatie echter een noodzaak. Volgens de directeur zijn onder andere de beveiliging en de klimaatinstallaties dusdanig verouderd, dat andere musea inmiddels hun bedenkingen hebben om waardevolle stukken in bruikleen te geven. Dat zou inderdaad zonde zijn. Nooit meer hoogtepunten, zoals bijvoorbeeld de fantastische tentoonstelling Gebroeders van Limburg uit 2005. Het hart van de expositie werd destijds gevormd door originele pagina’s uit het getijdenboek Les Belles Heures, afkomstig uit het Metropolitan Museum of Art in New York. Met deze wereldwijd eerste overzichtstentoonstelling werden de in Nijmegen opgegroeide broers definitief op de culturele kaart gezet. Met het oog op de waardering voor cultureel erfgoed is een renovatie van het museum dus absoluut te billijken. De vaste expositie prehistorische- en provinciaals Romeinse archeologie is het meer dan waard om blijven te tentoonstellen. Maar de hamvraag is hoeveel gemeenschapsgeld we dit waard vinden. Ja, cultureel erfgoed en cultuur in de brede zin van het woord is van toegevoegde waarde voor een samenleving. Maar wat als een museum het structureel niet lukt de exploitatie financieel rond te krijgen? Een culturele instelling kan zo een bodemloze put worden waar steeds meer belastinggeld in verdwijnt. Zo krijgt museum Het Valkhof jaarlijks 4,5 miljoen euro aan subsidie. De gedachte dat een museum na een renovatie of een eenmalige financiële injectie wél rendabel zal zijn, is meer wensdenken dan een vaststaand feit. Steunen of niet steunen. Het is een dilemma waar overheden regelmatig tegenaan lopen. Liefhebbers zullen zeggen het er graag voor over te hebben. Niet zelden zijn dit ook de museumbezoekers die de prijs van een kaartje, ook al zou die prijs aanzienlijk stijgen, toch wel kunnen betalen. Tegenstanders zullen betogen dat er veel belangrijkere zaken zijn waar de gemeente het geld beter aan kan besteden, zoals bijvoorbeeld armoedebestrijding. Zeker in de huidige tijd allerminst een onredelijk argument. Het zijn vaak ook de burgers die minder te besteden hebben die toch al niet naar het museum gingen, ook al ligt de prijs van een kaartje relatief laag. Museumbezoek blijft nu eenmaal vooral een liefhebberij voor een selecte groep, of we dat nu leuk vinden of niet. Inkomen, opleidingsniveau, leeftijd en etniciteit spelen onmiskenbaar een rol. Waarmee dus is gezegd dat een grote groep mensen niet zal profiteren van het overeind houden van een museum. Natuurlijk kun je proberen meer groepen te verleiden tot een bezoek, maar het resultaat daarvan blijft altijd afwachten. Het is begrijpelijk dat gemeenten worstelen met het wel of niet investeren in noodlijdende musea. Aandacht voor cultureel erfgoed is een groot goed, maar niet tegen elke prijs. Daarom zou het geen verkeerd idee zijn dergelijke investeringen nadrukkelijker een (lokaal) verkiezingsthema te maken, zodat de burgers zich er over kunnen uitspreken. Daarnaast ontkomen musea er niet aan om meer dan nu de instelling te runnen als een commercieel bedrijf. Zorg uiteraard voor medewerkers met goede inhoudelijke vakkennis, maar stel ook een directie aan die heeft bewezen een organisatie in financieel opzicht succesvol te laten zijn. En als het dan toch niet lukt? Dan valt uiteindelijk een keer het doek. Een museum hoeft niet koste wat het kost door de samenleving overeind te worden gehouden als de belangstelling structureel gezien niet groot genoeg is.||https://www.volkskrant.nl/columns-opinie/hoeveel-gemeenschapsgeld-vinden-we-een-museum-waard~bd64b4bc/
2022-09-29||Wat we nodig hebben, is een regering die meer biedt dan doekjes voor het bloeden||‘Ik heb zeven jaar lang mijn verwarming niet aangezet, omdat ik schulden afbetaalde en geld wilde besparen om kleding te kunnen kopen voor mijn kind’, schreef columnist Emine Uğur vorig jaar in Trouw. Ik moest eraan denken tijdens de Algemene Beschouwingen. De regering sprak van een energie- en koopkrachtcrisis, wees naar Oekraïne en grondstofprijzen, en kwam met het energieprijsplafond, een tijdelijke maatregel om ons even door het zuurste van de appel heen te helpen. Maar, vroeg ik me af: er waren toch altijd al mensen die de boodschappen niet konden betalen? Mensen zonder geld voor een warm huis? Zijn we in 2022 werkelijk overvallen door een unieke samenloop van onfortuinlijke omstandigheden, of gebeurt er dit jaar iets dat altijd al gebeurde, maar nu op grotere schaal? Is het verschil niet vooral dat de huidige ellende ook mensen uit de middenklasse treft, die zichzelf eerder comfortabel immuun achtten voor de venijniger krochten der economisch onheil? ‘De crisis wordt nog steeds gezien als een kortetermijnprobleem dat zichzelf mettertijd zal oplossen’, schrijven economiehoogleraar Kevin Albertson en socioloog Stevienna de Saille op The Conversation. ‘Dit is een misdiagnose.’ We geven oorlog en pandemie de schuld, stellen ze, maar eigenlijk zitten we in een crisis in slow motion, die al decennia in de maak is en ook nog een poos zal voortduren. In een eerder artikel merkte Albertson op dat de globale economie al heel lang op te grote voet leeft. ‘Wat we de laatste vier decennia aan ‘groei’ hebben meegemaakt, komt niet door toegenomen voorspoed, maar doordat we hebben geleend met de toekomst als onderpand.’ Voor elke euro wereldwijde economische groei nam de globale schuld met twee euro toe, legt Albertson uit. Ooit zal iemand dat moeten terugbetalen. Onze ecologische schuld is zeker even groot: veel groei was - en is - alleen mogelijk doordat we structureel meer van de planeet namen en verwoestten dan de aarde kon aanvullen en herstellen. Al die tijd hebben onze leiders zichzelf gefeliciteerd met een toenemende welvaart die eigenlijk een soort piramidespel was. Maar ooit komt boontje om zijn loontje. Misschien is 2022 niet een rampjaar waarin alles uitzonderlijk tegenzit, maar het jaar waarin de piramide begint in te storten. En zijn de huidige crises niet zozeer crises, alswel het dramatische maar logische gevolg van eerder gemaakte economische keuzes. Natuurlijk zorgen oorlog en corona voor penarie. Maar het grootste probleem is kapitalisme. Een voorbeeld. Op Prinsjesdag liet de regering de koning zeggen dat het ‘tegenstrijdig is dat bestaanszekerheden onder druk staan en armoede toeneemt in een periode van economische groei en lage werkloosheid.’ Maar dat is niet tegenstrijdig, dat is hoe kapitalisme werkt. Het valt nu alleen extra op. Mirjam de Rijk schreef in De Groene Amsterdammer dat, gecorrigeerd voor inflatie, de cao-lonen met zo’n 7 procent daalden terwijl de economie met 5 procent groeide. We worden niet, zoals minister Sigrid Kaag zei, ‘collectief een stukje armer’: mensen worden armer, en bedrijven en hun bonsbazen worden rijker. Zo maakte Shell in een half jaar 20 miljard euro winst. En dat is dus, nogmaals, geen toeval. Want kapitalistische regeringen streven niet in de eerste plaats naar blije (of warme) burgers. Ze streven naar economische groei, schrijft Jason Hickel in Minder is meer. Het idee is wel dat als er genoeg winst en groei is, het leven van die burgers vanzelf beter wordt. Maar nu zoveel mensen niet genoeg geld hebben voor eten of energie, en de aarde kreunt en steunt, terwijl ze zich bij Shell & co de ballen uit de broek lachen, is het duidelijker dan ooit dat dit niet zo werkt. Wat we nodig hebben, is een regering die meer biedt dan doekjes voor het bloeden. Een regering die durft te kiezen voor welzijn in plaats van groei en winst. Een regering die de belangen van het grootkapitaal weer ondergeschikt maakt aan de levens van mensen. Het liefst vandaag nog. Want we hebben het koud. Asha ten Broeke is wetenschapsjournalist. Zij schrijft om de week een wisselcolumn met Elma Drayer.||https://www.volkskrant.nl/columns-opinie/wat-we-nodig-hebben-is-een-regering-die-meer-biedt-dan-doekjes-voor-het-bloeden~b3eb317e/
2022-09-29||Rusland gewaarschuwd voor ‘catastrofale consequenties’: welke kernwapens heeft het?||De waarschuwingen van de VS en de Navo aan het adres van Moskou de afgelopen dagen waren de zoveelste in korte tijd. Het tekent de groeiende onrust in Washington en Brussel over het nucleaire wapengekletter van de Russen. ‘We moeten het serieus nemen’, aldus Navo-baas Jens Stoltenberg dinsdag. Op woensdag werd dit herhaald door het Witte Huis. Spionagediensten van de VS en bondgenoten hebben hun operaties opgevoerd om er tijdig achter te komen of de Russische leider Vladimir Poetin de opdracht heeft gegeven om kernwapens te gebruiken in Oekraïne, zeggen Amerikaanse regeringsfunctionarissen tegen Politico. Eerder deze maand riep de Amerikaanse president Joe Biden het Kremlin op het niet in hun hoofd te halen de strijd in Oekraïne te beslechten met een ‘tactisch’ kernwapen. Dit is een ‘klein’ atoomwapen, beperkt in kracht en bereik, vaak voor op het strijdtoneel. ‘Doe het niet’, aldus Biden richting de Russische leider. Dagen na Bidens oproep kwam Poetin echter met zijn zoveelste nucleaire dreigement. ‘Wanneer de territoriale integriteit van ons land wordt bedreigd, zullen we zeker alle middelen gebruiken die tot onze beschikking staan om Rusland en ons volk te beschermen’, aldus Poetin vorige week. ‘Dit is geen bluf.’ Volgens Bidens nationale veiligheidsadviseur Jake Sullivan hebben de VS Moskou ‘direct, privé en op diverse hoge niveaus’ duidelijk gemaakt dat een nucleaire aanval ‘catastrofaal’ zal zijn voor Rusland. Hij benadrukte dat de Amerikaanse regering de laatste dreigementen van Poetin ‘doodserieus’ neemt. ‘De VS en onze bondgenoten zullen resoluut reageren’, aldus Sullivan tegen CBS. ‘En wij zijn duidelijk en specifiek geweest over wat dat zal inhouden.’ Hij zei echter niet hoe de VS en de Navo zullen terugslaan. Drie vragen over de Russische dreigementen: De Russen, ’s werelds grootste kernmacht, beschikken nu over naar schatting 4.477 kernkoppen die operationeel zijn. Volgens de laatste tellingen van de Amerikaanse denktank Federation of American Scientists (FAS) zijn 2.565 hiervan strategische kernwapens. Dit zijn zeer krachtige atoombommen, bedoeld om de vijand over grote afstanden te raken, zoals Amerikaanse en Europese steden. Dit kan met langeafstandsraketten of zware bommenwerpers. Daarnaast bezit Rusland 1.912 kernkoppen: het arsenaal aan tactische kernwapens. Die worden nu in reserve gehouden en kunnen worden gebruikt tegen een vijandelijke vloot of, zoals in Oekraïne, grote militaire formaties op de grond. Aan het einde van de Koude Oorlog hadden de Russen aanzienlijk meer van deze wapens met een ‘beperkte kracht’: tussen de 13- en 22 duizend. Door de ontwapeningsverdragen met de VS dankten de Russen het overgrote deel af. Maar ze hielden toch vast aan een fors aantal, meer dan waarover de VS beschikken, onder meer als tegenwicht tegen het kwalitatief betere Amerikaanse leger. De ‘kleine en beperkte’ kracht van de Russische tactische kernwapens is overigens relatief. Ze variëren in explosieve kracht van 10 kiloton (10 duizend ton TNT) tot 100. Een tactisch kernwapen dat de Russen op het slagveld gooien als ze een conventionele oorlog met de VS en de Navo dreigen te verliezen, kan dus nog altijd vele malen verwoestender zijn dan de Amerikaanse atoombommen op Japan. De atoombom op Hiroshima had bijvoorbeeld een explosieve kracht van 15 kiloton en kostte ongeveer 140 duizend mensen het leven. De aanval op Nagasaki met een atoombom van 21 kiloton doodde 74 duizend inwoners. Ter vergelijking: de dodelijkste Russische strategische kernraket, de Satan, kan worden voorzien van tien kernkoppen van elk 500- of 800 kiloton. De tactische kernwapens kunnen onder meer door marineschepen, bommenwerpers en artillerie worden afgevuurd. Zo beschikt de Russische marine, die 935 tactische kernwapens heeft, over Kalibr-kruisraketten die door onderzeeboten kunnen worden afgeschoten. De luchtmacht heeft naar schatting 500 tactische atoombommen. Deze kunnen zoal worden ingezet door de zware Toepolev 22-bommenwerper en de nieuwe Su-34-gevechtsbommenwerper. Op de grond kan met de Iskander-raket een aanval worden uitgevoerd met een tactisch kernwapen. Deze raket, die een bereik van ongeveer vijfhonderd kilometer heeft, wordt nu al veel gebruikt in Oekraïne, maar dan met een conventionele lading. De VS houden de Iskander-eenheden al jaren in de gaten, bijvoorbeeld in de Russische enclave Kaliningrad bij Polen, omdat ze een nucleaire taak hebben. Vlak over de Oekraïense grens, bij het Russische logistieke knooppunt Belgorod, zouden Iskanders zijn gestationeerd. In totaal hebben de VS 3.708 operationele kernwapens tot hun beschikking. Maar de Amerikanen hebben aanzienlijk minder ‘nucleaire slagveldwapens’ dan Rusland: slechts tweehonderd. De helft hiervan bevindt zich in Europa, niet ver van het strijdtoneel in Oekraïne. Hoewel de VS en de betrokken landen dit officieel nooit hebben bevestigd, wordt ervan uitgegaan dat ze liggen opgeslagen op luchtmachtbases in vijf Navo-landen. Naast het Nederlandse Volkel, zou het gaan om bases in Duitsland, Italië, Turkije en België. De overige bevinden zich in de VS. De bommen moeten bij een conflict worden afgeworpen door gevechtsvliegtuigen. In Nederland hebben F-16’s deze nucleaire taak, in de toekomst moeten F-35’s dit overnemen. De tactische kernwapens waarom het gaat zijn B61-bommen, die in sterkte kunnen worden afgesteld: van 0,3- tot 170 kiloton, en mogelijk nog krachtiger. Ooit, op het hoogtepunt van de Koude Oorlog, hadden de VS ongeveer negenduizend tactische kernwapens. De Amerikanen besloten tot een aanzienlijke verkleining, deels vanwege de afgenomen Russische dreiging en omdat nieuwe hightechwapens de taken van de ‘kleine’ nucleaire wapens konden overnemen. De VS vertrouwen sindsdien vrijwel volledig op hun strategische arsenaal: onder meer nucleaire Trident-raketten op zee, bommen afgeworpen door B-52-bommenwerpers, en op land de 450 Minuteman III-raketten gestationeerd in silo’s in drie westelijke staten, waaronder Montana. Het Westen zwijgt over wat Moskou is verteld wat het aan consequenties mag verwachten. ‘Wij gaan niet uitweiden over wat onze reactie zal zijn’, aldus een Pentagon-woordvoerder woensdag. Vergelding met een nucleaire B61 is vrijwel uitgesloten, vanwege het gevaar van een kettingreactie die uiteindelijk uitmondt in een verwoestende kernoorlog tussen ’s werelds grootste atoommachten. Maar de VS beschikken over genoeg conventionele vuurkracht om Rusland te straffen en af te houden van verdere escalatie. De voormalige commandant van de Amerikaanse landmacht in Europa, generaal b.d. Ben Hodges, hintte hier vorige week op. Als een van de opties noemde hij onder andere de uitschakeling van de Russische Zwarte Zeevloot. Zo’n aanval kan worden uitgevoerd met een MOAB, de zwaarste conventionele bom van het Amerikaanse leger. Deze 14 duizend kilo zware ‘Moeder aller Bommen’ werd door president Donald Trump in 2017 voor het eerst ingezet om IS-grotten te vernietigen. Ook wordt de bom vaak genoemd om het Iraanse nucleaire programma in de as te leggen. ‘Poetin weet dat de VS zullen moeten reageren als Rusland een kernwapen gebruikt’, aldus Hodges tegen de Britse krant Daily Mail. ‘De reactie van de VS zal misschien niet nucleair zijn, maar het zou heel goed een verwoestende aanval kunnen zijn die bijvoorbeeld de Zwarte Zeevloot vernietigt of Russische bases op de Krim. Dus ik denk dat Poetin en de mensen om hem heen terughoudend zullen zijn om de VS rechtstreeks bij het conflict te betrekken.’||https://www.volkskrant.nl/nieuws-achtergrond/rusland-gewaarschuwd-voor-catastrofale-consequenties-welke-kernwapens-heeft-het~b545d897/
2022-09-29||Er ging een louterende werking uit van Jurriën Hamers woorden||De schitterende stapelwolken die woensdag de herfsthemel beklommen, riepen eerder associaties op met de onwerkelijke dreiging van tactische kernwapens, om over de vorm van de paddestoelen in het bos nog maar te zwijgen. Bij Jinek oreerde Ron Keller, oud-ambassadeur in Moskou en Kyiv, over de escalatie in het conflict met Rusland. En bij Op1 bombardeerde veiligheidsdeskundige Rob de Wijk de verwoesting van de gasleidingen in de Oostzee tot een regelrechte oorlogsverklaring. Meer nog door wat hij zei, maakte zijn afgetobde gezicht indruk. Wat oogt die man moe en bezorgd. Wie op de achtergrond van de hete actualiteit de doodsklokken al hoorde luiden, kwam voor troost en bemoediging vanwege de titel als vanzelf bij Over leven terecht, een kort programma van Human waarin Coen Verbraak levensvragen bespreekt met een gast. Deze keer was dat filosoof Jurriën Hamer, die een boek schreef met de prikkelende titel Waarom schurken pech hebben en helden geluk. Ik dacht meteen weer aan Poetin – het straatschoffie uit Sint-Petersburg dat het via de KGB tot dictator schopte – en verdomd: mijn (voor)oordeel over de schurk bleek, op een verrassende en ongemakkelijke manier, aan te sluiten bij Hamers inzichten over goed en kwaad. Een zeker in deze tijden verrassend zachtaardige visie op het menselijk handelen ontvouwde Hamer, in klare taal. Hij beschouwt het als een teken van beschaving om altijd, bij de kleine crimineel evenzeer als bij de grootste oorlogsmisdadiger, te kijken naar hun persoonlijke voorgeschiedenis. Wat voor een ‘intens noodlottig leven’ ging er vooraf aan de bloeddorst van iemand als Adolf Hitler? Elke daad, betoogde Hamer – de term misdaad kwam niet over zijn lippen – is het resultaat van een tragische voorgeschiedenis. Opsluiting van misdadigers kan nodig zijn om de maatschappij voor onheil te behoeden. Maar de vergelding die in gevangenisstraf of de doodstraf besloten ligt, wijst hij af: ‘Een dader laten lijden is onbeschaafd. We zeggen tegen hem: jij hebt ellende gecreëerd, jou schrijf ik af, jij hebt geen waarde meer.’ Iemands handelswijze is nauw verbonden met het al dan niet treffen van de eigen authenticiteit: wie, simpel gezegd, een leven kan leiden dat aansluit bij zijn persoonlijkheid, heeft meer kans op geluk en voorbeeldigheid dan de pechvogel die vooral frustraties oogst. De vrije wil, analyseerde Hamer, speelt bij de wording van helden en schurken nauwelijks een rol: ‘Je kunt wel zeggen: iemand beslist zélf wat hij doet. Maar waar komt dat zelf dan vandaan?’ Woorden die niet alleen de misdadiger maar ook de maatschappelijke succesnummers zich kunnen aantrekken: verdiensten worden eveneens voor een belangrijk deel door toeval bepaald. Er ging een louterende werking uit van Hamers woorden, alsof het kwaad net wat minder duister werd. Hopen dat Rob de Wijk tussen al zijn analyses door tijd vindt om Over leven terug te kijken.||https://www.volkskrant.nl/cultuur-media/er-ging-een-louterende-werking-uit-van-jurrien-hamers-woorden~b747e3fb/
2022-09-29||Russische deserteurs hebben recht op de Europese vluchtelingenstatus, maar ze zijn niet overal welkom||Europa is verdeeld over de opvang van vluchtende Russische deserteurs, mannen die zich onttrekken aan militaire dienst. Nederland gaat zeker geen deserteurs terugsturen naar Rusland, zegt staatssecretaris voor Asiel en Migratie Eric van der Burg. Ook de Duitse regering en EU-president Charles Michel vinden dat Russische deserteurs op opvang moeten kunnen rekenen. Oost-Europese landen nabij de Russische grens tonen zich minder solidair met Russen. Polen, het land dat de meeste Oekraïense vluchtelingen heeft opgevangen, vreest dat tussen de vluchtelingen Russen zitten die desinformatie en verwarring verspreiden. Ook in de de Baltische staten zijn Russische vluchtelingen niet welkom. ‘De Russen moeten Rusland bevrijden’, twitterde de Litouwse minister Landsbergis vrijdag. Russische vluchtelingen hebben in Europa in elk geval recht op het aanvragen van asiel. De Baltische staten en Polen verstrekken sinds begin deze maand geen toeristenvisa meer aan Russen. Als ze ook asielaanvragen van Russen gaan weigeren, overtreden ze het Europees recht, zegt Carolus Grütters, onderzoeker van het Centrum voor Migratierecht van de Nijmeegse Radboud Universiteit. ‘Zo’n weigering komt dicht in de buurt van de pushbacks (het terugsturen van vluchtelingen, red.) aan de grenzen van de EU in bijvoorbeeld Italië, Griekenland, Kroatië, Hongarije en Polen.’ Bovendien is in de Europese regelgeving de bescherming van bepaalde deserteurs opgenomen. Volgens de zogenoemde kwalificatierichtlijn van de EU hebben aanvragers recht op een vluchtelingenstatus als bestraffing dreigt vanwege ‘de weigering militaire dienst te vervullen tijdens een conflict, wanneer het vervullen van militaire dienst strafbare feiten of handelingen inhoudt’. Het is onder meer op basis van deze richtlijn dat Eritreeërs in principe altijd een vluchtelingenstatus krijgen, omdat in Eritrea een algehele mobilisatie geldt. ‘Die is voor mannen én vrouwen en kan tot wel tien jaar duren’, zegt Leo Lucassen, hoogleraar migratiegeschiedenis aan de Universiteit Leiden. ‘Dat speelt een belangrijke rol in de verblijfsvergunning voor Eritreeërs, ook omdat die dienstplicht neerkomt op soort moderne slavernij.’ Het is ook dankzij deze richtlijn dat geen enkele EU-lidstaat erin slaagt Syrische mannen terug te sturen. Omdat zij zich onttrekken aan mobilisatie door de Syrische leider Assad dreigt bestraffing als zij teruggaan naar Syrië. Of Russen zich ook op deze richtlijn kunnen beroepen, is afhankelijk van juridische interpretatie. ‘Het is duidelijk dat de oorlog in Oekraïne de meest basale schending van internationale rechten is’, zegt Galina Cornelisse, universitair hoofddocent Europees en internationaal recht aan de Amsterdamse Vrije Universiteit. ‘Ook lijkt er geen geloofwaardig alternatief om de dienstplicht te ontlopen.’ Alleen geldt in Rusland formeel geen algehele mobilisatie. Rusland wil zo’n 300 duizend soldaten rekruteren en beroept zich erop dat dit ‘slechts’ reservisten betreft. Wie tot die categorie behoort heeft het Kremlin niet gedefinieerd; mogelijk valt iedereen die de dienstplicht heeft vervuld onder het decreet. Dan lopen 25 miljoen Russen het risico naar Oekraïne te worden gestuurd. Wie een uitnodiging ontvangt, wordt vaak direct gedwongen meegenomen dan wel bij de grens tegengehouden. Cornelisse: ‘Zo beschouwd zou je feitelijk pas een weigeraar zijn als de uitnodiging je heeft bereikt. Maar ik vind dat geen overtuigende redenering. Gezien het feit dat er zoveel meer Russen zijn met militaire ervaring en er in bepaalde gebieden mensen lukraak van de straat worden geplukt, kun je zeggen dat iedereen nu risico loopt.’ Woordvoerders van het ministerie van Justitie en Veiligheid en de IND laten weten dat er in Nederland voorlopig geen regeling komt voor Russische dienstweigeraars. Russische vluchtelingen worden individueel beoordeeld op basis van geloofwaardigheid en het risico dat zij lopen in Rusland. Overigens zijn er sinds de gedeeltelijke mobilisatie geen gevallen bekend van Russische dienstweigeraars die in Nederland asiel hebben aangevraagd, aldus het ministerie. De verschillende opvattingen over de opvang laten volgens Cornelisse opnieuw zien dat EU-lidstaten op het gebied van migratie en asiel geen eenheid weten te vormen. ‘Met de Oekraïense vluchtelingen was Europa wél eensgezind. Nu worden politieke en geopolitieke argumenten belangrijker gevonden.’||https://www.volkskrant.nl/nieuws-achtergrond/russische-deserteurs-hebben-recht-op-de-europese-vluchtelingenstatus-maar-ze-zijn-niet-overal-welkom~bb7cc20c/
2022-09-29||De Volkskrant Cappuccino-index: hoe een Italiaanse kop koffie de staat van Nederland aangeeft||De prijzen lopen de afgelopen maanden razendsnel op in Nederland. Op het kassabonnetje, op de energierekening en bij de pomp: inflatie is lange tijd niet meer zo zichtbaar geweest. Maar er is ook veel niet bekend. Bijvoorbeeld hoe groot de prijsverschillen door het land zijn en of de prijsstijging op sommige plekken harder gaat dan in andere regio’s – beide gegevens houdt het Centraal Bureau voor de Statistiek (CBS) niet bij. De Volkskrant deed daarom onderzoek naar regionale prijsverschillen. Geïnspireerd door de Big Mac index van The Economist – die bijhoudt hoeveel de burger van McDonald’s kost in verschillende landen ter wereld – vroegen we lezers de prijs van een cappuccino in het café, op het terras of to-go door te geven door heel Nederland (en een foto van een menukaart of het bonnetje bij te voegen als bewijs). We kozen de cappuccino omdat het een luxeproduct is dat symbool staat voor de welvaartsstijging van de afgelopen twintig jaar, en voor velen beschikbaar is. Een andere reden om deze Cappuccino-index te presenteren: inflatie is een abstract getal uitgedrukt in procenten. Koffie met opgeklopte melk is veel concreter. Uit de bijna duizend bonnen die we ontvingen, maken we op dat een cappuccino in Nederland – in een restaurant, of to-go in de zomer van 2022 – gemiddeld 3 euro kost. Ruim de helft van alle etablissementen hanteert een prijs tussen de 2,75 en 3,25 euro. De goedkoopste die we binnenkregen – onderwijsinstellingen en sportkantines niet meegerekend – was 1,95 euro, bij een lunchtent de Eethoek op een recycle-boulevard in Leeuwarden. De hoogste prijs was 5 euro, en werd gemeld vanuit Ameland en bij een restaurant in Amsterdam. De Eethoek in Leeuwarden heeft geen winstoogmerk, vertelt eigenaar Kor van der Meulen. ‘We zitten in een grote kringloopwinkel, en ik betaal mezelf geen salaris, daarom kunnen we de prijzen laag houden. Zodat ook een alleenstaande moeder bij ons iets te drinken kan halen.’ Eigenlijk kun je de Eethoek niet vergelijken met een zaak op een a-locatie, zegt Van der Meulen. En hij kan het weten want hij runt ook – wel betaald – een Bagels & Beans in het centrum van Leeuwarden, waar hij 3,25 voor een cappuccino vraagt. ‘Die prijs is veel realistischer.’ ‘Echt?’ zucht de eigenaar van het restaurant in Ameland dat 5 euro rekent, en anoniem wil blijven, als ze hoort dat ze een van de duurste cappuccino’s serveert. ‘Ik ben wel benieuwd hoe ze dat doen dan. Na twee jaar corona, met de stijgende inkoopprijzen, verhoogde energie- en personeelskosten, kom je toch gewoonweg niet uit anders?’ Om de representativiteit van het onderzoek te checken, legden we de Volkskrant-cijfers naast die van Tapp, een commercieel data- en analysebureau dat horeca-ondernemers helpt hun zaak te verbeteren, en daarvoor onder andere geanonimiseerd prijzen van drieduizend horecazaken bijhoudt. De gemiddelde prijs in het Volkskrant-onderzoek bedraagt 3 euro, Tapp komt één cent hoger uit op 3,01 euro. Omdat dit de eerste keer is dat dit onderzoek plaatsvindt, zeggen de data nog niet veel over inflatie – om die reden zal het volgende zomer herhaald worden. Tapp heeft wel cijfers over de prijsstijging: van 286 zaken weten zij nog exact de prijzen van toentertijd en nu. Een gemiddelde cappuccino is de afgelopen drie jaar elk jaar 6 procent duurder geworden, vertelt Meike Nederstigt van het bureau. In die periode was de inflatie in Nederland met jaarlijks nog geen 2 procent een stuk lager. Inmiddels is de inflatie in Nederland opgelopen naar 12 procent. De prijs van een cappuccino is de afgelopen 12 maanden echter minder hard gestegen. Waarschijnlijk komt dit doordat horecazaken doorgaans slechts een of twee keer per jaar hun menukaarten aanpassen. Waar bezoekers in 2020 nog 2,62 euro betaalden, ligt de prijs op dezelfde locatie nu 24 cent hoger. Wat die inflatie bij de cappuccino veroorzaakt? Corona speelt een grote rol, vertellen verschillende ondernemers. Na iedere lockdown pasten veel horecazaken hun prijzen met een paar dubbeltjes aan, om de gemaakte klappen op te vangen. En dat kon ook: veel consumenten wilden dolgraag weer het terras op en horecaondernemers steunen, vertelt voedselanalist Sebastiaan Schreijen van de Rabobank. Ook de prijs van de grondstof, koffie, ging omhoog. Vorige zomer al. Door de droogte in Brazilië viel de oogst tegen, en door corona werd transport duurder en minder betrouwbaar. De vraag naar koffie herstelde sneller dan het aanbod. De hoge energieprijzen van dit jaar maken het bovendien duurder om koffie te branden. Maar ook iets anders speelt mee: koffie is van een product waar de horeca relatief veel winst op kan maken. De kostprijs van een kopje cappuccino is naar schatting van Schreijen 30 tot 80 cent, afhankelijk van de kwaliteit van de koffie en de melk die gebruikt wordt. Daar komen nog wel kosten voor huur, personeel, elektriciteit, et cetera bovenop, maar de rest is te bepalen door de horecabaas. En daarbij geldt, volgens Schreijen: ‘Je vraagt de prijs die de consument bereid is te betalen.’ Waar in het land je een cappuccino haalt, maakt hierdoor nogal verschil. Vooral in de grote steden en gemeenten waar veel toeristen komen, zoals op de Waddeneilanden en Zeeland, is de prijs enkele dubbeltjes hoger dan gemiddeld. Deels ligt dat aan de huur en personeelskosten, die zijn daar hoger dan elders. Maar zeker zo belangrijk is dat consumenten op vakantie minder op het geld letten. De duurste plekken liggen dan ook in de Randstad en Zeeland. Zowel in het onderzoek van Tapp als in dat van de Volkskrant zijn de cappuccinoprijzen op Ameland het hoogst. Volgens de eerder genoemde restauranteigenaar op het eiland, heeft dat vooral te maken met de hoge inkoop- en personeelsprijzen. ‘Er is een tekort aan medewerkers dus hebben we het loon moeten verhogen om überhaupt mensen te krijgen.’ De prijs van brood, vlees en frituurvet is daarnaast ontzettend omhoog gegaan, verzucht ze. Omdat ze geen 15 euro voor een bakje kibbeling wil vragen, heeft zij ervoor gekozen alle prijzen omhoog te doen om uit te komen. Daarbij hield ze de prijzen van concurrenten nauw in de gaten. ‘En we geven iets extra. Gasten krijgen bij ons na het diner gratis een doosje bonbons.’ Ze is niet de enige die een extraatje geeft. Terrassen en lunchrooms in wandelgebieden buiten de steden geven de klanten weer opvallend vaak een likeurtjes erbij, melden lezers die meededen aan het Volkskrant-onderzoek. In Weert kreeg een lezer zelfs ‘melk, suiker, zoetjes, bonbon, mokka boontjes, koffielikeurtje met toefje slagroom en glaasje water’, erbij. En dat voor maar 2,85 euro. In de grote steden – Amsterdam voorop – zijn de prijzen 25 tot 40 cent hoger dan de gemiddelde 3 euro. Haarlemmermeer heeft zijn prijzige koffie vooral te danken aan de dure koffiepunten voor reizigers op Schiphol. Maar locatie is niet alles. Het soort etablissement en de klanten die daarbij horen zijn vaak een belangrijkere indicator voor de prijs. Met andere woorden: zelfs in de duurdere gemeenten kun je als je goed zoekt goedkope koffie krijgen. In de hoofdstad kun je bijvoorbeeld bij eetwinkel Alberto Pozzetto voor 2,20 een Italiaanse cappuccino krijgen. Hoe dat kan? Eigenaar Karlijn Witteveen heeft de prijs de afgelopen 5 jaar nog niet verhoogd, vertelt ze. ‘In Italië betaal je 80 cent voor een espresso, en ik wil graag een toegankelijke winkel hebben waar mensen uit de buurt elkaar ontmoeten. Daarnaast verkoop ik liever heel veel betaalbare kopjes koffie dan een dure.’ Nu heeft zij natuurlijk wel het geluk dat ze tijdens corona open kon blijven, omdat ze ook voedsel verkoopt, en dus nu geen verliezen hoeft op te vangen met extra hoge marges. Ook heeft ze geen bedienend personeel in dienst: mensen halen de koffie zelf bij de bar. Maar het is vooral een principezaak. ‘Ik wil van koffie geen margeknaller maken. Het kost me 50 cent dus 3,70 voor een cappuccino vind ik compleet debiel.’ Ook Chau Mgiyen, eigenaar van restaurants Eten en Drinken in Nijmegen, houdt de prijs van een cappuccino – ‘van duurzame bonen’ – bewust laag, op 2,60 euro. ‘We hebben twee hele zware jaren gehad, en we zouden nu ook een grotere marge kunnen pakken, maar we vinden het belangrijker betaalbaar te blijven. We hebben veel vaste gasten en denken dat de lage prijs ons uiteindelijk meer ten goede komt. Als wij ze goed behandelen, komen mensen terug en bevelen ons aan aan vrienden.’ Kor van der Meulen van de Eethoek en Bagels & Beans in Leeuwarden kijkt hier iets anders tegenaan. ‘Als je volgens de methode die we vroeger bij economieles hanteerden rekent (kostprijs gedeeld door 30 keer 100), kom je met 3 euro maar net uit de kosten. Ik zie heel veel horeca-ondernemers op het moment geen enkele winst maken om de prijzen maar laag te houden, zodat de klanten niet weglopen. Ondernemers teren echt in hoor.’ En de ondernemers die de hoofdprijs vragen? Uit het onderzoek blijkt dat dit vooral zaken in de stad zijn die prat gaan op hun exclusieve brandproces, chique bonen, kundige (dus beter betaalde) barista’s. Zij vragen gerust 3,70 euro of meer. Dat zij die prijs kunnen vragen van klanten heeft te maken met de sociale status van bepaalde koffies, vertelt hoogleraar urbane economie Eveline van Leeuwen. Sommige mensen gaan naar een bepaalde zaak om iets uit te stralen. Dat ze smaak hebben of bij een bepaalde groep horen: bij de koffie-connaisseurs die zich verzamelen in een Rotterdamse slow-dripzaak, bij de duurzame stedelingen, casual met een havercappucino in de hand, of poserend op Instagram met een chai latte en de hashtags #metime #healthylife. Dat verklaart ook waarom veel ondernemers een toeslag rekenen voor plantaardige melk. Natuurlijk, de inkoopprijs van plantaardige melk is hoger dan koemelk en er zitten extra kosten aan het bereiden. Maar het feit dat ondernemers rond de 30-50 cent extra rekenen – met uitlopers tot een euro – geeft ook aan dat ze denken dat soja- en havermelkdrinkers die wel zullen slikken. De prijs van een cappuccino geeft een inkijkje in het hoofd van horecaondernemers en de ingewikkelde berekening die ze maken. De vraag is nu of de ondernemers de prijzen verder kunnen verhogen als klanten ook kampen met een hogere energierekening en hun besteedbaar inkomen zien afnemen. Ligt het dan niet voor de hand dat Nederlanders binnenkort minder koffie buiten de deur zullen gaan drinken? Volgens budget-experts is een to-go of een koffie op een terras bij uitstek iets waar je op kunt bezuinigen in moeilijke tijden. Voedselanalist Schreijen denkt niettemin dat er heel wat moet gebeuren voordat Nederlanders zich hun bakje cappuccino op een terras laten ontzeggen. Bij een inflatie van 10 procent gaat een cappuccino volgend jaar 3,30 euro kosten. Flink meer, maar in vergelijking met dure producten geen enorme uitgave. ‘Mensen ontzeggen zich niet in één keer alles. We zagen het tijdens eerdere recessies ook: mensen kochten geen huis, maar wel een dure nieuwe bank.’ Hij denkt dat mensen nog steeds uit eten zullen gaan, maar dan net iets goedkoper. ‘Je kunt je in deze tijden juist aan een koffie vastklampen om terug te denken aan betere tijden. Jezelf verwennen met een bakkie troost, dat is wel het laatste dat de Nederlander zich laat afpakken.’||https://www.volkskrant.nl/nieuws-achtergrond/de-volkskrant-cappuccino-index-hoe-een-italiaanse-kop-koffie-de-staat-van-nederland-aangeeft~bb6f159a/
2022-09-29||Tracks van de Week (39): gedistingeerde Redcar en betoverende zang van Weyes Blood||1. Redcar – Rien dire Héloïse Letissier schrijft recent werk niet toe aan zijn oude project Christine and the Queens (hoewel, op Spotify nog wel) maar aan zijn nieuwe alter ego Redcar. Zo ook het gedistingeerde Rien dire. 2. Weyes Blood – It’s Not Just Me, It’s Everybody Natalie Mering, alias Weyes Blood, zingt mooier dan ooit in It’s Not Just Me, It’s Everybody, dat klinkt als een vergeten pianoballad uit de jaren zeventig. Nieuw album in november. 3. The War on Drugs – Oceans of Darkness Op de ‘deluxe’-editie van het jongste album I Don’t Live Here Anymore staan twee nieuwe War on Drugs-nummers, waaronder de vertrouwd klinkende Springsteen-pastiche Oceans of Darkness.||https://www.volkskrant.nl/cultuur-media/tracks-van-de-week-39-gedistingeerde-redcar-en-betoverende-zang-van-weyes-blood~b810c0e9e/
2022-09-29||Het theater draait door, met dank aan de ‘understudy’||Overal in Theater Bellevue hangen posters en flyers van de voorstelling De wanen met daarop de foto van actrice Abke Haring. Maar wie de voorstelling ziet, ziet geen Haring, maar Alwin Pulinckx. Tien dagen voor de première nam hij de rol over van Haring, die om persoonlijke redenen moest afhaken. De wanen is een poëtische monoloog geschreven door dichter Ingmar Heytze ‘die ruimte geeft aan de onaangepaste geest’. Geen sinecure om zo’n rol, waar normaal gesproken een repetitieperiode van zes weken voor staat, in zo’n korte tijd te vervangen. Alwin Pulinckx deed het. Zoals hij afgelopen zomer ook al een aantal keren een door corona gevelde collega verving in de ITA-productie The Damned in het Amsterdamse Bos. ‘Dit is theater maken in een notendop’, zegt Pulinckx (43), vlak na de eerste try-out van De wanen. Toen regisseur Olivier Diepenhorst hem belde met de vraag of hij de voorstelling wilde redden, had hij nauwelijks bedenktijd nodig. Pulinckx zei ja omdat hij de tekst waanzinnig mooi vond, de thematiek interessant en ook zin had in werken met Diepenhorst. Voor lang twijfelen of wanhoop was geen tijd – hij moest aan de bak. Diepenhorst: ‘Toen Abke Haring zich afmeldde, was er bij mij eerst verslagenheid en daarna paniek. Want je kunt de hele productie wel weer een jaar uitstellen, maar ik vond dat dit stuk hier en nu gespeeld moest worden. Ik ben er samen met Ingmar Heytze al een paar jaar mee bezig, dus we zijn meteen op zoek gegaan naar een heel goede acteur die dit binnen tien dagen kon fiksen. Dat werd Alwin.’ Bij musicals is het gebruikelijk dat een zieke artiest onmiddellijk wordt vervangen door een ander die de rol al helemaal kan overnemen. Een commercieel producent kan het zich niet permitteren zo’n peperdure productie stil te leggen. In die sector wordt gewerkt met een systeem van understudy’s: artiesten die vooraf al repeteren voor verschillende rollen om die in geval van nood van elkaar over te kunnen nemen. Het binnen enkele dagen, soms op de dag zelf, inzetten van een vervangende acteur, was tot voor kort in het Nederlandse theater ongebruikelijk. Maar door de coronacrisis zijn theatergroepen min of meer noodgedwongen op zoek gegaan naar manieren om toch te kunnen spelen. Dat heeft de afgelopen twee jaar al heel wat voorstellingen gered. Regisseur Ivo van Hove belde Pulinckx deze zomer met de vraag of hij op stel en sprong een rol in The Damned kon overnemen. Eerst verving hij daarin Dalorim Wartes, later zelfs hoofdrolspeler Majd Mardo. En beide keren werkte hij met Olivier Diepenhorst (die toen Van Hoves regie-assistent was) in snelkookpanmodus aan die rollen. Toevalligerwijs zag ik de voorstelling op de avond waarop Pulinckx die hoofdrol van het getroebleerde, met een ziekelijk moedercomplex en pedofiele neigingen behepte personage speelde. Dat deed hij fantastisch, alsof hij wekenlang had gerepeteerd in plaatst van een paar dagen. Pulinckx: ‘Ja, hoe gaat zoiets? Je wordt gebeld, je zegt ja, en vervolgens ben ik als een razende de registratie gaan bekijken. En dan maar tekst stampen, en stampen. In The Damned was ik onderdeel van een groot ensemble. Het scheelde dat ik de meeste acteurs goed ken van de tijd dat ik zelf bij Toneelgroep Amsterdam speelde. Zo’n intieme scène met Janni Goslinga kost dan geen enkele moeite. Maar in De wanen sta ik helemaal alleen op het podium, dat is echt iets anders.’ Het à la minute inzetten van een vervanger is misschien wel een van de weinige positieve kanten aan de coronapandemie die het theater zwaar heeft getroffen. Bij Toneelgroep Oostpool in Arnhem werd iets anders bedacht om het annuleren van voorstellingen op te vangen; de dubbele bezetting. In producties als Laura H. en Skylight werd gewerkt met een dubbele cast. Zo speelden actrices Marie-Louise Stheins en Carly Wijs om en om de hoofdrol in Skylight en in Laura H. werd die rol gedeeld door Charlie Chan Dagelet en Jade Olieberg. Het Nationale Theater in Den Haag paste een ander noodplan toe. In voorstellingen als Leedvermaak, The Nation en De eeuw van mijn moeder, alle drie in regie van Eric de Vroedt, viel telkens weer iemand uit door een coronabesmetting. Daar werd niet een andere acteur voor ingevlogen, maar ging regie-assistent Chyramain van Kempen met tekstboek en al het podium op. In Leedvermaak van Judith Herzberg verving hij acteur Hein van der Heijden en op de première Jaap Spijkers. InThe Nation nam hij de plaats in van de zieke Romana Vrede, die een nogal complexe en soms emotionele moederrol speelde. Van Kempen (31): ‘Toen Eric dat vroeg, zei ik: ik wil het met alle liefde doen, maar ik ben geen Romana, en geen moeder, dus die emotionele lading kan ik niet leveren. Wat ik wel kon, was schetsmatig zo dicht mogelijk in de buurt komen van die rol. Als regie-assistent heb ik wekenlang met de tekst en de acteurs voor me gezeten, dus helemaal blanco was ik niet. Eric vroeg wel iedere keer of ik het echt zag zitten. En dan geldt in dit vak toch ook wel the show must go on.’ Bij een vervanging wordt het publiek vooraf uiteraard geïnformeerd en vaak zijn de reacties na afloop positief. Men vindt het spannend, zo’n kijkje in de keuken van het theater, en niet zelden krijgt de vervanger na afloop welgemeende complimenten. Van Kempen: ‘Ja, mensen zeggen dan aardige dingen tegen me. Maar ik zie mezelf niet als de redder van de avond. Het is alleen maar bedoeld om de hele groep te laten spelen, door te kunnen gaan.’ Het is niet te hopen dat corona dit najaar weer toe zal slaan, maar het theater is er wel beter op voorbereid, lijkt het: minder annuleren, meer inzetten van vervangers, met of zonder tekstboek. Je kunt je ook afvragen of in het theater het inzetten van understudy’s niet van meet af aan mogelijk gemaakt moet worden. Eric de Vroedt: ‘Daar wordt in de sector wel over gepraat, maar het simpele antwoord is dat dat veel te duur zou worden. In Leedvermaak doen veertien acteurs mee, ook al zou je voor de helft met understudy’s werken, is dat nog onbetaalbaar. Musicals worden veel commerciëler geproduceerd, spelen veel vaker, voor een veel groter publiek. Maar ook inhoudelijk vind ik het lastig: je kiest een acteur om zijn specifieke talent voor die ene rol. Betty Schuurman in Leedvermaak of Esther Scheldwacht in De eeuw van mijn moeder zijn eigenlijk onvervangbaar. Maar goed, als die pandemieën blijven komen zullen we inderdaad naar andere oplossingen moeten zoeken.‘Bovendien is het voordeel van een regie-assistent met tekstboek op toneel dat het meteen transparant is: hij neemt die rol niet over, maar geeft tegenspel en energiestootjes waardoor de andere acteurs verder kunnen. Dat heeft Chyramain fantastisch gedaan. Niemand verwacht dat hij alle facetten van die rol laat zien.‘ Ondanks alle lof van publiek en zijn regisseur heeft Van Kempen geen acteerambities. ‘Het overnemen van een rol is dienstbaar, maar geloof me, ik ben niet van plan lid van het ensemble te worden. Ik blijf liever theater maken.’ Dat ligt voor Alwin Pulinckx natuurlijk anders. Hij was als acteur van 2001 tot 2016 in dienst bij Toneelgroep Amsterdam. Daarna kon hij een tijdlang minder spelen, en nu ineens is hij in de ene na de andere rol te zien. Als vervanger. Is dat soms niet lastig, dat ze je bellen als ze je nodig hebben? Pulinckx: ‘Eh, nee, ik voel dat eigenlijk niet zo. When the family calls, dan ben ik er – zoiets is het meer. Ik weet wat ik waard ben, ik weet wat ik kan, hoe ik het doe, en dat iemand anders het anders doet. Ik heb als invaller in die verschillende rollen andere dingen van mezelf kunnen laten zien, dat is voor mijzelf belangrijk. Ik ben de vervanger, maar ik neem ook iets eigens mee. En dan nog: niemand is onmisbaar, iedereen is vervangbaar.’||https://www.volkskrant.nl/cultuur-media/het-theater-draait-door-met-dank-aan-de-understudy~bfeddbda/
2022-09-29||Wonderlijke, ijle schoonheid op Internal Radio van Eerie Wanda ★★★★☆||Het was tijd, vond Marina Tadic, om aan de knoppen van haar inwendige radio te draaien tot die echt goed was afgestemd op haar ware gevoelens. Even geen band, maar een solozoektocht, thuis in Nijmegen. Internal Radio, het derde album dat de geboren Kroatische onder de naam Eerie Wanda uitbrengt, is totaal anders van kleur en sfeer dan de lucide popplaat Pet Town (2019) of het grommende indierockalbum dat ze tussentijds (in 2020) maakte met de undergroundsupergroep Kidbug. Het tekent Tadic’ veelzijdigheid. Introspectief zijn de songs: bedachtzaam, met de muziek waarop ze dobberen soms wat duister. En altijd is er die prachtige, delicate dreampopzang van Tadic, vaak refererend aan een band als Beach House, sprankelend in een liedje als Birds Aren’t Real. Producer Kramer doet voor Eerie Wanda wat hij ooit ook voor Galaxie 500 deed: zorgen dat de stemmige songs nooit troebel worden of te veel naar de eigen navel staren. In plaats daarvan zijn licht, leven en wonderlijke, ijle schoonheid ons deel.||https://www.volkskrant.nl/cultuur-media/wonderlijke-ijle-schoonheid-op-internal-radio-van-eerie-wanda~b587ecf6/
2022-09-29||Björk viert hartstochtelijk het leven op Fossora ★★★☆☆||Het is verleidelijk om de muziek van Björk (56) in haar onvergelijkbare excentriciteit als ‘IJslands’ te typeren, maar eigenlijk was het vaker een werelds brouwsel van zo ongeveer alles, van dance tot triphop, van jazz tot modern klassiek, van Balkankoren tot Afrikaanse polyfonie. Fossora is haar ‘IJslandse album’, zegt ze zelf. Björk schreef het tijdens twee jaren van pandemie in het land van haar moeder, Hildur Rúna Hauksdóttir, die in 2018 overleed en hier wordt herdacht in de aangrijpende stukken Sorrowful Soil en Ancestress, waarin Björks zoon Sindri (36) zijn oma toezingt. Het aansluitende Fagurt er í Fjörðum lijkt een korte kerkdienst. De albumtitel Fossora (een grammaticaal onjuiste, vrouwelijke vorm van het Latijnse woord voor ‘graver’) verwijst naar de aarde, het wroeten in oude grond, op zoek naar je wortels. Daarbij past aardse muziek: Utopia (2017) werd ingekleurd door electroproducer Arca, nu vormen basklarinetten het substraat waarop vertraagde gabberbeats stuiteren. Melodieus of dansbaar wordt het nooit. Fossora is moeilijk, vermoeiend soms ook, een avant-gardeplaat die nooit de hechte eenheid wordt die Björk er zelf in lijkt te horen. Toch is het geen afstandelijk album, want Björk viert hartstochtelijk het leven: dat van haar moeder, dat van haar kinderen (in afsluiter Her Mother’s House komt ook haar pas uitgevlogen dochter Ísadóra voorbij) en uiteindelijk ook dat van zichzelf. Een artistiekerig werkstuk zo aards laten klinken, dat is knap, misschien typisch IJslands en in elk geval typisch Björk.||https://www.volkskrant.nl/cultuur-media/bjork-viert-hartstochtelijk-het-leven-op-fossora~bc2b9e31/
2022-09-29||Frankrijk worstelt andermaal met seksistisch en seksueel geweld in de politiek||Het was nogal een tirade ja, dat vond hij zelf ook. Maar het moest een keer genoeg zijn. Dat vrouwen vrijuit kunnen spreken, daar is Eric Dupond-Moretti, de Franse minister van Justitie, ook voorstander van. Maar de rechtspraak kan niet zomaar opzij worden gezet. Buitengewoon geagiteerd reageerde de minister dinsdag op een persconferentie op de polemiek rond twee vooraanstaande linkse politici, die zich kort na elkaar terugtrokken na beschuldigingen van geweld tegen hun (ex-)partners. Twee affaires die beide in gang waren gezet via de media. Dat begon een week geleden. Adrien Quatennens, de kroonprins van het radicaal-linkse La France Insoumise, trad terug als coördinator van de partij nadat hij zijn vrouw Céline een mep bleek te hebben gegeven. Het incident kwam aan het licht door het satirische weekblad Canard Enchainé, dat onthulde dat Céline een melding had gedaan bij de politie (zonder aangifte te doen). Maandag volgde het terugtreden van Julien Bayou als secretaris van de Franse groene partij EELV. Zijn partijgenoot, ecofeminist Sandrine Rousseau, had enkele dagen eerder bij televisiezender France 5 verteld dat de ex-partner van Bayou hem beschuldigt van psychologisch geweld. Volgens Rousseau had de vrouw zich gemeld bij de onderzoeksgroep van de partij die zich richt op seksueel en seksistisch geweld. Wat de beschuldiging precies inhoudt is onbekend, maar er zou geen sprake zijn van strafbare feiten en geen aanklacht zijn ingediend. Wel doet de partij intern onderzoek. Buitengewoon gevaarlijk, oordeelde Dupond-Moretti dinsdag over de kwesties. De minister vreest voor veroordeling op basis van publieke beschuldigingen zonder dat justitie eraan te pas komt. Daarin staat hij niet alleen. Als het om publieke personen gaat, wordt informatie die wordt gedeeld in de media verwelkomd als bewijs, waarschuwden twee advocaten maandag in een opiniestuk in dagblad Le Monde. Dat is niet alleen schadelijk voor de beschuldigde, schrijven ze, maar ook voor de structuur die het gedrag niet heeft kunnen voorkomen. Deze structuur moet juist in neutrale omstandigheden kunnen onderzoeken wat er precies is gebeurd. Tegelijkertijd is media-aandacht juist cruciaal om seksistisch en seksueel geweld in de Franse politiek aan te kaarten, stellen activisten al langere tijd. ‘Sinds 2016 houd ik me bezig met dit vraagstuk. Intussen weet ik heel goed dat politieke partijen niets doen als dit soort zaken intern blijft’, zei Mathilde Viot, partijgenoot van de gesneuvelde kroonprins Quatennens, eerder dit jaar tegen de Volkskrant. ‘Alleen de media kunnen hierin beweging brengen.’ Of die beweging de juiste kant op gaat, wordt nog betwist. ‘Dit is Kafka in tijden van sociale media’, verklaarde Bayou zelf bij zijn terugtreden op eigen initiatief, nadat de situatie volgens hem onhoudbaar was geworden. ‘Ik word beschuldigd van feiten die me niet zijn voorgelegd, waarvan de beschuldigers zeggen dat ze niet strafbaar zijn.’ En waartegen Bayou zich bovendien niet tegen zou kunnen verdedigen, omdat ze hem ‘weigeren te horen’. Het onderzoek vanuit zijn eigen partij zal volgens zijn advocaat hoe dan ook ‘politiek en bevooroordeeld’ zijn. En terwijl Quatennens op zijn beurt diepe spijt betuigde over zijn gedrag dat ‘in geen enkele context te verontschuldigen is’, prees zijn partijleider Jean-Luc Mélenchon in eerste plaats de ‘waardigheid en moed’ waarmee zijn vertrouweling het ‘voyeurisme van de media’ onderging. In een redactioneel commentaar op de affaires vatte het linkse Libération de gemoedstoestand van het land mooi samen: ‘Wat zich op dit moment in de samenleving afspeelt ten aanzien van de verhoudingen tussen vrouwen en mannen, betekent een antropologische revolutie van een waanzinnige omvang. [...] Waar zijn we in deze revolutie? Welke vorm moet het krijgen? Tot waar moet het gaan?’ Niets staat nog vast, concludeerde het dagblad. ‘Iedereen die het politieke debat stimuleert, journalisten, volksvertegenwoordigers, humoristen [...], iedereen tast in het rond.’ Eline Huisman is correspondent in Parijs.||https://www.volkskrant.nl/columns-opinie/frankrijk-worstelt-andermaal-met-seksistisch-en-seksueel-geweld-in-de-politiek~bd464851/
2022-09-29||Chemiereus DuPont vecht aansprakelijkheid gezondheidsschade oud-medewerkers aan||De Amerikaanse chemiereus werd begin mei aangeklaagd door vijftien oud-medewerkers. Zij waren werkzaam in de DuPont-fabriek die tussen 1964 en 2006 lycragaren produceerde: een elastische kunstvezel waar kleding van wordt gemaakt. In 2016 ontdekte EenVandaag dat tientallen vrouwelijke medewerkers ernstige gezondheidsproblemen hadden ontwikkeld, met onder meer miskramen, doodgeboren baby’s en baarmoederhalskanker tot gevolg. De kantonrechter oordeelde in juli dat DuPont te weinig heeft gedaan om zijn werknemers te beschermen tegen de vermoedelijke oorzaak van deze gezondheidsproblemen: DMAc, een gifstof die werd gebruikt tijdens het productieproces. Het chemiebedrijf had werknemers bovendien moeten waarschuwen voor de mogelijke gezondheidsrisico’s. Ook had onnodige blootstelling volgens de rechtbank voorkomen kunnen worden door medewerkers uit de buurt te houden van uitdampende garens, waarbij veel gifstof vrijkwam. In plaats daarvan zetten DuPont er een koffie-en theeautomaat naast. Het chemiebedrijf zegt nu dat het tussenvonnis van de kantonrechter onvoldoende recht doet aan de informatie die DuPont heeft gedeeld over de arbeidsomstandigheden en werkzaamheden. Verder is er volgens het bedrijf onvoldoende geluisterd naar de verklaringen van de door hen geraadpleegde deskundigen en oud-medewerkers. De complexiteit van de zaak vraagt bovendien om een beoordeling van een meervoudige kamer, stelt het bedrijf in een schriftelijke verklaring. Hoewel het hoger beroep niet geheel onverwacht komt, zijn de vijftien oud-medewerkers teleurgesteld over de keuze van DuPont. ‘Zij hadden gehoopt verder te kunnen met het tussenvonnis’, reageert Daphne van Doorn, de FNV- advocaat die de oud-medewerkers vertegenwoordigt. Ook de aanleiding voor het hoger beroep is volgens Van Doorn moeilijk te volgen. ‘Dat de kantonrechter het ene bewijsstuk overtuigender vindt dan het andere betekent nog niet dat er onvoldoende naar de door hen aangedragen deskundigen en stukken is gekeken.’ Bij de uitspraak in juli adviseerde de kantonrechter beide partijen om met elkaar om de tafel te gaan en een schikking te treffen. Dat advies heeft DuPont niet gevolgd, meldt Van Doorn. ‘Er is in de drie maanden tussen het vonnis en het indienen van het hoger beroep nooit gesproken over andere oplossingen.’ DuPont laat desgevraagd weten dat een schikking hen ‘niet opportuun’ leek. ‘Overleg leek ons niet op zijn plaats als de zaak niet voldoende beoordeeld is.’ Het chemiebedrijf heeft nu tot eind februari 2023 de tijd om hun memorie van grieven in te dienen bij het gerechtshof, waarna de tegenpartij mag reageren. Daarna volgt een zitting en zal het hof het vonnis van de kantonrechter bekrachtigen of vernietigen. ‘Dan zijn we zo anderhalf jaar verder’, stelt Van Doorn. In een eerdere zitting werd al duidelijk dat DuPont niet zomaar zou opgeven. Zelfs als de rechter besluit dat DuPont zijn zorgplicht had geschonden, schetste een advocaat destijds, dan moeten de vrouwen alsnog bewijzen dat hun miskraam is veroorzaakt door het fabriekswerk. ‘De eisers moeten ieder individueel bewijzen dat ze aan een schadelijke hoeveelheid zijn blootgesteld.’ Dat juridische steekspel was destijds voor de aanwezigen moeilijk te verteren. ‘U zegt dat u met ons begaan bent, maar de advocaten voeren hier een semantische strijd over correlatie’, zei een van hen. Het hoger beroep is voor de oud-medewerkers de zoveelste desillusie. Het Openbaar Ministerie staakte vorig jaar de strafrechtelijke vervolging wegens een gebrek aan bewijs. Zo waren uitslagen van luchtmetingen en urinetesten niet meer beschikbaar, omdat DuPont deze niet had bewaard. Via de civiele weg proberen de betrokkenen alsnog hun voormalige werkgever aansprakelijk te stellen voor de opgelopen gezondheidsschade, maar dat gaat niet zonder slag of stoot. Als het hof het tussenvonnis bekrachtigt, zal de zaak bij de kantonrechter verdergaan. Alle eisers moeten dan individueel bewijzen dat gezondheidsproblemen zijn veroorzaakt door de gifstoffen. ‘Dat kan zomaar weer één tot twee jaar duren’, zei Van Doorn daarover eerder tegen de Volkskrant.||https://www.volkskrant.nl/economie/chemiereus-dupont-vecht-aansprakelijkheid-gezondheidsschade-oud-medewerkers-aan~b58e7682/
2022-09-29||Cool It Down is een goedgehumeurde oproep in de strijd tegen opwarming ★★★★☆||Negen jaar was het stil rond de enigmatische Karen O en haar Yeah Yeah Yeahs. Die zullen bij hun terugkeer wel heel wat te vertellen hebben, denk je dan, maar kwantitatief valt dat mee: na acht songs, 33 minuten, eindigt Cool It Down, de opvolger van Mosquito (2013). Langer heeft de New Yorkse band gelukkig ook niet nodig om indruk te maken. De acht songs krijgen alle tijd om onvermoede nieuwe kanten van de Yeah Yeah Yeahs (ooit een onstuimige punkfunkband) te tonen. Het overdonderende, onheilspellende openingslied Spitting Off the Edge of the World (met Perfume Genius, over de klimaatcrisis) verscheen al als single. In hoofdlijnen trekt de band daarna die lijn door: groots, gedragen en welluidend is de sound, in niets meer ‘punky’. Wel neemt, in Wolf en Fleez, heel gewiekst de dansbaarheid toe, waarna optimisme en pessimisme levenslustig een pirouette maken in Different Today. Ach, ons noodlijdende planeetje. Na beluistering klinkt de albumtitel als een goedgehumeurde oproep in de strijd tegen opwarming. Dat willen we best live horen, maar Europese tourdata laten nog op zich wachten.||https://www.volkskrant.nl/cultuur-media/cool-it-down-is-een-goedgehumeurde-oproep-in-de-strijd-tegen-opwarming~b382d009/
2022-09-29||Als meditatieplaat is het ruim drie uur durende Music for Animals van Nils Frahm erg geslaagd ★★★★☆||De Duitser Nils Frahm, die zijn neoklassieke muziek de afgelopen jaren meestal uit de piano liet vloeien, kiest op Music for Animals voor elektronica, van synthesizers tot diepe echo-effecten. Opmerkelijk genoeg levert die muzikale omgeving zijn meest verstilde album op. Hoe je dat beoordeelt, zal afhangen van de manier waarop je luistert. De plaat duurt drie uur en er staan tracks op van dik twintig minuten, waarin weinig gebeurt. Frahm schudt de hand van de ambientmeester Brian Eno, in uitgerekte geluidsgolven waarin je alleen profiel ontdekt als je er óók de tijd voor neemt en de hersengolven afstemt op de sonore klanken. Die overdreven lengte is noodzakelijk voor wat de componist hier gedaan wil krijgen: in vijf minuten bereik je geen verlichting. Als meditatieplaat is Music for Animals erg geslaagd. De track Stepping Stone drijft met je gedachten mee, in lange brommende lijnen op synths en een harmonium, en de bubbelende bassen in Sheep in Black and White doen denken aan de betere dubtechno van het illustere Duitse label Chain Reaction.||https://www.volkskrant.nl/cultuur-media/als-meditatieplaat-is-het-ruim-drie-uur-durende-music-for-animals-van-nils-frahm-erg-geslaagd~b1d67ee3/
2022-09-29||The End, So Far van Slipknot heeft zeker sterke nummers, maar wordt geen echt solide album ★★★☆☆||Met We Are Not Your Kind verraste Slipknot in 2019 fans en haters. De plaat was een coherente uitbarsting van artistieke energie, die de band in één klap weer tot de belangrijkste ‘mainstream’-metalband maakte: opmerkelijk, voor een gezelschap dat opkwam bij de eerste golf aan bedenkelijke ‘nu metal’, rond 1995. Opvolger The End, So Far rammelt. De titel geeft al aan dat Slipknot een laatste, contractueel verplicht album uitbrengt bij label Roadrunner, en aan de inhoud lijkt te horen dat de band hier werk dat nog op de plank lag heeft gebruikt. De opnames moesten bovendien worden gedaan in coronatijd, zonder voldoende gezamenlijke speeluren. De kracht van Slipknot zit hem nu juist in nauwkeurig opgenomen en razend knappe gitaar- en drumpartijen, en die muzikale diepgang ontbreekt nu enigszins. Niet dat er geen sterke nummers te vinden zijn. Opening Adderall is een opmerkelijk rustig, mooi psychedelisch rockliedje en Medicine for the Dead is een donkere metalballade met een prachtig zingende (en briesende) Corey Taylor. Maar een solide plaat met een verhaal wordt The End, So Far niet.||https://www.volkskrant.nl/cultuur-media/the-end-so-far-van-slipknot-heeft-zeker-sterke-nummers-maar-wordt-geen-echt-solide-album~b363f7c8/
2022-09-29||‘De keuze om te stoppen als koppel, was een keuze om door te gaan als duo’||Tegelijk: ‘Cabaretduo!’ L: ‘Een liefdesduo zijn hebben we echt op álle mogelijke manieren geprobeerd.’ M: ‘Ik zeg altijd dat het drie jaar heeft geduurd, Lander houdt drieënhalf jaar aan.’ L: ‘Van september 2016 tot mei 2020. In het boek zit een scène waarin we op de parkeerplaats staan van een theater, De Naald in Naaldwijk, en dat we ons ineens realiseren dat onze technicus nog niet weet dat het uit is. We waren allebei vergeten het hem te vertellen. Of ja, vergeten, het was denk ik vooral een kwestie van niet durven.’ M: ‘Het was al zó lang getouwtrek tussen ons, aantrekken-afstoten. Ik dacht: straks zeggen we het nu, en is het over twee weken weer ‘o nee, toch niet, haha’. Ik had het uitgemaakt en was behoorlijk zeker van mijn zaak, maar het leek me beter om het stil te houden tot Lander er ook oké mee was.’ L: ‘We waren aan het toeren met onze debuutvoorstelling Lijmen, over onze symbiotische relatie. Met ons management spraken we over een tweede voorstelling. Voor ons was het toch snel duidelijk: de keuze om te stoppen als koppel, was een keuze om door te gaan als duo.’ M: ‘Maar rond de kerstdagen werd het alsnog heel moeilijk.’ L: ‘Acht maanden later, daar waar het boek ongeveer eindigt.’ M: ‘Toen ik mijn nieuwe vriend ontmoette, had Lander pas door: o wacht, dit is echt. In die periode hebben we op het punt gestaan om te stoppen met Grof Geschud. Jij bracht me toen van Antwerpen naar Utrecht, en aan het einde van die autorit heb ik gezegd: ‘Ik wil toch nog graag een tweede voorstelling met jou maken.’ L: ‘Op de terugweg heb ik meteen onze manager ingelicht: ‘Ja, het gaat toch door.’’ L: ‘Allebei. We spelen in Broeden avond na avond het failliet van een relatie. Elke avond dumpt ze mij nog een keer. Dat kun je niet doen zonder dat je elke keer terugkeert naar dat moment en hoe het toen voelde. Om de voorstelling te maken zijn we in maart 2021 drie weken naar La Lande gegaan, in Frankrijk, waar ik een stukje land en een theatertje heb. Dat was echt de hel.’ M: ‘Ja, dat was de hel.’ L: ‘Tijdens onze relatie was La Lande ons paradijs geweest. Zaten we daar ineens weer samen bij de kachel, de hond keiblij dat Myrthe terug was, om als werk eigenlijk relatietherapie te doen. We deden improvisaties van een uur en drie kwartier waarin we vragen stelden aan elkaar. Bijvoorbeeld: wanneer was het voor jou hopeloos?’ M: ‘Dat vragen stellen was een idee van Minou Bosua, onze regisseur. Maar we hadden het allebei anders geïnterpreteerd. Lander kwam met vragen als: hoezo is het klaar tussen ons? Het werd een soort aanval.’ L, lacht: ‘Zo heb jij het ervaren.’ M: ‘Ik vroeg bijvoorbeeld: waarom wil jij met mij Grof Geschud zijn?’ L: ‘Ik ben dankbaar dat we uiteindelijk samen zo diep konden gaan en dat we een essentie vonden die ook resoneert bij het publiek. Ik denk niet dat we goed verder hadden gekund als beste vrienden als we niet zo diep waren gegaan, en een reden hadden om dat te doen; er moest een product uitkomen.’ L: ‘Samen op tournee zijn is leuker. En persoonlijk vind ik de dynamiek van een duo altijd interessanter om naar te kijken. Op de Koningstheateracademie deelden we al een fascinatie voor eenzaamheid, oude mensen, oude liefdes. We waren allebei de jongste van de klas, allebei christelijk opgevoed, we noemden onszelf op dat moment nog overtuigd gelovig en we waren fan van de films van Roy Andersson.’ M: ‘Op het podium staan als een duo is altijd mijn droom geweest. Het is met z’n tweeën doodgaan of met z’n tweeën vliegen, maar niet alleen. Lander maakte in het derde jaar van de opleiding een solovoorstelling, en hoe eenzaam hij soms op dat podium kon staan… ik dacht echt: dat wil ik nooit.’ L: ‘Iemand die in zijn eentje staat te buigen vind ik ook altijd een beetje een treurig beeld.’ M: ‘Onze interesse in eenzaamheid is ook angst voor eenzaamheid en verlaten worden.’ L: ‘Ik schrijf in Drijven: ‘Ik vind liever het leven niet leuk samen met haar dan dat ik het leven niet leuk vind zonder haar.’ In onze relatie was veel strijd, maar ondanks die strijd voelde ik heel sterk: maar ik ben wel graag bij jou. Ik zou perfect oud kunnen worden met Myrthe, dacht ik. Hoe gammel de basis ook was, dat gevoel bleef steady.’ M: ‘Zodra jij je daar bij neerlegde, blijkbaar is dit het, deinsde ik juist terug. Ho ho, maar dit is het niet!’ L: ‘Jij dacht altijd dat ik zou weggaan.’ M: ‘Maar toen moest ik het ineens doen.’ L: ‘Ik gebruikte onze relatie soms bewust als een laboratorium om materiaal te krijgen voor onze voorstelling.’ M: ‘Ik ook hoor. Soms zaten we weer in een ruzie, en dan dacht ik: dit is nu heel kut, maar dit moeten we wel onthouden, want het is wel interessant wat we hier aan het beleven zijn.’ L, lacht: ‘Echt heftig eigenlijk. Ons impresariaat zei toen het uit was ook: ‘Ik vind het spijtig voor jullie, maar ja, dit maakt natuurlijk de perfecte opvolger van Lijmen.’ M: ‘Ik voelde lange tijd vooral de angst dat we niet meer samen zouden kunnen spelen als de relatie eenmaal voorbij was. Dat hing voor mijn gevoel helemaal van Lander af. Ik leg de verantwoordelijkheid vaak bij anderen neer. Dat is óók angst: Lander komt er wel, met of zonder mij. Ik dacht alleen maar: ik ben bij jou weggegaan, maar ga niet bij mij weg!’ L, schudt meewarig lachend zijn hoofd: ‘O Myrthe!’ M: ‘Tóén dacht ik dat. Nu niet meer.’ L: ‘Oké.’ M: ‘Gedumpt worden. Dat doet veel pijn, maar dan draag je in ieder geval niet die verantwoordelijkheid.’ L: ‘Dumpen.’ M: ‘Waarom maakte jij het dan niet uit?’ L: ‘Omdat ik het beter vond voor jou als jij eens verantwoordelijkheid nam!’ M: ‘België. Ik ben zeven maanden geleden naar Antwerpen verhuisd. Hier voel ik me wat betreft werk… meer geliefd. Specialer. In Nederland ben je een van de zovelen, in België zijn er sinds Kommil Foo weinig cabaretduo’s bijgekomen.’ L: ‘Er is sowieso weinig cabaret. Vanaf het eerste moment zijn we in België met open armen ontvangen door de theaterprogrammeurs. Ze hadden nog niks van ons kunnen zien, maar het gevoel was blijkbaar: ‘Eindelijk, geen stand-up comedy.’ M: ‘In Nederland zeggen mensen vaak dat we op die en die lijken. Lander lijkt op Paul van Vliet.’ L, zet een krakend vrouwenstemmetje op: ‘O, je bent echt een jonge Paul van Vliet.’ M: ‘Want die heeft ook krullen!’ L: ‘Of: ‘Ben je de zoon van Wim Helsen?’ Want: ook een Antwerpenaar.’ M: ‘Wel. Maar ik heb erover getwijfeld, omdat het maakproces van Broeden zo intens was. Ik kan best hard zijn voor mezelf, en Lander soms nog harder. Nu we geen relatie meer hebben, is de rem er ook af. Inmiddels weet ik zeker dat het maken van de derde voorstelling totaal anders gaat zijn.’ M: ‘Hoe het is. Sinds wij geen liefdeskoppel meer zijn, communiceren we veel beter.’ L: ‘Ik heb als nostalgische romanticus te aanvaarden dat de liefde ook maar een ding is dat je met verschillende mensen probeert.’ M: ‘Jij vindt het volgens mij moeilijk hoe inwisselbaar liefdes daardoor lijken, toch?’ L: ‘Ik heb mijn vriendin Heleen leren kennen in een theater waar zij werkte en waar wij Lijmen speelden.’ M: ‘Tijdens de soundcheck. En hij maar alle trucjes uit te kast halen. En zij maar niet naar hem kijken. O o o!’ L: ‘We waren al uit elkaar, hè!’ M, lacht: ‘Of we nu uit elkaar waren of niet, jij benoemde het altijd als je een vrouw mooi vond.’ L: ‘Da’s niet waar!’ M: ‘Wel.’ L: ‘Ik had de neiging om de omstandigheden helemaal te analyseren: voelde ik me in die periode heel eenzaam en werd ik daardoor zo snel verliefd? Terwijl: hoe ontzettend graag ik Heleen zie, is uiteraard het antwoord. Het zit gewoon goed tussen ons.’ Grof Geschud speelt Broeden tot 2 april 2023. Speellijst: grofgeschud.eu||https://www.volkskrant.nl/cultuur-media/de-keuze-om-te-stoppen-als-koppel-was-een-keuze-om-door-te-gaan-als-duo~b14ddeb9/
2022-09-29||Rembrandts zelfportret uit 1658 is zijn grootste en zijn imposantste||De handelaar had zijn verkooppraatje klaar. ‘Ik heb,’ schreef Charles Carstairs, hoofd van de firma Knoedler in Londen, ‘het me voorgesteld in uw museum vanaf het moment dat ik er vier maanden geleden over begon te onderhandelen. Het is het geweldigste portret dat er bestaat… een portret van Rembrandt zelf. Het is krachtig, groots en monumentaal. Als u het schilderij eens boven uw schouw kon zien hangen, de hele zaal dominerend, zoals u iedereen domineert met wie u in contact komt…’ Dit was in november 1906. De aangeschreven ‘u’ was de Amerikaanse staalmagnaat Henry Clay Frick. Die hapte toe. De Rembrandt kwam naar zijn stadspaleis aan 5th Avenue in New York, waar het voor lange tijd inderdaad alle aandacht opeiste in de West Gallery. Nu hangt het tijdelijk in het Mauritshuis in Den Haag, in een expositie met bruiklenen uit de pas verbouwde Frick Collection: Manhattan Masters. Het is Rembrandts grootste zelfportret, en ook zijn imposantste. Het toont de schilder op leeftijd, een en al stompe neus en hangende wangzakken. Hij zit. Zijn armen liggen ontspannen op de houten stoelleuningen. In zijn rechterhand heeft hij een rotan stok. Hij draagt een mantel over een werkjas over een onderhemd, met om het middel een rode ceintuur met aan het eind een granaatappel. Dit is niet het kloffie dat 17de-eeuwse schilders tijdens werkuren gewoonlijk droegen. Geen enkele 17de-eeuwer droeg zulke kleding. Het was de garderobe waarmee erkende meesters als Lucas van Leyden een eeuw eerder goedkeurende knikjes oogstten bij de stijlpolitie. Rembrandt etaleerde zichzelf ermee als hen rechtmatige opvolger: ‘every inch a king’, zoals Abraham Bredius, voormalig directeur van het Mauritshuis, ooit schreef. 52 was Rembrandt toen hij het schilderde. Het leven had veel van hem afgepakt: zijn vrouw, zijn bezit, zijn reputatie. Twee jaar eerder had hij zijn faillissement aangevraagd. Nu, in 1658, waren zijn huis en inboedel geveild en was de schilder zelf uitgeweken naar de shabby Rozengracht. Met zulke kennis ga je anders kijken naar de man op het portret. Die krijgt automatisch iets van een overlever, iemand die alle tegenslag ten spijt nog overeind staat. Veel verloor Rembrandt, maar niet zijn handen. Schilderen kon hij nog. Zijn werklust en ambitie waren door alle beproevingen ook geenszins verdampt. Het Joodse bruidje, De staalmeesters en De terugkeer van de verloren zoon moest hij bij voltooiing van het zelfportret nog schilderen. Rembrandt had toen al tientallen zelfportretten op zijn naam staan. Zeker een tiental zou nog volgen. Dat zijn veel meer zelfportretten dan zijn beroemde tijdgenoten er maakten. Van Hals, bijvoorbeeld, kennen we maar één zelfportret. Van Vermeer kennen we er zelfs geen enkele. Waarom van hen niet, en van Rembrandt wel? Zelfanalyse zal niet de reden zijn geweest. Noch was Rembrandt er in deze fase van zijn carrière nog op uit om te bestuderen hoe een bepaalde uitdrukking eruitzag. Nee, hij deed het voor de glorie. Een potentiële klant haalde met dit zelfportret tweevoudig een Rembrandt in huis: één keer als meester op leeftijd, één keer als leeftijdsloos meesterstuk. Dat meesterschap hoeven we hier niet nog eens te bepleiten. Het doorbloede realisme, de krokante impasto-techniek: u weet zo onderhand wel waarom de man onze nummer één was. Alleen bij de handen haperde de machinerie, iets wat je vaker ziet bij Rembrandt. De rechterhand is eigenlijk meer handschoen dan hand. Deze handen zijn trouwens een raadsel op zich. Hoe schilderde Rembrandt ze in ruste terwijl hij ze tegelijk nodig had om te schilderen? Door ze voor de spiegel in te prenten in zijn geheugen, wellicht? Door Titus erbij te roepen, en hem te laten poseren als handmodel?||https://www.volkskrant.nl/cultuur-media/rembrandts-zelfportret-uit-1658-is-zijn-grootste-en-zijn-imposantste~b8735beb/
2022-09-29||Boijmans bemachtigt (eindelijk) een Joan Miró||Het abstracte schilderij Peinture-poème (Musique, Seine, Michel, Bataille et moi) komt uit de beroemde reeks droomschilderijen van de schilder. Het verbeeldt, getuige de tekst erop, een wandeling van de kunstenaar met de surrealistische schrijver Michel Leiris en filosoof en schrijver Georges Bataille langs de Seine. De krullen in de lucht die op vuurwerk lijken zouden kringen in het water zijn. Miró (1893-1983) heeft namelijk zelf over het schilderij gezegd: ‘Ik hield ervan om kringen in het water te maken. Ik hield van de weerspiegelingen en de veranderende kleuren in veranderend licht. Korte tijd later schilderde ik een schilderij dat de wandelingen langs de rivier opriep.’ Museum Boijmans Van Beuningen heeft een belangrijke verzameling surrealistische kunst, met kunstwerken van onder anderen Salvador Dalí, Marcel Duchamp, Man Ray en Leonora Carrington. Volgens directeur Sjarel Ex is deze collectie wereldberoemd. Er komen ‘wekelijks, zo niet dagelijks’ bruikleenverzoeken van musea wereldwijd. Deze Miró is volgens staatssecretaris Gunay Uslu een verrijking voor de Collectie Nederland ‘vanwege de invloed die Miró had op de Cobra-groep’. Het Rotterdamse museum aasde al heel lang op een Miró. André Breton, de grondlegger van de fantasierijke kunststroming, noemde Miró ‘de grootste surrealist van ons allemaal’. In 1987 liet de toenmalig directeur Coert Ebbinge Wubben in een interview weten: ‘De twee grote leemten zijn Tanguy en Miró, en ik vrees dat die er nooit meer zullen komen.’ In 2007 wist het museum echter alsnog een kunstwerk van Yves Tanguy te verwerven. En nu is het met de hulp van onder meer de Vereniging Rembrandt en het Mondriaan Fonds toch gelukt aan een Joan Miró te komen. Het gaat volgens het museum om de duurste aanwinst ooit van Boijmans. Eind vorig jaar kondigde veilinghuis Christie’s aan dat dit ‘meesterwerk’ zou worden geveild vanuit de collectie van de Zwitserse Volkart Stiftung. Het zou naar schatting 8 tot 12 miljoen euro opbrengen. Het is toen echter niet verkocht. Via Christie’s is het museum in contact gebracht met de Volkart Stifting. Die waren bereid het Nederlandse museum een half jaar de tijd te geven om voldoende geld bij elkaar te brengen. Het doek is regelmatig op tentoonstellingen getoond, zoals in het Museum of Modern Art in New York en in het Albertina Museum in Wenen. Museum Boijmans Van Beuningen is momenteel dicht voor een grootschalige verbouwing die nog tot ten minste het najaar van 2028 gaat duren. Hoogtepunten uit Boijmans’ collectie surrealisten zijn momenteel op wereldtournee en zijn al tentoongesteld in Nieuw-Zeeland, Zuid-Korea en Mexico. Het doek van Joan Miró wordt nu getoond tussen de ‘collectiehoogtepunten’ in het publiek toegankelijke depot van Boijmans. Daar hangt de Miró in gezelschap van werken van Rembrandt, Van Gogh, Basquiat en Breughel.||https://www.volkskrant.nl/cultuur-media/boijmans-bemachtigt-eindelijk-een-joan-miro~b2c75b8b/
2022-09-29||Vierde lek ontdekt in Nord Stream-pijpleiding||Afgelopen maandag werden drie lekkages ontdekt, een in de Nord Stream 2-pijpleiding, net ten zuiden van het Deense eiland Bornholm, en twee in de Nord Stream 1-pijp verder naar het oosten, ter hoogte van de Zweedse kustplaats Simrishamn. Het vierde lek ligt ertussenin. Het lek was maandag al door de kustwacht ontdekt, zo bevestigt een woordvoerder, maar die informatie sijpelde om onbekende redenen pas woensdagavond door naar lokale media. De opening is minder groot dan op de drie andere plekken. De kustwacht is er aanwezig. Nord Stream 2 bestaat uit twee gaspijpen. De kustwacht zei desgevraagd niet te weten in welke van de twee het lek is ontdekt. Twee van de lekken bevinden zich in de Zweedse economische zone en de andere twee in de Deense. Een exclusieve economische zone behoort niet tot het territorium van een land, maar is het gebied waar een staat het recht heeft op bijvoorbeeld visserij of de exploitatie van grondstoffen. De lekkages kwamen aan het licht door een sterke daling van de druk in de pijplijn. Bij die pijpleidingen werden maandag explosies gemeten. Geen van beide leidingen is op dit moment in gebruik, maar bevatten wel gas. Dat lekt nu weg. Zweden en Finland gaan uit van een gerichte sabotageactie. Alle Noordse landen zijn in staat van verhoogde paraatheid. Dit betekent bijvoorbeeld dat de beveiliging van kerncentrales is opgeschroefd. In Noorwegen, de belangrijkste gasleverancier van Europa, kreeg het leger woensdag opdracht de vele olie- en gasinstallaties te gaan beveiligen. Eerder al meldde Noorwegen dat de afgelopen maand meerdere drones zijn gesignaleerd rondom olie- en gasinstallaties in de Noordzee.||https://www.volkskrant.nl/nieuws-achtergrond/vierde-lek-ontdekt-in-nord-stream-pijpleiding~bff18d8f/
2022-09-29||Prachtig album van jazzvernieuwer Makaya McCraven ★★★★☆||De laatste jaren is drummer Makaya McCraven uitgegroeid tot een van de interessantste en veelzijdigste vernieuwers in de jazz. Hij is de spil in de zeer levendige jazzscene in Chicago en de belangrijkste muzikant op het label International Anthem. Naar verluidt werkte hij zeven jaar aan zijn nieuwe album In These Times, dat hij in vijf studio’s opnam. Op het breed gearrangeerde, knap geconstrueerde album horen we meer dan een dozijn muzikanten met een hoofdrol voor een heus strijkkwartet naast harpist Brandee Younger, gitarist Jeff Parker en fluitist De’Sean Jones. Ook de namen van McCravens vaste partners Junius Paul (bas) en Joel Ross (vibrafoon) duiken op. McCraven gaat net zo te werk als op eerdere albums: hij plakt en knipt stukken muziek aan elkaar en bouwt zo nieuwe constructies. Eerder ging hij al zo aan de slag met stukken uit de Blue Note-catalogus maar nu is het zijn eigen werk waar hij fraaie sax- en diepe gitaarsoli uit destilleert. Jazz vloeit moeiteloos samen met soul in het melodieuze Dream Another en Youngers harp haalt soms herinneringen aan Alice Coltrane naar boven. Prachtig bezwerende muziek.||https://www.volkskrant.nl/cultuur-media/prachtig-album-van-jazzvernieuwer-makaya-mccraven~bc811205/
2022-09-29||Op Bijoux perdus licht Jodie Devos de muziek van Marie Cabel uit ★★★☆☆||Het komt vaker voor: een zangeres vult een album met muziek die is geschreven voor de befaamde stem van een collega uit het verleden. De Waalse sopraan Jodie Devos zocht en vond Marie Cabel (1827-1885), een landgenoot die haar eerste stappen zette in Luik en in 1853 doorbrak in Parijs. Le bijou perdu, ‘Het verloren juweel’, heette de opera van Adolphe Adam die van de 26-jarige Cabel een ster maakte. Bijoux perdus, meervoud, heet het album waarop Jodie Devos Cabels goeddeels verbleekte muziek uitlicht. Want wanneer horen we nog aria’s uit opera’s als Jaguarita l’Indienne en Le pardon de Ploërmel? Cabels solo’s hadden één ding gemeen: de zangeres stoof kirrend en koerend door (vooral) de hoogste regionen. Dagelijkse kost voor Jodie Devos, de fel omrande coloratuursopraan die dezer dagen in Luik schittert als de 19de-eeuwse heldin Lakmé. Enige kanttekening: een album vol losse Cabel-aria’s beluister je niet zonder adempauzes.||https://www.volkskrant.nl/cultuur-media/op-bijoux-perdus-licht-jodie-devos-de-muziek-van-marie-cabel-uit~b165668b/
2022-09-29||De instrumentale muziek die Sébastien Daucé voor Psyche uit 17de-eeuwse bronnen heeft geplukt, past perfect ★★★☆☆||Beter goed gejat dan slecht bedacht. Het libretto van de vroege Engelse opera Psyche had z’n waarde al bewezen in Parijs. Niet gek, als je bedenkt dat de toneelreuzen Molière, Quinault en Corneille er samen aan hadden geschaafd. Maar met die opgeprikte muziek van hofcomponist Jean-Baptiste Lully konden ze in het Londen van 1675 natuurlijk niks. Enter Matthew Locke. Hij wist wel raad met het labyrintische liefdesavontuur van Psyche en Cupido. Locke schreef de zangstukken, een collega componeerde de instrumentale voor- en tussenspelen. Die gingen helaas verloren. Et voilà Sébastien Daucé, de Fransman die zich heeft ontpopt als een meester van de reconstructie. Van dans tot krijgskabaal: de instrumentale muziek die Daucé voor Psyche uit 17de-eeuwse bronnen heeft geplukt, past perfect. Het spel van Ensemble Correspondances is rijkgekleurd en sommige zangers hebben straatrumoer in de stembanden. En toch, al met al klinkt het als Parijs’ musiceren met de pink omhoog.||https://www.volkskrant.nl/cultuur-media/de-instrumentale-muziek-die-sebastien-dauce-voor-psyche-uit-17de-eeuwse-bronnen-heeft-geplukt-past-perfect~b14a3efd/
2022-09-29||Het plezier van The Playhouse Sessions zit in de speelse vervlechting van genres en eeuwen ★★★★☆||Optreden als in een Londense kroeg anno 1699: de Noorse groep Barokksolistene doet het op het album The Playhouse Sessions. De voorman, violist Bjarte Eike, verzamelde muziek rond Shakespeares komedie A Midsummer Night’s Dream en haalde er vrienden bij uit de Europese barok-, folk- en jazzscenes. Leut volop in de meezinger The Jolly Pilgrim. Maar het plezier van dit album zit vooral in de speelse vervlechting van genres en eeuwen. Een ereplek is weggelegd voor de altijd verrassende Henry Purcell (1659-1695). Een aria uit zijn opera Dido and Aeneas krijgt een dampende remake. En de herhaaltoets is uitgevonden voor een adembenemende versie van zijn beroemde lied Music for a While. De contrabas kuiert tokkelend binnen, slagwerk ritselt en schuurt. Een sopraan valt in: Berit Norbakken, met de allure van een in de microfoon neuriënde jazzzangeres. Totaal ontspannen wórdt ze de muziek die voor even alle zorgen sust.||https://www.volkskrant.nl/cultuur-media/het-plezier-van-the-playhouse-sessions-zit-in-de-speelse-vervlechting-van-genres-en-eeuwen~b5b2b3d6/
2022-09-29||De Volkskrant tv-selectie voor vrijdag 30 september||NPO 3, 20.25 uur Het bedrijf ShotSpotter heeft in meer dan 130 Amerikaanse steden microfoons opgehangen om te luisteren naar de schoten van vuurwapens. Met kunstmatige intelligentie worden verdachte geluiden geanalyseerd, waarna indien nodig de politie wordt ingeseind om poolshoogte te nemen. In Electric Avenue is Danny Ghosen in Chicago, dat ShotSpotter gebruikt in een aantal arme wijken met relatief hoge misdaadcijfers. Veel bewoners zijn er niet blij mee: ze betwijfelen de effectiviteit van het systeem en geloven dat het al meerdere mensen het leven heeft gekost. Net 5, 20.30 uur (Thriller, David Fincher, 2014) De geest van Hitchcock waart rond in Gone Girl, de ambitieuze tiende film van David Fincher (Fight Club), naar de gelijknamige bestseller uit 2012 van Gillian Flynn. Nick Dunne (Ben Affleck) geldt als hoofdverdachte van de verdwijning van zijn echtgenote Amy (Rosamund Pike), maar zegt van niets te weten. Ook het publiek moet in eerste instantie geloven in zijn onschuld. Dan krijgt de toeschouwer een voorsprong op het onderzoek: een klassiek middel dat dankzij een precies bouwwerk van tijdsprongetjes, voice-overs en plotwendingen blijft verrassen en overtuigen. NPO 3, 21.07 uur Het blijkt schokkend eenvoudig om een huurmoordenaar in te schakelen via het darkweb, het deel van het internet dat zich onttrekt aan de ogen van zoekmachines en justitie. Dat concludeert Yinka Bokinni in haar tweedelige misdaaddocumentaire How to Hire a Hitman. Voor het juiste bedrag in bitcoins bieden Albanese gangsters zich aan voor klussen van brandstichting tot moord. Bokinni onderzoekt het verhaal van de Amerikaanse Amy Allwine, die in 2016 thuis werd doodgeschoten. Haar man, een prediker, bleek de aanslag op het darkweb te hebben geregeld. NPO 2, 22.20 uur Deze maand begon in het Fries Museum de tentoonstelling Vrijheid, vetes, vagevuur over de Middeleeuwen in het noorden van Nederland. Een van de pronkstukken van die expositie is het zwaard van vrijheidsstrijder Grutte Pier, een ruim 2 meter lang wapen dat gewoonlijk met beide handen werd gehanteerd. De legende vertelt echter dat volksheld Grutte Pier het met één hand zou hebben rondgezwaaid. De curatoren van Historisch bewijs onderzoeken deze week de authenticiteit van het zwaard door middel van C14-datering van het handvat en een metaalanalyse in Engeland. NPO 3, 22.37 uur (Komedie, Gilles Lellouche, 2018) Een depressieve huisvader, al jaren gestrand op de bank. Een opvliegerige fabrieksdirecteur die half in scheiding ligt. Wat zou nog betekenis kunnen geven aan het leven van deze en zes andere, tamelijk hopeloze vijftigers? Natuurlijk: een wekelijkse les synchroonzwemmen. Le grand bain grijpt dankbaar terug op de documentaire Men Who Swim (2010), rond een Zweeds team mannelijke synchroonzwemmers. Harige benen, onbeholpen wapperend boven het wateroppervlak: je hoeft als cineast geen groot komisch talent te bezitten om met dat uitgangspunt een lach te scoren. NPO 2, 23.08 uur Met zijn serie Time maakte scenarist Jimmy McGovern (Cracker) een discussie los over de effectiviteit van het Britse gevangenissysteem. Het verhaal volgt docent Mark Cobden (Sean Bean), die dronken achter het stuur kruipt, iemand doodrijdt en achter de tralies belandt. Hij is totaal niet opgewassen tegen de genadeloze gevangeniscultuur, maar heeft enige steun aan bewaker Eric McNally (Stephen Graham). Die heeft echter zelf een probleem als uitlekt dat zijn zoon elders in de gevangenis zit. Realistisch gevangenisdrama met voortreffelijke hoofdrollen. NPO 2, 00.05 uur (Drama, Urszula Antoniak, 2009) Trefzeker geregisseerd, intiem drama. Een jonge vrouw (Lotte Verbeek) verruilt haar bestaan in de grote stad voor een landelijke omgeving, om bij te komen van het leed dat haar heeft getroffen. In Ierland ontmoet het meisje een oudere man (Stephen Rea), die haar werk aanbiedt in ruil voor onderdak en eten. Ze gaat akkoord op één voorwaarde: geen persoonlijke vragen. De Pools-Nederlandse regisseur Urszula Antoniak triomfeerde met haar Engels gesproken Nederlands-Ierse speelfilmdebuut eerst op het filmfestival van Locarno, en kreeg vervolgens de voornaamste Gouden Kalveren toegekend op het Nederlands Film Festival (onder meer beste regie en beste film).||https://www.volkskrant.nl/cultuur-media/de-volkskrant-tv-selectie-voor-vrijdag-30-september~bc2fb14e/
2022-09-29||Alle ogen gericht op Arib en Bergkamp na klacht over grensoverschrijdend gedrag||Het besluit tot het instellen van een onderzoek is woensdag door het presidium, het dagelijks bestuur van de Tweede Kamer, genomen, zegt Bergkamp donderdagochtend in een verklaring. ‘Dat valt ons zwaar. We zijn niet over één nacht ijs gegaan’, aldus de Kamervoorzitter. Ze benadrukt dat het presidium, waar Henk Nijboer namens de PvdA zitting in neemt, het besluit unaniem genomen heeft. Het nieuws over de klachten lekte woensdagavond uit via NRC. Uit de publicatie blijkt dat het presidium twee anonieme klachten heeft binnengekregen waarna de landsadvocaat om advies is gevraagd over passende vervolgstappen. Volgens NRC zou gesproken worden van ‘een schrikbewind’ en ‘een onveilige werkomgeving’ toen zij tussen 2016 en 2021 Kamervoorzitter was. Bergkamp wil niet ingaan op de aard van de beschuldigingen, de periode waar de klachten betrekking op hebben, of er naast de twee anonieme brieven verder nog klachten liggen en ook niet wanneer zij voor het eerst op de hoogte was van de klachten tegen Arib. ‘Vanwege persoonsvertrouwelijkheid kan ik niet op de inhoud van de klachten ingaan’, aldus Bergkamp. Het zou gaan om gevoelens van ‘sociale onveiligheid’, wat volgens Bergkamp inhoudt dat ‘mensen zich niet veilig voelen’. Arib is nog niet door de huidig Kamervoorzitter op de hoogte gesteld van de precieze klachten, maar moest dit nieuws via NRC vernemen. Bergkamp noemt deze gang van zaken ‘niet netjes’. ‘Ik betreur dat het advies van de landsadvocaat is uitgelekt.’ Arib spreekt van ‘opnieuw een politieke dolksteek in mijn rug’ en wijst daarbij expliciet naar Bergkamp als schuldige. Die wijst de beschuldiging van een mes in iemands rug steken op haar beurt ‘verre van zich’. Bergkamp heeft Arib inmiddels uitgenodigd voor een gesprek later op de dag. ‘Laat ik hopen dat mevrouw Arib ingaat op de uitnodiging.’ Het is nog niet duidelijk of Arib op de uitnodiging zal ingaan, en ook niet of zij met het onderzoek zal meewerken. Volgens Arib heeft Bergkamp het nieuws over het onderzoek ‘goed getimed’, aangezien de Kamer donderdag in debat gaat over omgangsvormen in het parlement. ‘Ik zou zeggen: begin daarmee, met je eigen omgangsvormen. En hoe D66 dit weer heeft geklaard’, aldus Arib woensdag tegen De Telegraaf. Arib wordt gesteund door haar eigen PvdA-fractie. ‘Dit komt voor ons onverwacht. Wij kennen Khadija als toegewijd Tweede Kamerlid en voorzitter van de Tweede Kamer’, laat de woordvoerder van de fractie weten. De SP en PvdA willen dat Bergkamp aangifte doet om boven tafel te krijgen wie naar NRC gelekt heeft. Toch kunnen de klachten tegen Arib niet zomaar terzijde worden geschoven. Uit het advies van de landsadvocaat – dat is ingezien door NRC – valt volgens de krant af te leiden dat de ‘gedetailleerde klachten’ in de laatste brief die over Arib is ontvangen, passen bij eerdere (concrete en ernstige) signalen van een onveilige werkomgeving. De in de brief geuite klachten worden ‘bevestigd’ door de ‘huidige ambtelijke leiding’ van de Tweede Kamer. Er lijkt volgens de juristen geen sprake van één incident, maar van een ‘breder, structureel probleem’. Daarmee zou de Tweede Kamer als werkgever een ‘verplichting hebben tot handelen’; een onderzoek instellen dus. Er is meer reden tot zorg. In oktober 2014 leidde de benoeming van Arib tot fractiesecretaris tot snel oplopende spanningen binnen de PvdA-fractie. Uit interne correspondentie, in het bezit van de Volkskrant, bleek dat de ondernemingsraad, die destijds ongeveer 75 fractiemedewerkers vertegenwoordigde, een negatief stemadvies had gegeven voor Arib, omdat zij niet met personeel zou kunnen omgaan. ‘Ze heeft zich onhebbelijk, autoritair en onaangenaam gedragen’, lichtte een fractiebron de klacht destijds toe aan de Volkskrant. Fractieleden verkozen haar echter toch tot secretaris. In juni 2017 stapte de griffier van de Tweede Kamer, Renata Voss, ook al op na een ruzie met toenmalig Kamervoorzitter Arib. De griffier is de hoogste ambtenaar bij de Tweede Kamer. Voss leidde de ongeveer zeshonderd ambtenaren die het dagelijkse werk doen rond de Kamer. En paar maanden eerder vertrok ook een andere hoge ambtenaar, Harke Heida, na een conflict met Arib. De auteur van een van de klachtenbrieven die afgelopen zomer werden ontvangen, is naar eigen zeggen in de pen geklommen over het gedrag van Arib, omdat de PvdA’er recentelijk is benoemd tot voorzitter van de Tijdelijke Commissie Corona. ‘Ik en vele ambtenaren met mij, hadden gehoopt dat Mw Arib na haar schrikbewind (…) in de zijlijn van de politiek terecht was gekomen waar zij geen schade meer aan ambtenaren kan aanrichten’, aldus de klager tegen NRC. Desalniettemin is het tijdstip waarop dit onderzoek naar het functioneren van oud-Kamervoorzitter Arib is gelekt, is op zijn minst opmerkelijk te noemen. Afgelopen weken lag juist de huidige Kamervoorzitter Bergkamp onder vuur, omdat zij regelmatig moeite heeft met het bewaren van de orde. Vorige week nog liep een plenair Kamerdebat uit de hand na suggestieve opmerkingen van Kamerlid Baudet aan het adres van minister Kaag, waarna het voltallige kabinet de zaal verliet. Bergkamp kreeg veel kritiek op haar weinig daadkrachtige optreden tijdens deze affaire. Bergkamp wil sindsdien niet ingaan op vragen over haar eigen functioneren.||https://www.volkskrant.nl/nieuws-achtergrond/alle-ogen-gericht-op-arib-en-bergkamp-na-klacht-over-grensoverschrijdend-gedrag~bf2a644f/
2022-09-29||Een goede detective kan zich makkelijk in een ander verplaatsen||Wat kijkt-ie ongerust met zijn mooie blauwe ogen. Voelt hij zich echt zo of mag hij niet lachen van de fotograaf? De foto zit in een serie over kinderarbeid. Dat verkoopt natuurlijk niet als zo’n jongen straalt van oor tot oor. Blije kinderen zitten op school, zo zien we het graag. Lees hier verder.||https://www.volkskrant.nl/foto/een-goede-detective-kan-zich-makkelijk-in-een-ander-verplaatsen~b23d2eff/
2022-09-29||Al vijf jaar vechten tegen ‘het verraad van Catalonië’||Lees het verhaal hier.||https://www.volkskrant.nl/nieuws-achtergrond/al-vijf-jaar-vechten-tegen-het-verraad-van-catalonie~b6556480/
2022-09-29||Gangsta’s Paradise-rapper Coolio op 59-jarige leeftijd overleden||Waar de rapper aan is overleden, maakt zijn manager niet bekend. Entertainmentwebsite TMZ schrijft dat Coolio het huis van een vriend zou hebben bezocht en daar dood op de grond werd gevonden. Coolio, geboren als Artis Leon Ivey Jr. in Philadelphia, groeide op in Compton in Los Angeles. Die wijk was bepalend voor het hiphop-geluid aan de westkust in de jaren 80 en Coolio bracht er zijn eerste single uit in 1987. In 1994 had hij zijn eerste hit met Fantastic Voyage en in 1995 werd hij wereldberoemd met Gangsta’s Paradise. Het nummer verscheen op de soundtrack van de film Dangerous Minds, met in de hoofdrol Michelle Pfeiffer. Een jaar later won Gangsta’s Paradise een Grammy Award voor het beste solo-optreden in de categorie rap. Op YouTube is Coolio’s grootste hit inmiddels meer dan een miljard keer beluisterd. In de jaren erop bracht Coolio met wisselend succes meerdere albums uit en acteerde hij in aantal films waaronder Batman & Robin (1997) en meerdere televisieseries als Sabrina the Teenage Witch (1996), The Nanny (1998), Charmed (2002), en Futurama (2001, 2010). Later verscheen hij in realityprogramma’s, waaronder Celebrity Big Brother in de VS. Volgens film-database IMDb zijn er momenteel drie films in productie waaraan Coolio als acteur verbonden was. Hoewel grote hits de afgelopen jaren uitbleven, bracht Coolio nog altijd nieuwe muziek uit en trad hij regelmatig op. Vorige week stond hij nog op het podium in de Amerikaanse stad Chicago, voor zaterdag 1 oktober stond een optreden in de Duitse stad Stuttgart gepland. Coolio werd in het verleden verschillende keren veroordeeld, onder meer vanwege wapenbezit. De laatste keer was zes jaar geleden, toen op vliegveld LAX in Los Angeles een gestolen vuurwapen in zijn bagage werd aangetroffen. Hij werd veroordeeld tot drie jaar proeftijd en 45 dagen vrijwilligerswerk. De rapper en acteur was van 1996 tot 2000 getrouwd met Josefa Salinas. Hij laat tien kinderen achter.||https://www.volkskrant.nl/cultuur-media/gangsta-s-paradise-rapper-coolio-op-59-jarige-leeftijd-overleden~b83f7353/
2022-09-29||Drie keer geweigerd vanwege het lobbyverbod: kan Cora van Nieuwenhuizen haar werk nog wel doen?||Bij het intensieve overleg dat de energiesector de afgelopen weken voerde met het ministerie van Economische Zaken en Klimaat (EZK) over een prijsplafond, ontbrak de belangrijkste schakel. Vanwege het lobbyverbod mocht Cora van Nieuwenhuizen, voorzitter van brancheorganisatie Energie-Nederland (EN), niet aanschuiven. De energieleveranciers lieten zich vertegenwoordigen door de directeur van EN en vicevoorzitters. Het is de derde keer dat naar buiten komt dat Van Nieuwenhuizen op het lobbyverbod stuit, dat voorschrijft dat medewerkers van een ministerie gedurende een ‘afkoelperiode’ van twee jaar geen contact mogen hebben met een oud-bewindspersoon. In februari weigerde Rob Jetten, toen net aangetreden als D66-minister voor Klimaat en Energie, daarom een kennismakingsgesprek met haar. Een maand later bleek dat de oud-VVD-minister ook niet welkom is bij de gesprekken over het Klimaatakkoord. Van Nieuwenhuizen veroorzaakte in de zomer van vorig jaar opwinding door plotseling op te stappen als minister van Infrastructuur en Waterstaat en als lobbyist in dienst te treden bij Energie-Nederland. Minister-president Rutte zag tot kort voor haar vertrek geen kwaad in de overstap, maar kwam na de ophef – zelfs in haar eigen VVD was er kritiek op de overstap – op zijn schreden terug. Ook voor Van Nieuwenhuizen zou het lobbyverbod gelden, waardoor ambtenaren van Infrastructuur en Waterstaat twee jaar geen contact met haar mogen onderhouden. Omdat Van Nieuwenhuizen vijf dagen Eric Wiebes verving als minister van Economische Zaken, viel ook dat ministerie onder haar lobbyverbod. Het ministerie van Economische Zaken en Klimaat zegt het lobbyverbod strikt te willen naleven en al in een vroeg stadium te hebben geïnformeerd over de gevolgen daarvan voor Van Nieuwenhuizen. Het was voor iedereen duidelijk dat het zo moest gaan, zegt een woordvoerder. Dat roept de vraag op wat Van Nieuwenhuizen dan wél doet voor haar salaris, zegt Arco Timmermans, hoogleraar public affairs aan de universiteit van Leiden. ‘Er is een grote grijze zone tussen fysiek een ministerie binnenwandelen en helemaal geen contact onderhouden. Ergens in dat gebied zal zij zich bevinden.’ Het antwoord daarop is voor Timmermans bepalend om vast te stellen of die afkoelperiode van twee jaar in het lobbyverbod werkelijk iets voorstelt. ‘Ik ben benieuwd hoe ze haar rol onder deze omstandigheden kan invullen.’ Precies die vraag stelde ook Kamerlid Martin Bosma (PVV) in een commissievergadering van 19 september, waarin een initiatiefnota van Pieter Omtzigt (onafhankelijk) en Laurens Dassen (Volt) over de verbetering van integriteit werd behandeld. ‘Ze krijgt 2,5 ton voor twee dagen’, zei Bosma. ‘Ik kan me niet voorstellen dat de werkgever zegt: je hebt de planten water gegeven en de hond uitgelaten. Prima.’ Bosma wilde van minister Hanke Bruins-Slot van Binnenlandse Zaken weten of Van Nieuwenhuizen andere contacten met bewindspersonen had onderhouden het afgelopen jaar. Daar kon Bruins-Slot geen antwoord op geven. Wel gaf ze aan bezig te zijn met wetgeving waarin de vervolgfuncties van voormalige bewindspersonen aan banden worden gelegd. Daarin wordt het lobbyverbod verbreed naar aanpalende functies, mogen ex-bewindspersonen twee jaar niet voor hun voormalige ministerie werken, en moet voor een overstap bindend advies worden gevraagd aan een onafhankelijke commissie. Energie-Nederland noemt het ‘natuurlijk wel onhandig’ dat voorzitter Van Nieuwenhuizen niet welkom is bij bijeenkomsten die door het ministerie van Economische Zaken en Klimaat worden georganiseerd. Of dat naast het kennismakingsgesprek met Jetten, het Klimaatakkoord en het prijsplafond al vaker tot een ban heeft geleid, weet Energie-Nederland niet. ‘Daar houden we geen archief van bij’, zegt een woordvoerder, die stelt dat er nog genoeg ander werk overblijft voor de voorzitter. ‘Er zijn heel veel andere overleggen waar Cora van Nieuwenhuizen als voorzitter aan deelneemt en veel contacten die zij onderhoudt. Bijvoorbeeld met de sector en binnen de vereniging. Ze is bij alle projecten van de vereniging betrokken.’ In het praatprogramma Op1 verweet acteur Huub Stapel de oud-minister onlangs dat ze als lobbyist 2,5 ton krijgt voor twee dagen werk. Volgens Energie-Nederland is Van Nieuwenhuizen voor drie dagen in dienst, ‘maar werkt ze meer als dat door drukte nodig is.’ Over het salaris doet de brancheclub om privacy-redenen geen mededelingen. Ook andere ex-bewindspersonen maakten een overstap binnen hun eigen sector. Dat geldt onder andere voor Stientje van Veldhoven, voormalig staatssecretaris van Infrastructuur en Waterstaat, die voortijdig opstapte en naar het World Resources Institute (een internationale ngo voor duurzaamheid) vertrok. Of het lobbyverbod inmiddels ook andere ex-bewindspersonen in hun werkzaamheden beperkt, is niet bekend. Het ministerie van Binnenlandse Zaken, waaronder het integriteitsbeleid valt, heeft daar geen gegevens over; daar wordt de handhaving als een zaak van elk ministerie afzonderlijk beschouwd.||https://www.volkskrant.nl/nieuws-achtergrond/drie-keer-geweigerd-vanwege-het-lobbyverbod-kan-cora-van-nieuwenhuizen-haar-werk-nog-wel-doen~bb5f8c40/
2022-09-29||Lockdowns werken nog altijd door op de psychische gesteldheid van jongeren||De coronapandemie lijkt de ontwikkeling van persoonlijkheidskenmerken van name jongvolwassenen enigszins te veranderen. Dit schrijven Amerikaanse onderzoekers woensdag in het vaktijdschrift PLOS ONE. Eerder onderzoek naar collectieve stressvolle gebeurtenissen, zoals aardbevingen en orkanen, leverde volgens de auteurs nog weinig verband op met persoonlijkheidsverandering. Langjarig persoonlijkheidsonderzoek onder een representatieve groep van ruim zevenduizend deelnemers aan de online Understanding America Study wijst nu anders uit. De Amerikaanse respondenten in de leeftijd van 18 tot ruim 100 jaar vulden meermalen de Big Five in, de internationaal gezaghebbende vragenlijst die meet hoe mensen scoren op de vijf voornaamste karaktertrekken extraversie, vriendelijkheid, zorgvuldigheid, emotionele stabiliteit en openstaan voor nieuwe ervaringen. Hun antwoorden van begin 2020, kort na het begin van de pandemie, verschilden nog weinig van de uitkomsten die de vragenlijst voorafgaand aan de pandemie opleverde. Alleen de emotionele stabiliteit nam begin 2020 juist wat toe. Maar toen dezelfde respondenten de vragenlijst in de loop van 2021 en 2022 opnieuw invulden, was met name onder twintigers een afname zichtbaar op het gebied van emotionele stabiliteit, vriendelijkheid, zorgvuldigheid en openstaan voor nieuwe ervaringen. De oudste volwassenen vertoonden die veranderingen niet. Bertus Jeronimus, klinisch ontwikkelingspsycholoog aan de Rijksuniversiteit Groningen en niet betrokken bij het onderzoek, vindt dit ‘heel mooi, zorgvuldig werk van toonaangevende onderzoekers op dit terrein’. Jeronimus, gespecialiseerd in persoonlijkheid, subjectief welbevinden en stress: ‘In het begin van de pandemie zie je de emotionele stabiliteit onder deze respondenten wat toenemen, juist in de alarmfase. Dat hadden we niet verwacht. Maar die verandering trekt weer bij, dat was kort geformuleerd meer een persoonlijkheidsschommeling.’ Echt opmerkelijk vindt hij dat de persoonlijkheidsveranderingen die later in de pandemie zijn waargenomen, tot nu toe aanhouden. ‘Dat is erg verrassend, omdat het tegen de mondiale trend ingaan. Mensen worden sinds de jaren zeventig juist steeds wat extraverter, vriendelijker en opener. Hier zie je het tegenovergestelde.’ Of dit beklijft, is nog niet te zeggen. De veranderingen waren klein, ongeveer eentiende van een standaarddeviatie. ‘Dat is op een groep van pakweg duizend personen best veel, maar op individuele basis merk je er nauwelijks iets van. Niet razend groot dus, maar zeker betekenisvol.’ Op de eerdere aanname dat collectieve gebeurtenissen geen effect hebben op persoonlijkheidskenmerken, heeft Jeronimus wel wat kritiek: ‘Wat de maatschappij beïnvloedt, beïnvloedt ook mensen. Dat zagen we na de Great Depression, de Tweede Wereldoorlog en de babyboom.’ Jeronimus maakt zich vooral zorgen over de tieners uit lockdowntijd. ‘Dat is een levensfase die helemaal draait om vriendschappen. Die hebben een enorme dreun gehad.’ In Nederland lijkt het vierde landelijke kwartaalonderzoek naar de gevolgen van de coronapandemie onder jongeren van het Netwerk Gezondheidsonderzoek bij Rampen dit nu te bevestigen: ook na een periode zonder coronamaatregelen is het aantal jongeren met serieuze suïcidale gedachten onverminderd hoog, meldt het RIVM woensdag. In het najaar van 2021 liet 9 procent van de ondervraagde jongeren tussen 12 en 25 jaar weten serieus aan suïcide te denken. Tijdens de lockdown tussen december 2021 en februari 2022 verdubbelde dit percentage bijna tot 17 procent. In het vierde kwartaalonderzoek blijkt dit percentage nu met 16 procent nog nauwelijks gedaald. Nog steeds melden veel jongeren ook psychische problemen (37 procent), eenzaamheid (49 procent) en stress (49 procent). Een meerderheid van de ondervraagde jongeren (57 procent) wil geen coronamaatregelen meer. Ook verlangen ze naar een plan van aanpak voor pandemieën van de overheid. Het vertrouwen in de toekomst van jongeren steeg wel iets, met 4 procent. Denk je aan zelfdoding? Praten over zelfmoordgedachten kan anoniem: chat via www.113.nl, bel 113 of bel gratis 0800-0113.||https://www.volkskrant.nl/wetenschap/lockdowns-werken-nog-altijd-door-op-de-psychische-gesteldheid-van-jongeren~bdb1e5ad/
2022-09-29||Chaotische taferelen bij Russische grensovergangen. ‘Sommige mensen duwen hun auto naar de grens’ ||Het is de 36-jarige Dmitri gelukt: hij heeft een vliegticket naar Kazachstan weten te bemachtigen, zegt hij door de telefoon. Het ticket van zijn leven. Als hij vanmiddag door de douanepoortjes gaat op de luchthaven van zijn woonplaats Jekaterinenburg, kan het Russische leger hem niet meer naar Oekraïne sturen om mensen te doden die hij ziet als vrienden in plaats van vijanden. Maar nu twijfelt Dmitri plots. ‘Het lukt me niet om te vertrekken zonder mijn vrouw en twee dochters’, zegt hij. Terwijl dat wel het plan was. Hij zou nu vertrekken, nu het nog kan, zijn gezin daarna. Maar zijn vrouw en dochters achterlaten in een land in oorlog, beangstigt de verkoper van sportvoeding zo, dat hij niet meer durft te vluchten. ‘Ik ben bang en in de war, ik weet niet wat ik moet doen.’ Een week nadat president Poetin een mobilisatie aankondigde, zitten miljoenen Russische mannen met de handen in het haar. Mee in de chaotische vlucht naar een ander land of toch thuis bij geliefden blijven, ondanks het gevaar van mobilisatie? De tijd tikt. Russen vrezen dat Poetin de grens sluit voor volwassen mannen. Mogelijk vrijdag al, als Poetin het Russische parlement toespreekt en naar verwachting de annexatie aankondigt van vier Oekraïense provincies – vanaf dat moment zou de oorlog volgens Poetins wetten plaatsvinden op Russisch grondgebied. Bereiken de vluchtende mannen op tijd de grens? Sommigen zetten zelf luchtbruggen op nu lijnvluchten uitverkocht zijn. Zo zoekt een Moskouse vriendengroep mensen die willen meebetalen bij de chartering van een vliegtuig, waarmee ze vrijdag naar de Armeense hoofdstad Jerevan willen vliegen. Ondertussen sluiten tienduizenden aan in files met dagenlange wachttijden. De spanning in de files neemt toe. ‘Mensen staan zonder eten en drinken in de koude wind’, zegt Aldar Erendzjenov, een activist die mensen uit de Russische provincie Kalmukkië helpt vluchten naar Georgië. ‘Sommigen hebben geen benzine meer en duwen hun auto naar de grens.’ Russen zijn er in de afgelopen dagen achter gekomen dat Poetin tegen ze gelogen heeft over het gedeeltelijke karakter van de mobilisatie. Het blijkt niet waar dat er alleen ‘specialisten’ met ‘recente militaire ervaring’ opgeroepen worden. Mannen die nog nooit in het leger hebben gezeten, ontvingen in de afgelopen dagen een mobilisatiebevel. Ook opgeroepen volgens lokale Russische media: gehandicapten, gepensioneerden, studenten. Sonja uit Sint-Petersburg dacht dat haar man veilig was, omdat hij met zijn linkeroog bijna niets ziet en daarom vrijgesteld is van militaire dienst. Maar zondag hoorde ze dat een vriend met een vrijstelling is opgeroepen. Andere vrienden bleken op de vlucht geslagen. ‘Ik dacht: dit gaat helemaal de verkeerde kant op’, zegt Sonja. ‘Mijn man en ik hebben besloten dat hij meteen moest vertrekken. Hij zei dat hij nog even de installatie van de nieuwe badkuip zou afmaken, maar ik zei: ga je tassen pakken!’ Nu staat haar man samen met een vriend in een kilometerslange rij voor de grens met Kazachstan. ‘Hij schat dat het nog een dag duurt’, zegt Sonja. ‘Het zou op tijd moeten zijn voor de grens dicht gaat.’ Chatgroepen op sociale media informeren mensen over de snelste vluchtopties en bureaucratische benodigdheden per land. Het aantal leden van Gids naar de Vrije Wereld, een kanaal op Telegram, passeerde binnen enkele dagen de 100 duizend. Het Kremlin zegt zich niet druk te maken over de exodus. ‘Laat de ratten maar wegrennen met hun staarten tussen de benen’, zei Poetins vertrouweling Ella Pamfilova, de voorzitter van de Russische kiescommissie, afgelopen maandag. ‘Dan krijgen wij het makkelijker op het schip. En het enorme en majestueuze Rusland is geen zinkend schip, maar een sterk en krachtig schip dat recht op zijn doel afstevent.’ Ondertussen nemen de autoriteiten wel degelijk maatregelen om mensen binnen de grenzen te houden. Het leger zette een mobiel rekruteringspunt op aan de grens met Georgië. Poetins woordvoerder Dmitri Peskov gaf lokale bestuurders de schuld van ‘onjuiste oproepen’ om zorgen over de mobilisatie weg te nemen. Maar de Russen, een volk vol wantrouwen in zijn overheid, blijven vluchten. Basang uit Kalmukkië nam een dag na Poetins aankondiging al afscheid van zijn vrouw en kinderen. Hij sprong in de auto bij een vriend en gooide zijn fiets achterin. Bij het bereiken van de file voor de grens stapte hij uit en sprintte op zijn fiets naar de douanepost. ‘Alles ging zo snel, er was geen tijd om bang te zijn’, zegt hij. In zijn geboortedorp in een arme, boeddhistische provincie waar het Russische leger militairen intensief rekruteert sinds het begin van de oorlog, zijn bijna alle mannen in de afgelopen week gemobiliseerd, zegt Basang vanuit Georgië. Hij stak de grens over per fiets en zoekt nu een woning zodat zijn vrouw en kinderen ook kunnen komen. En daarna zijn ouders, hoopt hij. Het bereiken van Georgië betekende niet alleen een opluchting. ‘Er viel een loden last van mijn schouders, maar mijn zorg over mijn familie en vrienden is niet weg.’||https://www.volkskrant.nl/nieuws-achtergrond/chaotische-taferelen-bij-russische-grensovergangen-sommige-mensen-duwen-hun-auto-naar-de-grens~b1531e40/
2022-09-29||‘Iraanse vrouwen hebben veel hoofddoeken, ze moeten ze één voor één verbranden’||Niets wijst erop dat het grootschalig politiegeweld in Iran de grootschalige demonstraties kan stoppen. Een verschil met vorige week, in de eerste dagen nadat de 22-jarige Mahsa Amini in een politiebureau was overleden, is alleen dat de massale protesten zich minder concentreren in de stadscentra. Zo heeft de politie Valiasr, de grote winkelboulevard van Teheran, onder controle. De betogingen zijn nu meer verspreid. De vrouwen en mannen die de straat op gaan, proberen zo het traangas, het waterkanon en de politiekogels – rubber zowel als scherp – te ontlopen. ‘Het wordt buurt voor buurt georganiseerd’, zegt de 45-jarige Soroush (achternaam bij de redactie bekend) via Skype vanuit Teheran. ‘Overdag bespreken buurtgenoten wat de strategie zal zijn. Dan gaan ze ’s avonds naar buiten, tot na middernacht.’ Soroush trekt er elke dag met zijn echtgenote Mahin op uit, soms in een groepje met enkele familieleden erbij. Zij spreekt geen Engels, dus kan zij de Volkskrant niet zelf te woord staan. ‘Mahin is erg revolutionair, ze is fel tegen de verplichte hijab. Op straat doet ze haar hoofddoek af, eergisteren heeft ze er een verbrand. Het zal niet de laatste keer zijn. Iraanse vrouwen hebben veel hoofddoeken, ze moeten ze één voor één verbranden, haha.’ Zondag schreef hij in een kort bericht via Telegram dat in Iran een ‘seculiere revolutie’ gaande is. Wat bedoelde hij daar precies mee? ‘We hebben een religieus regime, de betogers zijn tegen de politieke islam. Ze schreeuwen ‘Geen religieuze onderdrukking meer’, of ‘Weg met de Islamitische Republiek’. Maar misschien had ik het een feministische revolutie moeten noemen. En feminisme is per definitie seculier.’ Leuzen tegen de islam als zodanig klinken echter niet op straat. ‘We weten dat als we te radicaal worden, we niet langer de steun zullen krijgen van religieuze mensen die tegen het regime zijn. Die zijn er natuurlijk ook volop.’ De betogers keren zich echter wel tegen de moellahs, islamitisch geestelijken in het sjiisme. ‘Een populaire slogan is ‘Moellahs lazer op’. De moellahs durven zich buiten niet meer te vertonen.’ Het aantal gelovigen in Iran is de afgelopen jaren sterk gedaald, volgens Soroush, een bedachtzame intellectueel die poëzie vertaalt. ‘Misschien is het fifty-fifty’, zegt hij. ‘Hoewel, ik denk eerder dat nog maar 30 tot 40 procent gelovig is. Maar ook die zijn niet allemaal heel religieus. Als je naar het uiterlijk kijkt: misschien 20 procent van de vrouwen draagt de strikte hijab.’ Dit wordt bevestigd door onderzoek van Gamaan, een project van Iraanse academici in Nederland. De afgelopen drie jaar ondervroeg Gamaan online diverse malen tienduizenden Iraniërs. Omdat dat anoniem ging, zijn de resultaten betrouwbaarder dan die van onderzoek waaruit zou blijken dat de meeste Iraniërs moslim zijn, zegt Pooyan Tamimi Arab van de Universiteit Utrecht. Nog maar 40 procent van de geletterde Iraniërs zag zichzelf volgens Gamaan in 2020 als moslim (de 15 procent analfabeten meegerekend komt dit cijfer waarschijnlijk iets hoger uit). Veel van de anderen geloven weliswaar nog in een god, maar vooral jongeren hebben een steeds grotere afkeer van religie als instituut. Bijna 70 procent staat afwijzend tegenover een politiek systeem gebaseerd op religie, volgens de meeste recente Gamaan-enquête, uit februari. ‘Logisch, na veertig jaar van dit wrede islamitische regime’, zegt Soroush. Hij wil weten hoe groot de belangstelling internationaal is voor wat in Iran gebeurt. Als hij hoort dat die ‘heel groot’ is, verschijnt er een grijns op zijn gezicht. ‘Die steun kunnen we heel goed gebruiken. Dinsdag sprak Roger Waters, bassist van Pink Floyd, op televisie zijn steun uit. Zoiets blijft in Iran niet onopgemerkt, het is heel belangrijk.’ Waters verscheen op Iran International, een in Londen gevestigde Iraanse zender. Voor veel Iraniërs is dat een voorname bron van informatie. Per satelliet wordt de zender door het regime gestoord, maar online is hij te zien, en er is de website. Internet is nu zwak in Iran, maar met horten en stoten valt er toch veel binnen te halen. Heel belangrijk is volgens Soroush ook de steun die steeds meer bekende Iraniërs – acteurs, muzikanten, sportmensen – uitspreken, ook degenen die nog in Iran wonen. ‘Voorheen volgden ze het regime, maar een voor een stappen ze nu over.’ Een klapper wat dat betreft is het betoon van solidariteit van voetballer Ali Karimi, de Johan Cruijff van Iran en voorheen coach van het nationaal team. Hij verblijft in Dubai. ‘Tijdens de Groene Beweging van 2009 was hij de enige voetballer die een groene band droeg’, zegt Soroush. ‘Het regime is erg boos op hem. Dinsdag heeft de politie zijn villa in Teheran geconfisqueerd. Sommige oppositieleiders vragen hem om de leider van de protestbeweging te worden. Hij weigert.’ Dat lijkt de makke in deze fase: leiderschap of een politiek alternatief ontbreekt. Soroush ziet dat echter niet als groot probleem. ‘We hebben geen kant-en-klaar alternatief nodig. Als het moment komt, kunnen we dat zelf creëren. We hebben goede mensen, we hebben een sterk ontwikkelde middenklasse. We kunnen de overgang aan, we zijn geen Libië of Egypte. Er is hier geen Moslimbroederschap, die de macht in handen neemt. Nou ja, we hádden al een Moslimbroederschap, haha, daar willen we juist van af.’||https://www.volkskrant.nl/nieuws-achtergrond/iraanse-vrouwen-hebben-veel-hoofddoeken-ze-moeten-ze-een-voor-een-verbranden~bd1fe7170/
2022-09-29||Lees hier het Oekraïne-liveblog van donderdag 29 september terug||||https://www.volkskrant.nl/nieuws-achtergrond/lees-hier-het-oekraine-liveblog-van-donderdag-29-september-terug~b018f1d7/
2022-09-29||De Volkskeuken: Bloemkool met tahin en pijnboompitten||‘Tahin, dat is een soort pindakaas’, vertelde mij een vage vriendin in de jaren zeventig. Zij at macrobiotisch, bijna alleen granen en peulvruchten, hoe vreugdelozer hoe beter. Als het nergens naar smaakte was het goed, want dat gaf geestelijke verheffing. Haar tahin smaakte een beetje bitter; ik vond gewone pindakaas lekkerder. Jaren later leerde ik de Libanese keuken kennen en verdraaid, daar was die tahin weer. Libanezen smeerden het echter niet op loodzware macrobammetjes maar roerden het door gepureerde kikkererwten of maakten er saus mee. Inmiddels kent buiten de bejaardeninstellingen iedereen tahin. Tijd voor de volgende stap: de juiste kiezen. Op aanraden van mijn enige, in mijn voetsporen stappende en al wereldberoemde dochter liep ik daarom in de Amsterdamse Pijp binnen bij Esthers Cookery, waar de eigenaresse mij blij begroette met: ‘Maar ik ken u wel. Van de foto’s. U bent de vader van Charlotte!’ Eh, ja. Esther Erwteman (zo had ik moeten heten!) zwaait alweer zes jaar de pollepel in haar kookschool/delicatessenwinkel, gespecialiseerd in al die smaakgevers die de moderne keukens opwindend maken. Tahin importeert ze zelf, van verschillende merken. Ik kocht het altijd bij een Turkse supermarkt, maar nu ging ik weg met potten Bracha Tahini, zachter, fijner dan de vaak klonterige versies die ik eerder had. Esthers tweede kookboek is net uit, Tahin, maar ik maakte een simpel gerecht van eigen snit. 1 bloemkool 120 ml (zeg 5 dikke eetlepels) tahin ½ teen knoflook, uit de knijper 3 eetl. citroensap 50 g pijnboompitten 1 eetl. olijfolie Moderne kokers roosteren de bloemkool in de oven. Heerlijk, maar je houdt minder dan de helft over. We gaan gewoon koken: verdeel de bloemkool in rozen en kook ze beetgaar in water met genoeg zout, in 4-6 minuten. Giet af en laat afkoelen; serveren doen we op kamertemperatuur. Roer de tahin met de knoflook en het citroensap en voeg geleidelijk wat water toe. Eerst wordt het een klont, daarna komt er beweging in. Ga door tot je een saus met de dikte van yoghurt hebt. Breng op smaak met zout. Bak de pijnboompitten in de olijfolie goudgeel. Niet weglopen, wel omscheppen; ze verbranden snel. Overgiet de bloemkool met de saus en strooi er de pijnboompitten over. Met nog een groentegerecht erbij, of een geroosterde karbonade, is het een feestelijke dis. Wijn die bij tahin past? Veel. Maar laten we een Viognier kiezen, breed wit uit Frankrijks Zuiden.||https://www.volkskrant.nl/eten-en-drinken/de-volkskeuken-bloemkool-met-tahin-en-pijnboompitten~b3809de0/
2022-09-29||Orkaan Ian zet een deel van kustgebied Florida onder water en is nog niet uitgeraasd||Sommige kustplaatsen in Florida zijn getroffen door een stormvloed van wel 3,6 meter hoog, meldde de Republikeinse gouverneur Ron DeSantis woensdagavond tijdens een persconferentie over orkaan Ian, die er eerder op de dag aan land kwam. Die stormvloed veroorzaakt grote overstromingen. Volgens DeSantis stijgt het water aan de kust niet verder nu de orkaan landinwaarts trekt. ‘We hebben 7.000 soldaten van de Nationale Garde en 179 vliegtuigen klaarstaan ​​om te helpen’, meldde de gouverneur eerder al via Twitter. In het kustgebied bevinden zich veel resorts en talloze stacaravanparken, populair onder gepensioneerde senioren. Meer dan 2 miljoen mensen waren opgeroepen zich naar hoger gelegen gebieden te verplaatsen. Ian wist een idyllische kustgebied al snel in een rampplek te veranderen. Zo'n 1,9 miljoen mensen zitten zonder stroom. Door het hele land worden als gevolg van Ian vluchten geannuleerd. In Lee County, waaronder Cayo Costa valt, is sinds 18.00 uur (lokale tijd) een avondklok van kracht. Ook de zwaar getroffen stad Fort Myers maakt deel uit van het district waar de avondklok geldt, die door de autoriteiten werd ingesteld na berichten over een plundering bij een benzinestation. Politiekorpschef Carmine Marceno van Lee County heeft tijdens een persconferentie woensdagavond gezegd dat er veel telefoontjes binnenkomen bij de alarmcentrale. De gehele regio is volgens hem zwaar getroffen. Het is voor de politie niet veilig om op meldingen te reageren tot de wind verder gaat liggen, aldus Marceno. Veel winkels in de staat sloten uit voorzorg hun deuren. Volgens experts kan de orkaan zo’n 24 uur boven Florida razen. Naar verwachting zal de schade oplopen tot in de zestig miljoen dollar. ‘We verwachten dat de wind ergens in de nacht of donderdagochtend vroeg zal verzwakken tot onder orkaansterkte’, zei Michael Brennan, van het National Hurricane Center, tegen CNN. Het orkaancentrum voorspelt dat Ian eerst naar het noordoosten van Florida zal trekken, en ergens tussen Cape Canaveral en Jacksonville het kustgebieden verlaat. Daarna zullen North en South Carolina de effecten voelen van zware regen en stormvloeden. De gouverneurs riepen hier woensdag ook alvast de noodtoestand uit. Orkanen zijn in een kuststaat als Florida niets nieuws, maar experts vrezen dat de verwoestende gevolgen vanwege klimaatverandering erger worden. ‘We zullen het nog jaren over deze storm hebben’, zei Ken Graham, directeur van de National Weather Service, woensdag tegen Reuters. Op dinsdag kwam Ian als een categorie 3-orkaan aan land aan de westkust van Cuba en zorgde daar voor veel schade. Meer dan 40.000 mensen waren in afwachting van de orkaan uit hun huizen vertrokken. Al snel vielen elektriciteitsmasten om en hadden honderdduizenden inwoners te maken met stroomuitval. Later op de dag viel de stroom op de rest van het eiland ook uit, door een storing in het nationale elektriciteitssysteem – deels veroorzaakt door de orkaan. Er zijn in Florida en Cuba nog geen doden gemeld.||https://www.volkskrant.nl/nieuws-achtergrond/orkaan-ian-zet-een-deel-van-kustgebied-florida-onder-water-en-is-nog-niet-uitgeraasd~bd07896c/
