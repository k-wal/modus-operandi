2022-09-23||De een z’n schuld is de ander z’n verdienmodel||Menig arme sloeber kent ze: de brieven „in naam van de Koning”, waarin een deurwaarder in juridisch jargon („met aanzegging”, „mitsdien”) de oorspronkelijke rekening met een berg kosten verhoogt. Zo gaan schulden tot soms wel tien keer over de kop en komen mensen verder in de problemen – tot ze mogelijk, jaren later, in de schuldsanering belanden. Vanaf dat moment zijn ze de regie over hun financiën kwijt en moeten ze leven van vijf tot zeven tientjes per week. Nadja Jungmann, lector schulden en incasso aan de Hogeschool Utrecht, ziet het vaak gebeuren. „Hoe kan het dat kleine schulden in grote schulden veranderen?”, zegt ze. „Dat vind ik een belangrijke vraag, vooral nu we in een crisis zitten en meer mensen betalingsachterstanden dreigen op te lopen.” Schulden lopen vaak snel op, merkt Jungmann. „Het begint al met incassokosten. Als ik een abonnement van 15 euro niet betaald heb, krijg ik al snel een betalingsherinnering die er nog eens 40 euro bovenop legt. Dat is best veel, vooral als het gaat om een automatisch gegenereerde brief. Dan is de schuld al 55 euro. Als je die niet betaalt, komen er met een beetje pech honderden euro’s aan dwangbevelen, exploten en griffierechten bovenop.”  Jungmann vraagt zich af: is het wenselijk dat aan schulden een verdienmodel gekoppeld zit? „Er zou in elk geval niet exorbitant aan verdiend mogen worden. In Zweden geldt voor een betalingsherinnering een wettelijk maximum van 60 kronen, 5,60 euro.”  Emeritus hoogleraar Nick Huls pleitte acht jaar geleden in zijn afscheidsrede, ‘Vergeef ons vaker onze schulden’ getiteld, voor een ander model, waarin incasso en schuldhulpverlening samengaan. „Ik ben voorstander van een geïntegreerde aanpak van schulden”, zegt Huls. En ook hij laat zich inspireren door Zweden: „Daar is maar één groot incassobureau, in handen van de overheid.” Maar Huls heeft gemerkt dat zoiets in Nederland op veel verzet stuit. „Het zou een te grote machtsconcentratie opleveren, wordt dan gezegd, en het vertrouwen in de overheid is de laatste jaren ook niet bepaald toegenomen. Kijk naar de Toeslagenaffaire.”  Zo’n Zweeds systeem mag dan op weerstand stuiten, er is ook kritiek op het huidige model. „Een Nederlandse deurwaarder is tegelijk ambtenaar en ondernemer”, zegt Connie Maathuis, directeur van de Nederlandse Vereniging van gecertificeerde Incasso-ondernemingen. „Hij heeft ambtelijke bevoegdheden, zoals het ten uitvoer leggen van vonnissen, maar opereert tegelijk met een winstoogmerk. Daar komt bij dat alle deurwaardersbedrijven ook incasso doen en zelf mogen bepalen wanneer ze het minnelijke incassotraject afbreken en naar de rechter gaan. Dan volgen proces- en beslagkosten, die bovenop de uitstaande schuld komen. Die gang naar de rechter brengt de schuldenaar dus verder in de narigheid, terwijl de deurwaarder er juist aan verdient. Ik vind dit een perverse prikkel in het huidige systeem.” Mede daarom pleiten Jungmann en Huls ervoor het recht op een betalingsregeling te verankeren in de wet. „Dat is nu namelijk niet zo”, zegt Huls. „Schuldeisers, incassobureaus en deurwaarders mogen zelf bepalen of ze een regeling met de schuldenaar treffen of niet.”  Voorzitter Chris Bakhuis van de Koninklijke Beroepsvereniging van Gerechtsdeurwaarders (KBvG) erkent dat deurwaarders weinig tot niets verdienen aan het minnelijke traject – of, zoals zij het noemt, ‘preventieve’ maatregelen. „Daarmee bedoel ik de inspanningen die gerechtsdeurwaarders doen om te voorkomen dat de kosten verder oplopen. We zijn daar wettelijk toe verplicht, en externe auditoren zien erop toe. Maar we worden nu niet betaald voor zulk preventief werk. Het zou goed zijn als  dat wel zo was. Dat zou een gezonde prikkel zijn.” Bakhuis vindt het niet terecht dat deurwaarders worden gezien als mensen die verdienen aan andermans geldzorgen. „Het is niet zo dat deurwaarders rücksichtslos beslagen leggen om er zelf aan te verdienen. Het mag sowieso al niet zonder uitspraak van de rechter. We zijn verplicht een digitaal register te raadplegen om zinloos beslag te voorkomen. En als een deurwaarder zich niet aan de regels houdt, kun je naar de tuchtrechter.” Maathuis kijkt er anders naar. „Je kunt vertrouwen op de goede intenties van de deurwaarders, benadrukken dat ze aan regels gehouden zijn en dat er toezicht is, maar je kunt beter de perverse prikkels uit het systeem halen. Want pas als het niet meer kan, weet je zeker dat het niet meer gebeurt: te snel overgaan tot justitiële maatregelen die voor de deurwaarder lucratief zijn en voor de consument desastreus.” Gebrek aan coördinatie bij de schuldinning is een ander probleem, vindt Maathuis. „Er is geen centraal systeem waar je kunt kijken of iemand nog andere betalingsachterstanden heeft. De verschillende schuldeisers opereren los van elkaar en proberen allemaal een zo groot mogelijk stuk van de taart te krijgen, hoe klein de taart van de schuldenaar ook is.” Zo gebeurt het volgens Jungmann vaak dat schuldeisers problemen bij elkaar veroorzaken. „Dan is een te hoog bedrag afgesproken met een schuldenaar, waardoor die zijn andere schuldeisers niet kan betalen. En hoewel we in Nederland een beslagvrije voet hebben, een sociaal minimum om van te leven, mag je daar als schuldenaar vrijwillig onder gaan zitten. Een schuldeiser of incassopartij kan iemand daartoe overhalen, terwijl dat diegene weer achterstanden bij andere partijen kan bezorgen. Zo lopen de schulden verder op.” Een paar jaar geleden kwam het ‘sociaal incasseren’ op. De toon daarbij is vriendelijker, begripvoller. ‘Kunt u niet betalen, neem dan contact met ons op.’ Maar inmiddels blijkt volgens Jungmann dat de onderlinge concurrentiestrijd tussen invorderingsbedrijven die trend in de weg zit. „Er is nog steeds een grote groep die zegt: wij willen sociaal incasseren, maar ook een groep die toch weer meer druk zet. Als je socialer incasseert, zien zij, geef je daarmee vooral meer ruimte aan andere schuldeisers die zich harder opstellen.”  De gemiddelde schuld loopt op tot zo’n 37.000 euro bij dertien à veertien schuldeisers   Wel voeren de deurwaarders, zo meldt Bakhuis, „rondetafelgesprekken” met minister Weerwind (Rechtsbescherming) „om het sociaal incasseren handen en voeten te geven, bijvoorbeeld met een sociaal tarief voor preventieve handelingen.” Maar de critici van het huidige model vrezen dat zo’n tarief nog geen soelaas biedt zolang er geen collectieve, gecoördineerde aanpak van iemands schulden is. „Het zou goed zijn sneller een volledig beeld te krijgen van de situatie van een schuldenaar, vindt ‘schuldexpert’ André Moerman, de man achter website schuldinfo.nl. „Er is meestal geen enkele regie, waardoor mensen met geldproblemen jaren doormodderen. Ze denken ten onrechte: ik kom er wel uit. En als ze dan uiteindelijk in de sanering belanden, is de gemiddelde schuld opgelopen tot zo’n 37.000 euro bij dertien à veertien schuldeisers. Pas bij de schuldsanering wordt alles op een rijtje gezet en goed gekeken naar wat iemand kan betalen. Die coördinatie zou er veel eerder moeten zijn. Ook omdat huishoudens met  schulden de samenleving jaarlijks 11 miljard euro kosten.” Arie Lodder, deurwaarder te Rotterdam, is het daarmee eens. „Eerder ingrijpen en afstemmen is beter voor iedereen. Zo voorkom je dat de schulden voor de schuldenaar verder oplopen en krijgt de schuldeiser eerder zijn geld.”  Daarom wil Lodder in Nederland experimenteren met MyTrustO, een aanpak die is ontwikkeld door Belgische deurwaarders. Onder het motto ‘Pak zelf je schulden aan en vermijd extra kosten’ nodigen zij consumenten uit al in een vroeg stadium aan de bel te trekken bij geldzorgen. De consument laat dan ‘een foto maken’ van inkomen, bezittingen en betalingsachterstanden en treft vervolgens regelingen met alle schuldeisers, op basis van zijn afloscapaciteit. „Die is soms maar, zeg, 200 euro per maand”, weet Lodder. „Nu proberen alle incassobureaus en deurwaarders die 200 euro te pakken. Het idee van MyTrustO is een collectieve schuldenregeling: we gaan die 200 euro tussen de schuldeisers verdelen. Zo kun je veel stress weghalen bij de schuldenaar, zodat die niet ziek wordt van zijn geldzorgen maar zich juist kan richten op zijn werk en in staat is zijn afloscapaciteit te verbeteren.” Bakhuis vindt het idee mooi, maar wil wel naar de uitwerking kijken. „Ik ken dat Belgische model niet, maar het is goed om zo vroeg mogelijk overzicht te krijgen. De deurwaarder is de aangewezen partij voor een coördinerende rol. Hij is degene die bij de mensen aan de deur komt. Dus waar het oplosbaar is, kan de deurwaarder een mooie regierol vervullen. Maar als er geen geld is, dan is het iets voor de schuldhulp.” Het Belgische model is juist een combinatie van invordering en schuldhulpverlening, zegt Lodder. „Het kan ook gemeenten helpen mensen met geldproblemen vroeg bij te staan. En het werkt. MyTrustO bestaat nu zeven jaar, veel mensen hebben ervan gehoord, en ze melden zich nu vroeger en met een gemiddeld lager bedrag aan betalingsachterstanden.” Een vroege aanpak, méér coördinatie, aflossing op basis van wat iemand echt kan betalen? Dat lijkt een goed idee, zeker nu grote groepen Nederlanders in de problemen dreigen te raken. Want de schuldensector is op dit moment volgens betrokkenen een wirwar van belangentegenstellingen: tussen deurwaarders en schuldhulpverleners, tussen deurwaarders en incassobureaus, tussen deurwaarders onderling, tussen private en publieke partijen. „De lijst is nog langer”, weet emeritus hoogleraar Huls. „Want, om maar iets te noemen: critici stellen dat incasso zelfs voor de rechtspraak in Nederland een verdienmodel is. Maar tussen al die belangen raken er een paar ondergesneeuwd: die van de schuldenaar, de oorspronkelijke schuldeiser en de samenleving als geheel.” Daarom bepleit ook hij een collectieve benadering. „De schuldindustrie is zelf toe aan een sanering.”  Huls is niet de enige die dat zo ziet. „Iedereen zit elkaar in de weg”, zegt Maathuis. „We moeten naar een ander model toe. Het huidige stelsel is onhoudbaar.” „Een incassobureau mag alleen blaffen, een deurwaarder mag ook bijten.” Zo vat Nadja Jungmann, lector schulden en incasso te Utrecht, het verschil samen. Wie zijn rekeningen niet betaalt, krijgt eerst te maken met een incassobureau, daarna pas met een deurwaarder. Incassobedrijven mogen niet zelf beslag leggen of naar de rechter. „Wel gebruiken ze vaak cryptische taal”, zegt Jungmann, „en soms rekenen ze bedragen die niet mogen.”  Op de incassosector was tot nu toe weinig toezicht. De nieuwe Wet kwaliteit incassodienstverlening die op 1 januari 2023 in werking treedt, moet daar verandering in brengen. Er komt meer toezicht op   incassobedrijven, en zij zijn verplicht zich te registreren.  Vaak vind je deurwaarder en incassobureau in één bedrijf, maar sommige doen alleen incasso. Alle deurwaarders in Nederland doen ook incasso, aldus beroepsvereniging KBVG.||https://www.nrc.nl//nieuws/2022/09/23/de-een-zn-schuld-is-de-ander-zn-verdienmodel-a4143034
2022-09-23||Roger Federer, een voorbeeld voor velen||Vader Robert en moeder Lynette, hier in 1998, lieten hun zoon vrij, zetten hem  niet onder druk. Foto Claus Bergmann/imago 
 Op Wimbledon won Federer in 2001 van zevenvoudig kampioen Pete Sampras in de vierde ronde. Het was de enige keer dat hij tegen de Amerikaan speelde. Foto Gerry Penny/ EPA  Met zijn latere echtgenote Miroslava Vavrinec speelde Federer in 2002 tijdens de Hopman Cup samen voor Zwitserland. Ze wonnen twee van hun drie partijen. Inmiddels zijn ze ouders van twee tweelingen. Foto Imago/Hasenkopf  Met staart nog won Federer in 2003 zijn eerste grandslamtitel.  Het begin van zijn heerschappij; tot en met 2007 zou hij er nog elf winnen. Foto Srdjan Suki/EPA  Federer won in 2003 voor het eerst Wimbledon, Serena Williams pakte dat jaar haar tweede titel in Londen. Federer zou het grastoernooi nog zeven keer winnen, de eerder deze maand afgezwaaide Williams is zevenvoudig Wimbledon-kampioene. Foto Siggi Bucher/Reuters  De ATP FInals, het officieuze wereldkampioenschap, was jarenlang het domein van Federer. Hij won het eindejaarstoernooi, waaraan de acht beste tennissers meedoen, tussen 2003 en 2011 zes keer. Een record. Foto Julian Finney/Getty  Tranen van geluk na zijn tweede eindzege bij de Australian Open in 2006. Tot zijn eigen verbazing. „Ik denk dat alles er nu uitkomt”, zei hij tijdens zijn overwinningsspeech. Het Australische publiek smulde ervan. Foto Julian Smith/EPA  Op weg naar een unieke zesde opeenvolgende Wimbledon-titel verloor Federer in 2008 in de finale van Nadal. De vijfsetter, beschouwd als een van de mooiste partijen ooit, werd nog net voor het donker  beslist. Foto Hugo Philipott/EPA  In het enkelspel bleef het op vier Spelen bij zilver, maar met zijn landgenoot Stan Wawrinka werd Federer in 2008 olympisch kampioen in het dubbelspel. Foto Clive Brunskill/Getty  Met Novak Djokovic in 2008, bij de US Open na de halve finale die Federer won. In de jaren erna zouden ze nog dertien partijen tegen elkaar spelen op grandslamtoernooien. Djokovic won tien keer. Foto John G. Mabanglo/EPA  En weer was Nadal Federer de baas. Dit keer in de finale van de Australian Open in 2009.  Het zorgde tijdens de prijsuitreiking voor tranen bij de Zwitser, die even later getroost zou worden door Nadal. Foto Oliver Weiken / EPA  Gravel was niet de favoriete ondergrond van Federer. Hij won Roland Garros een keer, in 2009. Vandaar dat de Fransen in 2014 voor gravel kozen bij de finale van de Davis Cup tegen Zwitserland in Lille. Na een nederlaag op de openingsdag won  Federer met Wawrinka het dubbelspel en hij zorgde op zondag voor het derde en beslissende punt door Richard Gasquet te verslaan. Foto Yoan Valat/EPA  Na een half jaar blessureleed, en een seizoen zonder toernooizege, won Federer in 2017 de Australian Open. Het was zijn eerste grandslamoverwinning in vijf jaar. Foto Lukas Coch/EPA  Het ATP-toernooi in zijn thuisstad Basel won Federer tien keer. Hij was er vroeger ballenjongen. Foto Arnd Wiegmann/Reuters Federer won in 2017 zijn achtste en laatste Wimbledon-titel. Hij is daarmee recordhouder bij de mannen. Foto Oli Scarff/AFP Federer omschreef zijn spel eens als „retro-stijl”: korte lepe balletjes, feilloze volleys en elegante enkelhandige backhandslagen. Foto Vassil Donev/EPA Negentien keer op rij, van 2003 tot en met 2021, werd Federer door tennisfans verkozen tot favoriete speler op de ATP Tour. Foto Laurent Gillieron/EPA  Federer won 103 proftoernooien (waaronder twintig grandslams) en stond 237 aaneengesloten weken nummer een op de wereldranglijst, maar los van zijn sportieve prestaties wordt hij vooral gezien als de meest invloedrijke speler in het moderne mannentennis. Zijn laatste partij in het enkelspel dateert van juli 2021 (kwartfinale van Wimbledon), bij de Laver Cup dubbelde hij deze vrijdag nog één keer met Rafael Nadal. Foto Mike Hutchings/Reuters 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/23/roger-federer-een-voorbeeld-voor-velen-a4142852
2022-09-23||Juist door de handicap serieus te nemen, kun je sportprestaties verbeteren||Als jongetje had Mitch Valize (27) al een sterke rechterarm. Gespierde schouderbladen aan de rechterkant van zijn lichaam. Sterk gevormde nek- en bilspieren. Rechts compenseerde voor links. En links werd „lui”, zegt hij, waardoor zijn lichaam uit balans raakte. Bij zijn geboorte was zijn linkerbeen niet goed ontwikkeld. Het was korter dan het rechter, zijn kuit ontbrak. Lopen kon hij wel, met een prothese. En sporten ook. Voetbal, vooral. Als tiener was hij eerst veldspeler bij voetbalvereniging Bekkerveld in Limburg. Daarna keeper, omdat de afstanden te groot werden. Toen hij bijna twintig was, ging het ook te veel pijn doen om negentig minuten te staan op de prothese vanaf de knie aan zijn linkerbeen. Zijn stomp moest geopereerd. Hij wilde na de revalidatie, in 2015, weer „gewoon voetballen”, liefst ook hardlopen. Maar de artsen zeiden: als je zo doorgaat verslijt je gezonde rechterknie en zit je op je zestigste in een rolstoel. Bij de revalidatie stelden ze voor dat hij een handbike zou proberen – een racefiets voor mindervalide sporters waar  je  op je knieën in zit en met je bovenlijf kracht zet. Hij zag het niet zitten. Hij was géén mindervalide sporter, toch? Hij kon toch met de rest meedoen? De eerste keer op de handbike verzuurden zijn bovenlichaam en armen binnen een halfuur. Al snel hield hij het een uur vol, twee uur. Hij deed een testje. Zijn maximale trapvermogen bleek hoog. Zijn lactaatdrempels – het moment dat melkzuur zich ophoopt in de bloedbaan – ook. Zijn revalidatiearts stuurde een appje naar de bondscoach van het paracycling-team. Hij deed mee aan een wedstrijd, maakte indruk en voor hij het wist was hij professioneel sporter, met een salaris van NOC-NSF. Valize bleek uitzonderlijk talentvol. Zeven jaar na de eerste keer in de handbike is hij regerend paralympisch kampioen, wereldkampioen en Europees kampioen. Dit weekend is hij favoriet bij het NK paracycling in de H5-klasse, één van de vijf klassen in zijn sport. In H1 rijden de meest beperkte sporters, in H5 de atleten met de minste beperking. De training in het krachthonk van sportcentrum Papendal, waar de olympische en paralympische atleten werken, is net voorbij. Ontspannen loopt Valize naar het restaurant van het trainingscomplex in de bossen bij Arnhem. De linkerkant van zijn bovenlichaam, daar ligt de nadruk nog altijd op tijdens de training. Het is veel sterker geworden, maar nog steeds onderontwikkeld. En wil hij zo recht mogelijk in zijn fiets kunnen zitten, dan moet zijn lichaam zo stabiel mogelijk zijn. Dan brengt hij zijn kracht het beste over van mens op machine. Zonder te verhullen praat Valize – afgestudeerd bewegingswetenschapper – over zijn stomp. Lang werd aangenomen dat je juist géén nadruk moest leggen op de handicap van mindervalide sporters. Zij zijn topsporter, niets meer en niets minder. En zo ís het ook, zegt Valize, maar dan mis je wel de kans om je prestaties te verbeteren. „Door mijn beperking te bestuderen heb ik ingezien waar ik aan moest werken. Door mijn linkerkant sterker te maken heb ik een heel nieuwe manier van fietsen ontwikkeld, waardoor ik veel sneller ben geworden”, vertelt Valize. Hiske Kneepkens (41) zit aan tafel te knikken. Zij is chef-arts van de paralympische ploeg. Ze heeft Valize leren kennen toen hij vast op Papendal kwam trainen, als lid van de paralympische ploeg. Nu zien ze elkaar regelmatig, voor controles of als hij een blessure heeft. Vanaf het eerste gesprek heeft Kneepkens in alle openheid met Valize gesproken over zijn handicap. Dat ging vrij eenvoudig met hem, omdat hij bewegingswetenschap studeerde en zelf ook nieuwsgierig is naar de mogelijkheden van zijn lichaam.  Maar voor Kneepkens is de openheid ook een bewuste keuze. Ze is ervan overtuigd dat de prestaties van de paralympiërs zullen verbeteren door aandacht te besteden aan de handicap. Eerder was daar minder ruimte voor, omdat er een andere belangrijke opdracht was: zorgen dat paralympische sport serieuzer genomen werd en professionaliseerde. De medische begeleiding voor mindervalide sporters moest daarvoor verbeteren: meer aandacht, meer begeleiders. In de afgelopen jaren is de zorg voor paralympische en olympische sporters daarom vrijwel gelijkgetrokken, op Papendal. Nu komt er ruimte om te praten over de verschillen. „Er ís een stomp, een dwarslaesie, een prothese, dus laten we kijken hoe we daar het beste mee kunnen omgaan zodat een atleet gezond blijft én beter presteert”, zegt Kneepkens. Praten over een handicap is belangrijk, omdat het problemen kan voorkomen. Voorheen kwam het nog wel eens voor dat sporters een probleem met bijvoorbeeld hun stomp niet op tijd meldden. Dat kon voor een ontsteking zorgen, een blessure en daardoor een trainingsachterstand. En dat wil de medische staf boven alles voorkomen. Atleten moeten zoveel mogelijk gezonde trainingsuren kunnen maken – de prestaties zullen dan volgen. Door meer openheid kan er ook beter worden getraind. Er zijn bijvoorbeeld sporters met een hersenbeschadiging. Ze kunnen spasmes hebben, maar zij kunnen ook moeite hebben om informatie te verwerken – zoals een trainingsschema.  Kneepkens: „We deden daar weinig mee omdat we het niet over de aandoening wilden hebben. Nu hebben we een nauwe samenwerking opgezet met neuropsychologen. Gaat het beter in plaatjes dan in woorden? Dan kiezen we daarvoor.” Extra aandacht voor de handicap verandert de omgang tussen arts en  mindervalide sporter ingrijpend. De eerste keer al dat een sporter bij Kneepkens komt, begint ze met vragen stellen. Heb je problemen met je stomp, drukplekjes, hoe was dat in het verleden, inspecteer je dagelijks, hoe verzorg je hem, heb je in het vliegtuig een steunkous om de stomp?  Die aanpak vraagt veel van sporters. Ze moeten niet alleen fysiek in staat zijn topsport te bedrijven, maar zullen hun handicap volledig moeten accepteren. Omarmen, niet verbergen – terwijl dat vaak hun eerste impuls is als ze op Papendal binnenkomen als jong talent. Toch vindt Kneepkens het niet lastig. Voor haar is het simpel: topsport is topsport en dit hoort erbij. Valize heeft tijd nodig gehad om klaar te zijn voor een open gesprek over zijn aandoening. Vroeger stond hij het liefste in de schaduw, wilde hij meedoen met de grote groep, juist niet anders zijn. Zijn prothese beperkte hem, vond hij, en de samenleving bekeek hem ook als een gehandicapte. Legde hem zijn beperking op. „In de zomer wilde ik niet in een korte broek naar buiten. Dan zag ik iedereen kijken en dat wil je niet.” Het handbiken heeft hem veel fitter en sterker gemaakt. Ook in het dagelijks leven heeft hij er veel aan. Na twee jaar handbiken kon hij een halve marathon lopen, terwijl de artsen hem daar eerst niet sterk genoeg voor vonden. Hij kon het zich vroeger ook niet eens voorstellen, dat zoiets kon. Zijn lichaam is zo veranderd sinds hij intensief traint. Soms fietst hij wel vijf, zes uur op een dag. Hij werkt in het krachthonk, en op  trainingskamp fietst hij over heuvels en bergen. Hij is atletischer geworden. Hij staat rechter, loopt minder scheef. „Het zal misschien nooit zo worden als iemand met gezonde benen, maar voor iemand met een aangeboren afwijking loop ik best netjes”, zegt hij. Het valt hem nu niet meer op als mensen naar hem staren. Zijn familie en vrienden nog wel, die vinden het raar als hij wordt bekeken. Maar hij draagt nu gewoon een korte broek als het warm is. Valize: „Zonder prothese voel ik me naakt. Hij mag gezien worden. Het hoort bij mij.”||https://www.nrc.nl//nieuws/2022/09/23/juist-door-de-handicap-serieus-te-nemen-kun-je-sportprestaties-verbeteren-a4143016
2022-09-23||&#8217;436 lichamen geborgen uit massagraf Izjoem, meesten vertonen sporen geweld&#8217;||Reddingswerkers hebben 436 lichamen geborgen die zijn opgegraven uit een massagraf in de buurt van de Oost-Oekraïense stad Izjoem. De meeste lichamen vertonen sporen van geweld. Dat schrijft Oleh Synjehoebov, de gouverneur van de provincie Charkov, vrijdag op Telegram. 21 van de lichamen zouden van militairen zijn, de rest van burgers.  Synjehoebov beschrijft de staat van de lijken: ze hebben touwen om hun nek, vastgebonden handen, gebroken ledematen en schotwonden. Mannenlichamen zijn aangetroffen met geamputeerde genitaliën. Aan dertig lichamen zou te zien zijn dat ze gefolterd zijn. „Dit alles is het bewijs van de verschrikkelijke martelingen waaraan de bezetters de inwoners van Izjoem onderwierpen.”  Er zouden nog drie massagraven in de buurt van Izjoem liggen, schrijft Synjehoebov, in andere bevrijde steden in de regio. „Alle misdaden van de bezetters zullen worden gedocumenteerd en de schuldigen zullen boeten voor wat ze hebben gedaan.” Halverwege bevrijdde het Oekraïense leger Izjoem, dat sinds april in Russische handen was geweest. ||https://www.nrc.nl//nieuws/2022/09/23/436-lichamen-geborgen-uit-massagraf-izjoem-meesten-vertonen-sporen-geweld-a4143079
2022-09-23||Column | Het abnormale wordt normaal||Tijd is iets raars: soms staat hij stil, soms trekt hij een sprintje. En soms, zoals bij de Algemene Beschouwingen deze week, gebeurt het allebei tegelijk.  Hij is heel erg voor „ideologische debatten”, zei Mark Rutte donderdag, maar „wat de energiemarkt betreft zijn er geen linkse of rechtse lantaarnpalen of elektriciteitscentrales. Laten we hier gewoon kijken wat het beste werkt.” Het pragmatisme, de depolitisering: keek ik naar een debat van tien jaar geleden? Komt er ooit nog beweging in de tijd?  Op andere momenten was de tijd juist amper bij te benen. Sinds wanneer hadden Kamerleden het over „verwijfde, niet zelden seksueel deviante politici” die „een nieuwe posthistorische mens” willen creëren simpelweg omdat ze „echte mensen” haten? En over een deep state die wordt opgeleid aan een spionnenschool?  Maar dit was niet de enige bijdrage die tien jaar geleden ondenkbaar was. Omdat Baudet alle aandacht kreeg, had niemand het meer over de hagelbui waarmee het debat begon: de bijdrage van Geert Wilders. „Het is zo intens slecht, zo vals, dat ik er geen woorden voor heb”, zei de PVV-leider over de late koopkrachtmaatregelen van het kabinet. Toch beukten zijn woorden toen al geruime tijd neer op de aanwezigen: „klimaatpsychopaat”, „de tirannen in vak K” en „strafbaar”. Hij kondigde een aanklacht aan tegen alle leden van het kabinet.  Van Wilders is men gewend dat hij „vol op het orgel” gaat, zoals CDA’er Ab Klink het in 2010 omschreef, maar de klanken zijn veranderd. Bij het debat over de regeringsverklaring in 2012 was Wilders ook boos, maar destijds verweet hij het kabinet slechts incompetentie, geen kwade wil. Hij had het over een „bende”, „amateurisme” en een „wanprestatie”; Rutte II was een „blunderkabinet” en „FC Knudde”.  Tien jaar later is dat anders. Wilders’ woordkeuze is verschoven naar regelrechte demonisering van zijn politieke tegenstanders. In zijn recente tweets verwijt hij de coalitie „diefstal” en een „oorlogsverklaring aan Nederland”; hij noemt het kabinet „crimineel” en (wederom) „intens slecht”. Hiermee bedoelt hij duidelijk ‘kwaadaardig’, niet ‘slecht functionerend’. Het is verontrustend dat dit niet meer opvalt – vanwege gewenning, en omdat de new kid in town op een nog groter orgel tekeergaat. Maar ze spelen hetzelfde deuntje: beiden suggereren dat hun tegenstander niet zomaar andere ideeën heeft, maar erop uit is het volk te vernietigen. Dit type demonisering kennen we uit de VS. „Amerika is totaal gepolariseerd. Mensen zien elkaar als vrienden of vijanden”, zei de Duitse socioloog  Steffen Mau deze week in NRC. In Europa is dat anders: „Onze politieke arena zit niet vol haat, zoals daar.” Als het aan Wilders en Baudet ligt verandert dat, en betreden we een nieuw tijdperk.  Sommige politici lijken dit amper te kunnen bevatten. Mentaal leven ze nog in de oude tijd, waarin je zelfs met je meest extreme tegenstander een biertje kon drinken. Gewoon, normaal doen. Maar kun je normaal doen tegen iemand die het normale overhoop haalt? Het is niet normaal om over je politieke opponenten te zeggen dat ze intens slecht en crimineel zijn en dat ze een oorlog voeren. Het is al helemaal absurd om zoiets te zeggen terwijl op ons eigen continent een poging tot genocide plaatsvindt. Wie woorden als slecht, crimineel en oorlog op deze manier gebruikt, ontmantelt hun betekenis.  Op die ontmanteling volgt weinig weerstand. Wilders werd niet tegengesproken toen hij het kabinet tiranniek en intens slecht noemde, Baudet werd pas onderbroken toen hij Sigrid Kaag persoonlijk verdacht maakte. Over of die stilte strategisch handig is kun je twisten, maar strategie is niet het enige dat telt in de politiek. Je geeft ook een signaal aan de samenleving wanneer je, door te zwijgen, het abnormale normaal maakt. Je zegt eigenlijk: rustig maar, er is niks aan de hand.  Maar wie goed kijkt, ziet dat er wél iets aan de hand is; dat is het bevreemdende aan een tijd die tegelijk stilstaat en een sprintje trekt. In ons ogenschijnlijk normale leven trekken soms de meest absurde, vijandige, gevaarlijke woorden voorbij, als in een droom. We horen ze aan en even later gaan we naar de supermarkt, we moeten de trein halen, de saus brandt aan, het leven gaat gewoon verder. Als de rest doorloopt, doen wij dat ook – zo zitten de meeste mensen in elkaar. Juist daarom moet de politiek het abnormale markeren, alleen al door het veel vaker te benoemen. Alleen zo voorkom je dat alles went, en dat het normale oneindig wordt opgerekt. ||https://www.nrc.nl//nieuws/2022/09/23/het-abnormale-wordt-normaal-a4143078
2022-09-23||Een prijsplafond kon écht niet - totdat het wel kon||Het komt allemaal in een stroomversnelling op de Noordzee. Of preciezer nog: aan boord van de Aqua Helix. Op dat schip, een flitsende felgroene fast crew supplier, scheert een groepje Kamerleden op 9 september op circa vijftien zeemijl van de Haagse kust over de golven. Energiebedrijf Vattenfall heeft hen uitgenodigd om haar nieuwe windpark op zee te komen bewonderen. In de marge van het werkbezoek raakt GroenLinks-Kamerlid Suzanne Kröger in gesprek met een directielid van de energiereus. Is het voor energiebedrijven mogelijk een prijsplafond in te stellen op tarieven voor gas en elektra zodat energierekeningen voor huishoudens betaalbaar blijven? Samen met de PvdA heeft GroenLinks daar een paar dagen eerder een voorstel voor geschreven.  Ja, zegt Cindy Kroon van Vattenfall. Als het rijk hen compenseert is dat in een week of zes wel in te voeren. Concurrent Eneco heeft er ook al op gehint dat het in staat is om een plafond in te stellen, maar liet weten wel wat meer tijd nodig te hebben. Anderhalve week later is het prijsplafond, dat volgens het kabinet maandenlang onuitvoerbaar zou zijn, de markt zou verstoren én tegen Europese regels in zou druisen, een feit. Iedere Nederlander betaalt straks een vaste prijs voor een groot deel van zijn gas- en elektriciteitsverbruik. Daarboven geldt de prijs van de leverancier. Officieel gaat het prijsplafond in op 1 januari, maar met een voorlopig systeem kan  de energierekening al vanaf 1 november omlaag. Zonder dat duidelijk is hoe dat plafond er precies uitziet, en wie er nu volledig onder valt. En zonder dat duidelijk is wat het gaat kosten: dat hangt er volledig vanaf hoe de gasprijzen zich de komende maanden gaan ontwikkelen. Wat wel zeker is: dit prijsplafond kwam er met een noodvaart. En het verbondje tussen de energiebedrijven en de linkse tandem van GroenLinks en  PvdA speelt de sleutelrol. Op dezelfde vrijdag dat de Aqua Helix uitvaart, merken de energiebedrijven dat het kabinet nog weinig voelt voor het riante prijsplafond waartoe uiteindelijk besloten is.  In een digitale vergadering horen de bedrijven van een groepje ministers een sprankje hoop. Het prijsplafond komt voor het eerst ter sprake, een signaal dat het voor het kabinet niet helemaal taboe is. Maar de ministers benadrukken ook dat ze de markt niet willen verstoren. Het kabinet overweegt daarom eerder de energiebelasting nog verder te verlagen en de energietoeslag voor arme huishoudens te versnellen, maar moet er niet aan denken dat elk huis straks volledig gecompenseerd wordt. Als er al een prijsplafond komt, is de gedachte, moet dat echt alleen voor huizen met een lage woningwaarde en een slecht energielabel zijn. Daar wordt vast geld voor vrijgemaakt in de Miljoenennota: 700 miljoen euro, een schijntje vergeleken met de 15 miljard die het kabinet nu denkt kwijt te zijn aan het plafond.  We moeten mensen niet blij maken met een dooie mus De gesprekken met de energiebedrijven verlopen sowieso stroef. Alle leveranciers, een stuk of zestig, worden officieel vertegenwoordigd door belangenbehartiger Energie-Nederland, maar in de praktijk varen de grote spelers  – Eneco, Vattenfall, Essent – hun eigen koers. Ze denken zelf al maanden na over andere oplossingen en zoeken daarmee de media.  Het helpt ook niet dat de voorzitter van Energie-Nederland niet met het ministerie mag praten. Dat is namelijk VVD’er Cora van Nieuwenhuizen, die in het (demissionaire) kabinet-Rutte III vijf dagen minister van Economische Zaken en Klimaat was en vanwege lobbyregels in de twee jaar na haar vertrek geen contact met haar oude ministerie mag hebben. Ze moet zich bij afspraken met ambtenaren steeds laten vervangen. Over Europa beginnen de ministers niet als ze met de energiebedrijven praten. In de media en in de Tweede Kamer doen ze dat wel: EU-regels zouden het onmogelijk maken een prijsplafond voor álle burgers in te stellen. In Brussel wordt gefronst om die verklaring. België heeft al jaren een  prijsplafond voor een deel van de bevolking, Frankrijk voerde er dit voorjaar eentje in voor alle Fransen. Het lijkt erop dat het vooral Nederland zélf is dat geen alomvattend plafond wil instellen. Op een overleg in Brussel, óók op 9 september, spreekt staatssecretaris Hans Vijlbrief (Mijnbouw, D66), die daar invalt voor klimaatminister Rob Jetten, met zijn EU-ambtgenoten over de hoge energieprijzen.  „Wij willen ook de burger helpen, maar wij zeggen dat je dan beter inkomenssteun kan geven en de prijs de prijs laten”, zegt hij na afloop tegen een journalist  van Brusselse Nieuwe. De route van de oppositie naar het kabinet? Die loopt langs de coalitie, via een mailtje op 14 september.  „Beste Sigrid en Mark”, schrijven GroenLinks-leider Jesse Klaver en PvdA-leider Attje Kuiken die ochtend in een persoonlijk mailtje aan Kaag en Rutte. Ze sturen hen hun voorstel voor een prijsplafond toe in de verwachting „dat jullie dit plan serieus gaan bekijken en gaan steunen”. Ook de fractieleiders van de coalitie krijgen het stuk toegestuurd.  Er gebeurt die dag nog iets dat de druk om te handelen vergroot. De Tweede Kamer houdt diezelfde middag  een hoorzitting over de betaalbaarheid van de energierekening. Een vertegenwoordiger van Vattenfall herhaalt daar na een vraag van Kröger wat zijn directeur een paar dagen eerder al tegen haar op de Aqua Helix had gezegd: dat een invoering van een prijsplafond op 1 november technisch mogelijk moet zijn. De PvdA heeft een eigen troefkaart in handen, blijkt in de dagen erna. Eurocommissaris Frans Timmermans en zijn kabinetschef Diederik Samsom, allebei PvdA’ers, zeggen op televisie dat er geen juridische hobbels zijn voor prijsplafonds.  Op 14 september heeft commissievoorzitter Ursula von der Leyen bovendien aangekondigd dat de EU zulke plafonds niet afwijst, maar aanmoedigt. Die toespraak zullen Kaag en Jetten later aangrijpen om te zeggen dat een algemeen prijsplafond ineens mogelijk is geworden. In werkelijkheid komt de belangrijke draai niet van Brussel, maar uit de coalitiepartijen. Ook bij VVD, D66, CDA en ChristenUnie is er ergernis over de houding van het kabinet. Tijdens de coronapandemie bleek na aandringen toch ook van alles mogelijk? Waarom nu dan niet? Hun mailboxen lopen al weken vol met berichten van burgers die hun rekeningen niet meer kunnen betalen.  In de Kamer durven ze alle vier het prijsplafond nog niet te omarmen als er die week  over wordt gedebatteerd. „We moeten mensen niet met een dooie mus blijmaken”, zegt D66-Kamerlid Raoul Boucke. CDA’er Henri Bontenbal vindt dat energiebedrijven over de haalbaarheid „verschillende signalen” geven. Maar achter de schermen is er van alles in gang gezet. Het positieve antwoord van Vattenfall  bij de hoorzitting is voor de coalitie als een verrassing gekomen. Kan het dan toch? VVD-fractieleider Sophie Hermans neemt het voortouw, zij zoekt als eerste contact met de twee linkse leiders. En dan gaan ze binnen de coalitie bellen, met elkaar en het kabinet. Daar is de scepsis dan nog groot. „Ha Sigrid”, luidt de aanhef boven een nota die ambtenaren van Financiën aan hun minister meegeven om haar voor te bereiden op een ministerieel overleg op vrijdag 16 september. „U kunt uitspreken dat u een generiek prijsplafond zoals het voorstel van PvdA/GL met hoog maximumverbruik (optie 2) niet verder wil uitwerken omdat het te ongericht is, er minder besparingsprikkels in zitten en de budgettaire uitgaven die gedekt moeten worden erg hoog zijn.” Meer dan een beperkt prijsplafond zien ze niet zitten.  Maar nu een plafond mogelijk blijkt, zet de coalitie door. Ze willen dat een veel grotere groep onder het plafond valt, zeg zestig procent van alle huishoudens. Ambtenaren  worden het hele weekend aan het werk gezet om zo’n plan door te rekenen.   Het is al maandag als Klaver en Kuiken een uitnodiging krijgen, via premier Rutte, om bij Kaag langs te gaan.  Tot hun verrassing horen ze dat het kabinet toch overstag is. Tot middernacht wordt er verder gesleuteld, en de volgende ochtend weer. De laatste zinnen in de Kamerbrief worden dinsdagmiddag herschreven, als de koning al aan de Troonrede is begonnen. Kort daarna mag Jetten het resultaat presenteren.  Inmiddels weten GroenLinks en de PvdA dat de coalitie aan hun kant staat, en hen iets gunt. Dus als die twee partijen zien wat er   ontbreekt in Jettens plan – een uitgebreide regeling voor  gezinnen met grote of oude huizen die boven het plafond uitkomen, voor ondernemers, mensen met warmtepompen, gehandicapten die  veel energie verbruiken – dienen ze tijdens de Algemene Beschouwingen een motie in om dat te repareren.  „Als het kabinet in vak-K niet wil regeren, dan regeren we wel vanuit de Kamer”, zegt Klaver. De hele coalitie steunt de motie.||https://www.nrc.nl//nieuws/2022/09/23/een-prijsplafond-kon-echt-niet-totdat-het-wel-kon-a4143074
2022-09-23||Ook ‘neutrale landen’ hebben steeds meer moeite met Poetins oorlog|| Sergej Lavrov, Poetins man voor het buitenland, had geen zin in een  diplomatiek pak slaag. Toen deze week  in de VN-Veiligheidsraad Oekraïne op de agenda stond, liet hij de eer Rusland te vertegenwoordigen in eerste instantie aan een ondergeschikte. De man trof het niet. De Amerikaanse minister van Buitenlandse Zaken Antony Blinken verweet Rusland dat het met de invasie internationale normen door de papierversnipperaar haalde. Hij hekelde de gedeeltelijke mobilisatie en Poetins  nauwelijks verholen dreigement kernwapens te gebruiken. „Hij gooit olie op het vuur dat hijzelf heeft aangestoken”. Dat Poetins speech midden in de VN-week viel, waarvoor tientallen regeringsleiders naar New York reisden, toonde volgens Blinken zijn „totale minachting” voor de VN. Blinken herinnerde eraan dat Rusland in januari van dit jaar een plechtige verklaring heeft ondertekend waarin staat dat niemand een nucleaire oorlog kan winnen en dat die dus ook niet gevochten moet worden.  Zes weken later viel Rusland Oekraïne binnen en sindsdien probeert Poetin Oekraïne en zijn bondgenoten te intimideren door er van tijd tot tijd op te wijzen dat hij ook kernwapens heeft. „Elk lid van deze raad moet duidelijk maken dat deze onverantwoorde nucleaire dreigingen onmiddellijk moeten stoppen.” De Veiligheidsraad heeft dit jaar al een kleine twintig keer over Oekraïne vergaderd, zonder het verloop van de oorlog noemenswaardig te beïnvloeden. Als een van de vijf veto-machten betrokken is bij een conflict, is de raad machteloos. Zijn publieke bijeenkomsten worden dan een theater voor confrontatie. Blinken: „We kunnen niet toelaten en we zullen niet toelaten dat  Poetin zijn zin krijgt. Eén man is deze oorlog begonnen, één man kan hem ook beeïndigen. Als Rusland stopt met vechten, dan is dat het einde van de oorlog. Als Oekraïne stopt met vechten, dan is dat het einde van Oekraïne.” Toen Rusland aan de beurt was om te spreken, schoof Lavrov zelf aan. Zijn arsenaal bestond uit een spervuur van bekende  beschuldigingen. Rode draad: Oekraïne is al jaren een bedreiging voor Rusland. Oekraïne is Russofoob en een „volledig totalitaire nazi-achtige staat”. Rusland moest zich wel verdedigen. „De speciale militaire operatie was onvermijdelijk geworden.”  Lavrov beschuldigde sommige leden van de Veiligheidsraad ervan het „valse narratief” te verspreiden dat Russische agressie de oorzaak is van „alle tragedie”.  Hij haalde ook uit naar de bondgenoten van Kiev. „Bijzonder cynisch is de positie van landen die Oekraïne vol wapens pompen en zijn soldaten trainen.” Het Westen is erop uit de gevechten zo lang mogelijk te rekken om Rusland uit te putten, zonder daarbij oog te hebben voor slachtoffers. De Amerikaanse steun voor Oekraïne zou gebaseerd zijn op het idee: Zelensky is een „son of a bitch, maar wel onze son of a bitch”. Tirades zijn Lavrovs handelsmerk, maar sinds de inval in Oekraïne hebben ze een onheilspellende lading.  Poetin escaleerde deze week  de oorlog, Lavrov leverde er de propaganda bij. Rusland, was de ijzige boodschap, gaat onverdroten voort. De fraaie woorden van andere V-raadleden  over internationaal recht en diplomatie klonken ten overstaan van Lavrovs agressie tamelijk hulpeloos. Na zijn optreden verliet Lavrov schielijk de zaal. Aan het uiteinde van de  hoefijzervormige tafel zat al die tijd Dmytro Koeleba, minister van Buitenlandse Zaken van Oekraïne. In het theater van de VN zaten agressor en slachtoffer slechts meters van elkaar. Koeleba glimlachte minzaam. „Mij is vandaag opgevallen dat Russische diplomaten net zo snel op de vlucht slaan als Russische soldaten”. Koeleba droeg een geel-blauw polsbandje. Net zo’n bandje als om de dode hand zat van de 36-jarige Oekraïense soldaat Sergiy Sova die in het onlangs bevrijde Izjoem werd opgegraven, zei hij. „Rusland moet weten dat het er nooit in zal slagen ons allemaal te vermoorden.” Toen Rusland Oekraïne binnenviel keerden duizenden Oekraïners naar huis om te vechten, zei hij. Toen Poetin deze week de  mobilisatie aankondigde stapten duizenden Russen op het vliegtuig om te vluchten. Het stond lang van te voren vast dat de VN-week in het teken zou staan van Poetins oorlog, met zijn escalatie zorgde hij voor extra spanning en werd het onvermijdelijke middelpunt van het debat. De EU-ministers van Buitenlandse Zaken kwamen woensdagavond in New York meteen bijeen in een extra vergadering.  „De escalatie vroeg om een antwoord van onze kant”, zei minister Hoekstra (Buitenlandse Zaken, CDA). De EU  wilde onderstrepen dat men vierkant achter Oekraïne staat. Er wordt gesproken over extra maatregelen, zoals nieuwe sancties. „Door die aankondiging krijgt  iedereen nog eens haarscherp in het vizier wat hier aan de hand is. Ik blijf herhalen: we zijn hier de komende maanden niet van af, het vergt doorzettingsvermogen van ons allemaal.”  Poetin verliest zijn oorlog en hij weet het. Zijn woorden waren bedoeld om ons te intimideren, maar laten ons koud Premier Mark Rutte bij de VN Premier Mark Rutte noemde Poetins escalatie een teken van paniek. „Hij verliest zijn oorlog en hij weet het. Zijn woorden waren bedoeld om ons te intimideren, maar laten ons koud”,  zei Rutte vrijdag in de Algemene Vergadering. De premier schaarde zich ook in de rij van westerse leiders die landen die aarzelen zich uit te spreken tegen Rusland opriepen dat tóch te doen. „Nu is het moment om te kiezen”, rondde Rutte zijn toespraak af. „Nu is het moment om aan de juiste kant van de geschiedenis te gaan staan.” Heeft hij de indruk dat het diplomatieke offensief van deze week om de ‘neutrale landen’ voor de Oekraïne-coalitie te winnen effectief is? „Ja, het begint te werken, maar ik ga geen voorbeelden noemen”, zegt hij na zijn toespraak. „In Afrikaanse landen hoef je maar even het k-woord te laten vallen, het woord kolonialisme, of te spreken over een imperialistische oorlog, dan snappen mensen onmiddellijk: dat is wat ons is overkomen. Dat voelt men in Afrika tot in zijn vezels. Dus als je zegt: er is maar één agressor en dat is Rusland, dan zeggen ze: je hebt gelijk.” Vorige week  werd al duidelijk dat belangrijke spelers als China en India in elk geval steeds meer moeite hebben met Poetins oorlog. In de V-raad zei de Indiase minister van Buitenlandse Zaken, Subrahmanyam Jaishankar deze week: „Het verloop van het Oekraïne-conflict baart de hele internationale gemeenschap ernstige zorgen. De vooruitzichten zijn verontrustend. Het nucleaire issue is bijzonder zorgwekkend.”  Zijn Chinese collega Wang Yi riep op tot onderhandelingen om een einde te maken aan de oorlog. Ook riep hij partijen op  zich in te houden „en escalatie te vermijden”.  Hij ging niet zover Rusland direct te bekritiseren.||https://www.nrc.nl//nieuws/2022/09/23/ook-neutrale-landen-hebben-steeds-meer-moeite-met-poetins-oorlog-a4143073
2022-09-23||Strenge quarantaineregels in Hongkong vanaf maandag verleden tijd||Reizigers die aankomen in Hongkong hoeven vanaf maandag niet langer drie dagen in quarantaine in een coronahotel. Dat heeft de plaatselijke regering vrijdag aangekondigd. Hongkong was een van de laatste plaatsen waar nog een zeer restrictief coronabeleid gold. Op het hoogtepunt moesten mensen die Hongkong inreisden drie weken in quarantaine in een hotel. De beperkingen zorgden voor een fikse terugloop in het toerisme. 113.000 mensen, expats en lokale inwoners, verlieten de stad sinds halverwege 2021, meldt persbureau Reuters. De versoepeling van de reisbeperkingen zorgde vrijdag dat het aantal boekingen voor vluchten richting Hongkong explosief toenam. Luchtvaartmaatschappij Cathay Pacific meldde volgens persbureau AP „grote virtuele drukte” en kondigde aan het aantal vluchten richting Hongkong vanaf oktober op te schalen.  Mensen die naar Hongkong reizen moeten zich nog wel aan enkele coronamaatregelen houden. In de eerste drie dagen na aankomst mogen zij niet naar horeca of winkelcentra en zij moeten zich in hun eerste week in Hongkong regelmatig laten testen. Ook moeten zij in deze periode zoveel mogelijk binnenblijven op een zelfgekozen locatie. Correctie 24 september: in een eerdere versie van dit bericht stond dat reizigers een week in een coronahotel in quarantaine moesten. Dat is onjuist. Reizigers moeten drie dagen in een coronahotel verblijven en mogen de vier dagen daarna niet naar horeca of winkelcentra.  
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/09/23/strenge-quarantaineregels-in-hongkong-vanaf-maandag-verleden-tijd-a4143068
2022-09-23||ANWB-directeur: ‘Blijf elektrisch autorijden fiscaal stimuleren’|| De auto moet de komende jaren minder de melkkoe van het kabinet worden. „De auto wordt steeds schoner en daar hoort een andere belastingopbrengst bij,” stelt Marga de Jager, directeur van verkeer- en toerisme-organisatie ANWB.  Alleen als de overheid genoegen neemt met lagere inkomsten uit autobelastingen, schiet het volgens De Jager op met de noodzakelijke vergroening van het Nederlandse wagenpark. „De overheid wil dat de belastinginkomsten uit bezit en gebruik van de auto minstens gelijk blijven”, zegt ze. „Nu en in de toekomst. Op dit moment int de overheid ongeveer 15 miljard euro aan autobelastingen per jaar. Daarvan wordt ongeveer een derde uitgegeven aan mobiliteit. Dat moet meer in balans komen.” De Jager volgde in april 2021 Frits van Bruggen op als directeur de ANWB, dat met vijf miljoen leden de grootste vereniging van Nederland is. De ANWB vindt dat automobilisten meer prikkels moeten krijgen om over te stappen op elektrisch rijden. De organisatie is daarom voor hervorming van de autobelastingen.  De ANWB is ook voor de kilometerheffing. „Maar of wij het kabinet daarbij steunen hangt wel af van de uitwerking en het tarief. Ruim twee derde van onze leden noemt ‘betalen naar gebruik’ een eerlijke manier om autobelastingen te betalen – maar ze willen niet dat het duurder wordt. Dat percentage is hoger dan een aantal jaar geleden. Een effect van de coronaperiode denk ik. Een auto is duur, zeker als je er niet mee rijdt.” Marga de Jager (1968) geeft sinds 1 april 2021 leiding aan de ANWB. Ze werkt sinds 2006 bij de verenging en was onder meer verantwoordelijk voor de zakelijke markt, de Alarmcentrale en de portefeuille Merk & Leden. Vóór de ANWB werkte ze tien jaar in de autosector, als laatste bij leasebedrijf Leaseplan. Naast haar huidige baan zit ze onder meer in de raad van toezicht van Stichting Wetenschappelijk Onderzoek Verkeersveiligheid en de adviesraad van KWF Kankerbestrijding. Het kabinet hakte de knoop door in het coalitieakkoord. De automobilist moet vanaf 2030 belasting betalen per kilometer. Dat wordt een simpele heffing – het maakt niet uit waar, wanneer en hoe je rijdt. „Een vlakke heffing vinden wij wel heel vlak. Er zijn veel voorstanders van een heffing op basis van emissie. Een spitsheffing scoort niet zo goed. Veel leden vinden het niet eerlijk als je meer moet betalen om in de spits te rijden. Niet iedereen kan later reizen – een agent, een verpleegkundige, iemand die in een winkel werkt en die op tijd moet openen. Zij worden dan gestraft omdat ze hun werk moeten doen.” Nu is de heffing zo plat dat het ook niet uitmaakt of je in een vuile of schone auto rijdt. „Wij vinden het inderdaad beter om een heffing in te voeren op basis van uitstoot. Maar ook gewicht is een belangrijke component. Het is logisch als mensen met een grote auto iets meer betalen dan mensen met een kleine auto.  „Betalen naar gebruik wordt pas in 2030 ingevoerd. Ondertussen moeten wij niet stilzitten. Hoe meer betaalbare elektrische auto’s nu het wagenpark instromen des te eerder is er een tweedehandsmarkt. Daarom is nog stimulering nodig. De aanschaf van een elektrische auto is nu nog te duur voor veel mensen; veel van onze leden rijden niet in een nieuwe auto.”  Nu neemt het kabinet toch al genoegen met minder ‘auto-inkomsten’? Tot en met juni 2023 is de accijns op brandstof verlaagd. „Daarvoor hebben wij het afgelopen jaar flink gelobbyd. Ik ben blij dat we dat in elk geval met een half jaar hebben kunnen verlengen. Wij moeten zorgen dat mobiliteit in Nederland niet onbetaalbaar wordt. Mensen moeten nu al de eindjes aan elkaar knopen om de brandstofkosten te kunnen betalen. Veel mensen hebben de auto nodig om op hun werk te komen. Van alle mobiliteitskilometers wordt in Nederland nog steeds 70 procent afgelegd met de auto. Wij verwachten dat dit ook zo blijft. Helemaal niet erg, want die auto’s worden schoner, dankzij allerlei technologie slimmer en daardoor veiliger. Maar zover is het nog niet.” Welke rol heeft de ANWB volgens u bij het vergroenen van de mobiliteit in Nederland?  „Wij willen de ontwikkelingen dichterbij brengen die misschien nu nog voor veel mensen ver van hun bed zijn. Mensen helpen door informatie en advies te geven, producten en diensten te ontwikkelen. „Elektrische auto’s zijn een goed voorbeeld. Nu kan een groot deel van Nederland die nog niet betalen. Wij willen de transitie helpen versnellen. Bijvoorbeeld met installatie van laadpalen. We willen zorgen dat via de private lease-markt ook een tweedehandsmarkt ontstaat, bijvoorbeeld door ruimere subsidies voor elektrische auto’s te bepleiten. „Ook hebben we vorige week een accucheck geïntroduceerd. Wie een tweedehands elektrische auto wil kopen, kan bij ons de staat van de accu laten controleren. Zo proberen wij mensen te helpen die het spannend vinden zo’n aanschaf te doen. Een accu vervangen is een behoorlijke prijzige aangelegenheid.” Dat heeft toch ook een commerciële reden? De ANWB is ook een bedrijf dat verzekeringen, reizen, outdoorkleding en meer verkoopt.  „Wij hebben er geen belang bij om heel veel nieuwe accu’s te verkopen. Dat is niet duurzaam. Misschien kunnen accu of batterijen nog prima mee. Laten we dan eerst een check doen. „Van al onze bedrijven – verzekeringen, reizen, detailhandel en hulpverlening – verwachten wij dat zij bijdragen aan de maatschappelijke ambities van de ANWB. Samengevat: triple zero – nul verkeersdoden, nul uitstoot en nul files. Ik denk dat wij onze maatschappelijke impact nog kunnen vergroten door onze producten en diensten beter te combineren.” Hoe kan bijvoorbeeld een autoverzekering bijdragen aan het maatschappelijk belang?  „Wij hebben een verzekering waarmee wij willen bijdragen aan de verkeersveiligheid. Een klant die veilig rijdt, betaalt minder premie. Daartoe plaatst hij een elektronisch kastje, een dongel, in zijn auto. Of hij gebruikt onze app, nog simpeler. Het idee is: als je wordt geconfronteerd met je eigen rijgedrag, ga je daar misschien anders over denken. Wij hopen dat je dan je rijgedrag aanpast. „Wij zien ook dat mensen soms onbewust onveilig rijden. Bijvoorbeeld omdat de maximumsnelheid slecht is aangegeven. Als wij dat signaleren, geven wij dat door aan gemeentes en provincies. Zij kunnen dat dan verbeteren. Of we zien aan veelvoorkomend remgedrag van klanten dat het verkeer ergens onveilig is. Een gemeente of provincie kan dan gericht die situatie verbeteren.” Gebeurt dat nu al?  „Wij zijn twee jaar geleden begonnen in Rotterdam. Op basis van onze informatie kan de gemeente haar budget gericht inzetten om de verkeersveiligheid te verbeteren. Voorheen werd vaak een hele weg aangepakt, terwijl het misschien maar om één onveilig kruispunt gaat. „Het project in Rotterdam is zo succesvol dat we nu met 160 gemeenten en provincies kijken hoe wij die data verder kunnen gebruiken.” Hoe beschermt u de privacy van uw klanten?  „De informatie die wij delen met gemeenten en provincies, is geanonimiseerd. Bovendien delen wij niet de data van individuele klanten. De inzichten zijn gebaseerd op de geaggregeerde gegevens van een groot aantal gebruikers. „Wij merkten bij de introductie van deze verzekering dat mensen het heel logisch vonden dat de ANWB hiermee kwam. De vereniging had al een groot trackrecord op het gebied van verkeersveiligheid. Bovendien worden wij vertrouwd. Dat heeft geholpen de acceptatie van zo’n toepassing te vergroten.” En hoe draagt verkoop van energie bij aan uw maatschappelijke doelen? De ANWB handelt sinds kort in elektriciteit. „Nederland moet grote investeringen doen in de elektriciteitsvoorziening om het net klaar te maken voor onder andere steeds meer elektrische auto’s.  Wij willen een bijdrage leveren aan de oplossing. Daarom leveren we energie tegen kostprijs voor een dynamisch tarief. Zo kan je mensen bewust energie laten gebruiken. Je auto opladen op het moment dat de zon veel schijnt, de wind hard waait en duurzame energie goedkoop is.” ANWB Energie lijkt nog geen groot succes. Op internet wordt geklaagd over slechte service. „Wat bijzonder dat je dat zegt. Het omgekeerde is het geval! Het is precies één van de onderwerpen waar we veel positieve reacties en vragen op krijgen. Wat je wel ziet is dat mensen zich zorgen maken over energieprijzen.”  Maar waarom past stroom verkopen bij een ‘wielrijdersbond’?  „De ANWB wil Nederlanders helpen met de transitie naar duurzame, betaalbare en veilige mobiliteit. Op termijn, zodra het technisch mogelijk is, zou je je auto overdag kunnen opladen, als de stroomprijs laag is. En ’s avonds je auto ‘leegtrekken’, gebruiken als grote batterij, voor je wasmachine of je tv. Een slimme meter of een handige app zorgt dan wel dat je voldoende stroom overhoudt om de volgende dag naar je bestemming te rijden.” De ANWB is niet alleen een vereniging met 5 miljoen autorijdende en reizende leden, maar ook een bedrijf met een omzet van 1,1 miljard euro (2021) en vierduizend medewerkers. Het bedrijf telt vier onderdelen: hulpverlening (wegenwacht), verzekeringen (Unigarant), reizen en retail (ruim 70 winkels).  De omzet in 2021, 1,1 miljard, was 71 miljoen hoger dan in 2020.  Het bedrijfsresultaat in 2021 was 49,7 miljoen euro, 16 procent lager dan in 2020.||https://www.nrc.nl//nieuws/2022/09/23/anwb-directeur-de-jager-blijf-elektrisch-autorijden-fiscaal-stimuleren-a4143035
2022-09-23||Zo verlopen de referenda in bezet Oekraïne: het Kremlin heeft verkiezingsfraude tot hogere kunstvorm verheven|| De Russische oorlogsverslaggever en Kremlin-propagandist Semjon Pegov moet de kijkers een geheim verklappen: hij heeft nog nooit gestemd. Maar daar komt nu verandering in. Pegov staat op straat in bezet Donetsk, en zal zich voor het oog van de camera uitspreken over de vraag of de Oekraïense regio  moet opgaan in de Russische Federatie.  Op de een of andere manier beschikt Pegov – een Russisch staatsburger – over een paspoort van de zelfverklaarde ‘Volksrepubliek Donetsk’. Maar stemmen met een Russisch paspoort had óók gekund,  vertelt de mevrouw van de kiescommissie, terwijl haar collega de  stembus van plexiglas omhoog houdt: „Ik moet u nu toevoegen aan de kieslijst.”  „Natuurlijk bestaat er zoiets als het stemgeheim”, zegt Pegov. „Maar in mijn geval is de keuze voor iedereen duidelijk. Ik zet natuurlijk een kruisje bij ‘ja.’”  Donetsk is niet de enige Oekraïense provincie waar de komende dagen wordt gestemd over annexatie door Rusland. In de naburige ‘Volksrepubliek’ Loehansk en in de Oekraïense provincies Zaporizja en Cherson is vrijdag ook begonnen aan de stembusgang. Om zo veel mogelijk stemmen te ronselen zijn alleen al in bezet Zaporizja duizenden leden van kiescommissies de straat opgegaan, zo vertelde een lid van het collaborerende stadsbestuur van Melitopol: „Om de veiligheid te garanderen”, zo meldde de bestuurder, „werken de commissieleden nauw samen met de politie.” Berichten uit bezet gebied lijken erop te wijzen dat er onder dwang wordt gestemd. „Agitators, begeleid door soldaten met automatische geweren, gaan de huizen langs”, twitterde een anoniem account uit frontstad Cherson. Alleen al in bezet Zaporizja, zo meldden de Oekraïense autoriteiten, zijn ruim duizend  manschappen van de Russische Nationale Garde, politie en militaire politie, en medewerkers van „beveiligingsbedrijven” (huurlingen) de straat op gestuurd.  De ‘referenda’ zijn een beproefd instrument uit de gereedschapskist van het Kremlin. In 1999 stemde de regio Abchazië met een Noord-Koreaanse meerderheid van 98 procent in met afscheiding van Georgië. In maart 2014 stemde 97 procent van de kiezers voor aansluiting van de Krim bij Rusland. Enkele weken later stemden de regio’s Donetsk en Loehansk voor afscheiding van Oekraïne. In Donetsk koos 89 procent voor onafhankelijkheid – volgens Moskou althans.  Ik weet zeker dat de uitkomst ondubbelzinnig zal zijn Sergej Kiriënko medewerker Poetin De referenda worden vaak aangehaald door Russische politici, maar worden niet erkend door de internationale gemeenschap. In de afgelopen twintig jaar heeft het Poetinistische regime verkiezingsfraude tot een hogere kunstvorm verheven, en bij de referenda in Ruslands nabije buitenland wordt niets aan het toeval overgelaten. Bij het referendum op de Krim in 2014 werd de kiezers een schijnkeuze voorgelegd: aansluiting bij Rusland, of de invoering van de Grondwet van de Krim uit 1992 – een constitutie die het schiereiland een  grote mate van autonomie toebedeelde maar in 1998 was herroepen. Kiezers konden níet kiezen voor het geldende staatsverband met Oekraïne.  Dit keer wordt er geput uit de nieuwste inzichten uit de Russische fraudepraktijk. Tijdens het referendum over de wijziging van de Russische grondwet in 2020 – waardoor Poetin aan de macht kan blijven tot 2036 – werd de stembusgang onder het voorwendsel van de coronapandemie uitgesmeerd over enkele dagen, en konden kiezers bij duizenden mobiele stembureaus hun stem uit brengen: in de achterbak van een auto, of op een afgezaagde boomstam in het bos. Onder deze voorwaarden was effectief toezicht door onafhankelijke waarnemers onmogelijk. Dat geldt nog sterker voor het stemmen online, dat kort daarna werd ingevoerd, en waarop tot nu toe geen enkele vorm van toezicht bestaat. Al deze trucs worden nu ingezet in de  ‘volksraadplegingen’ in bezet Oekraïne. Geen wonder dat Russische bestuurders nu al vooruitlopen op de uitslag. „Ik heb de opiniepeilingen gezien”,  zei Sergej Kiriënko, plaatsvervangend chefstaf van Poetin eind augustus: „Ik weet zeker dat de uitkomst ondubbelzinnig zal zijn.”  Oudgediende Kiriënko, een van de prominentste bestuurders binnen het Kremlin, is sinds het begin van de oorlog verantwoordelijk voor de afgescheiden regio’s Donetsk en Loehansk, en is daarmee de facto Poetins ‘hoofd annexatie’.  Het feit dat een van Ruslands meest prominente politici aangesteld is voor deze taak, laat zien welk belang Poetin hecht aan de inlijving. Volgens Russische insiders lagen de plannen voor de referenda al maanden in de la – net als het besluit voor een  ‘gedeeltelijke mobilisatie’, dat deze week werd afgekondigd. Nu Oekraïense troepen steeds verder oprukken heeft Poetin haast gekregen. Volgens Dmytro Koeleba, de Oekraïense minister van Buitenlandse Zaken, zal het niet helpen. „Oekraïne heeft het volste recht om zijn grondgebied te bevrijden en zal daarmee doorgaan.”  Buren werden vijanden pagina 8-9In het theater van VN pagina 10-11Poetins laatste fout pagina O4-5||https://www.nrc.nl//nieuws/2022/09/23/zo-regelt-poetin-een-overtuigende-referendumuitslag-a4143066
2022-09-23||Scrypto||Horizontaal:   4. Huidafwijking die men met zout probeert te bestrijden (7)   6. Hoog klinkende staat die bereikbaar is bij gebrek aan moreel kompas (7+3)   9. Buitenspeler (14)  10. Uit Overijssel komend heeft hij geen vaste woonplaats (6)  11. Totaal dood zo nu en dan (8)  12. Die beesten breiden op agressieve wijze hun territorium uit (14)  14. Plantaardige pizzatoppings (14)  16. Hallo, dit is een voorteken van slapte (11)  17. Klein kasteel van de orthodontist (6)  18. Is verslingerd aan vaste planten (5) Verticaal:   1. Een drumband oproepen (2+6+9)   2. Volgt op de middagdienst (8)   3. Een seniorentaille is weinig opwindend (2+5+10)   5. Die paarden worden gevormd door tegengestelde bevelen (8)   7. Graag gezien wapen (13)   8. Buitengewoon lief (8)   9. IJzersterk voorbeeld (5)  13. Meer wapens dan goed voor je is (8)  14. Een extra hinderlaag wordt geapprecieerd (5)  15. Zitmogelijkheid voor bange mensen (2+4) Drie inzenders van een goede  oplossing krijgen een boekenbon van  20 euro. Oplossingen moeten uiterlijk  a.s. woensdag om 9 uur in het bezit  zijn van de Scryptogram-redactie. Per  brief, briefkaart: postbus 20652, 1001  NR Amsterdam; per e-mail: scrypto@nrc.nl Oplossing scryptogram van 17 september:    Horizontaal: 2. Charles; 5. minibreak; 8. bodemprocedure; 9. schoftenstreek; 10. opdrukoefening; 13. coffeecorner; 15. staatkundige; 17. presenteren. Verticaal: 1. proberen te rekken; 3. hangmat; 4. exercitie; 5. medeoprichter; 6. kuddedier; 7. brak; 8. biceps; 11. kafkaësk; 12. gieren; 14. center; 16. iaën. De boekenbonnen zijn toegekend aan: A.B. Quak, Spijkenisse; Hans Lips, Bussum; Gerard Straver, Gouda.  J. J. Steenhuis||https://www.nrc.nl//nieuws/2022/09/23/scrypto-26-a4142709
2022-09-23||Sudoku van vrijdag 23 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/23/sudoku-94-a4142711
2022-09-23||Ieder zijn rol in de race  om de regenboogtrui||Na afloop van de mixed relay bij  de WK wielrennen in Wollongong van afgelopen woensdag  stapte bondscoach Koos Moerenhout met de drie renners uit zijn mannenselectie in de auto. Het onderdeel, waarop Nederland vooraf  tot de favorieten werd gerekend, was uitgelopen op een deceptie: eerst kreeg Bauke Mollema materiaalpech, waardoor Mathieu van der Poel en Daan Hoole met zijn tweeën verder moesten. Vlak nadat zij waren afgelost door de Nederlandse vrouwen, kwam  Annemiek van Vleuten hard ten val en  kon er een streep door de Nederlandse medailleaspiraties.  Toch proefde Moerenhout op de terugweg naar het hotel in Sydney weinig teleurstelling in de auto. „Het was natuurlijk echt een tegenvaller, maar ik merkte dat de mannen het goed konden relativeren”, vertelt hij telefonisch vanuit Australië. Tijdens de autorit van ruim een uur kwam de verloren dag voorbij, maar ging het daarna over de wegwedstrijd van deze zondag. Moerenhout: „Ze stapten er vrij snel overheen, en ik voelde  dat het met de sfeer en de beleving wel goed zat. Zondag is toch het hoofddoel.” De WK-wegwedstrijd voor mannen  – de vrouwen reden  zaterdagochtend vroeg Nederlandse tijd – is elk jaar een bijzondere race op de kalender. Voor een keer rijden de renners niet voor hun commerciële teams, maar voor hun nationale bonden. Ze doen dat zonder de oortjes die ze normaal inhebben voor communicatie, terwijl op die dag alles goed moet gaan. Want als dat lukt, is de beloning groot: de wereldkampioen mag een jaar lang elke wedstrijd in de  regenboogtrui rondrijden.  Ook voor de bondscoach is het een unieke wedstrijd, zeggen de drie mannen die het meest recent  de Nederlandse selectie bepaalden. Johan Lammerts deed het van 2013 tot 2016, Thorwald Veneberg volgde hem op en eind 2018 werd  Moerenhout bondscoach. Het is toewerken naar een „piekprestatie”, zegt Veneberg over de functie. „Het is lastig, want alleen op zulke momenten doet je baan ertoe.” Voor de bondscoach begint het werk voor de wegwedstrijd op het moment dat het WK-parcours bekendgemaakt wordt, in december het jaar ervoor. Dan is het zaak te kijken welke renners er  bij het profiel van de koers passen. „Je neemt niet een sprinter mee als het parcours bergachtig is”, geeft Lammerts als voorbeeld.  Het samenstellen van de selectie is geen makkelijke opgave, zegt Veneberg. „Het zijn renners die het hele jaar tegen elkaar rijden, en nu moeten ze samenwerken.” Simpelweg de acht beste renners selecteren heeft geen zin, stelt  hij. „Ze moeten bereid zijn hun eigen kansen op te offeren voor een ander.” Mensenkennis hebben is voor een bondscoach net zo belangrijk als tactische kennis. „Je moet  people skills hebben en precies weten hoe je elke renner moet benaderen.”   Soms zit de bondscoach  met een luxeprobleem. Voor het vlakke parcours bij het EK in München eerder dit jaar, kon Moerenhout kiezen uit twee topsprinters: Fabio Jakobsen en Dylan Groenewegen. Moerenhout koos voor Jakobsen, die de wedstrijd won. „Dylan had daar ook heel graag gereden, dus het is zaak dat je uitlegt waarom de keuze niet op hem gevallen is.”  Voor dit WK wist Moerenhout al snel om wie hij de ploeg heen wilde bouwen. Mathieu van der Poel als „speerpunt”, en   Dylan van Baarle en Bauke  Mollema die ook mee kunnen doen om de winst. Hij liet hen al vroeg in het jaar weten dat hij ze mee wilde nemen. „Wat dat betreft is het  ook geen rocket science”, zegt Moerenhout.  Ook Lammerts benaderde  de in zijn ogen belangrijkste renners  ruim op tijd, in het voorjaar. „Ik zocht ze op tijdens Parijs-Nice of Tirreno-Adriatico om ze het parcoursprofiel te overhandigen. Zo hoopte ik een zaadje in hun hoofd te planten, zodat ze rekening zouden houden met het WK.”  De meeste renners dromen als jonge jongen niet zozeer van de wereldtitel, maar van de gele leiderstrui in de Tour de France of het winnen van een klassieker als de Ronde van Vlaanderen of Parijs-Roubaix, zegt Moerenhout. Het WK past ook niet altijd in het programma van een renner.  „Dit jaar liep de Ronde van Spanje tot 11 september door. Daarna moesten renners nog de reis maken naar Australië.” De bondscoach heeft  een paar dagen om een groepsgevoel te creëren  De acht Nederlandse  renners hebben allemaal een andere voorbereiding doorlopen naar dit WK. Van der Poel  reed zich in vorm via een aantal kermiskoersen en de GP van Wallonië, waar ook Taco van der Hoorn aan meedeed. Mollema koerste in  de Ronde van Duitsland, Pascal Eekhoorn en Jan Maas stonden aan de start bij twee WorldTour-wedstrijden in Canada en Van Baarle, Wout Poels en Daan Hoole reden  de Vuelta. Die laatste twee stapten eerder af vanwege een coronabesmetting.  Als de ploeg eenmaal compleet is, heeft de bondscoach slechts een paar dagen om een groepsgevoel te creëren. Veneberg besloot  in 2018 in Innsbruck   in het hotel een koffiehoek, met een echte barista, neer te zetten. „Alle renners vinden koffie belangrijk, en zo hebben ze een plek waar ze kunnen kletsen, in plaats van alleen op hun hotelkamer te zitten.” De koffiehoek staat ook  dit jaar in het hotel in Sydney.  Ook de tactiek wordt in die paar dagen bepaald, in samenspraak met de renners, zegt Moerenhout. Er wordt een   aantal basisscenario’s over het verloop van de wedstrijd doorgenomen. Daarnaast  is het maken van duidelijke afspraken het belangrijkste, zegt hij. „Zo kent iedereen zijn rol.”   Toch  moet een bondscoach tijdens de wedstrijd nog wel eens ingrijpen. Lammerts herinnert zich het WK in Qatar in 2016, waar Nederland met Niki Terpstra en Dylan Groenewegen als kopmannen aan de start verscheen. „Terpstra zat in de kopgroep, en daarachter gingen de Duitsers rijden om de vluchters  terug te pakken. Dylan  rook toen zijn kans en wilde dat we zouden   meerijden. Ik heb hem toen moeten zeggen dat hij zich rustig moest houden, zo hadden we dat afgesproken.” Dit jaar is de rolverdeling duidelijk: Van der Poel is  kopman. De kans op de eerste Nederlandse wereldkampioen sinds Joop Zoetemelk in 1985,  wordt hoog ingeschat. „We hebben een bredere selectie dan ooit”, zegt Veneberg. „Van der Poel in goeden doen steekt er bovenuit, maar in zijn schaduw kunnen ook Van Baarle en Mollema winnen.” Ook Moerenhout ziet de wedstrijd met vertrouwen tegemoet. „Ik verwacht dat er ontsnappingen komen en als we daarbij zitten, dan maken we een kans.”||https://www.nrc.nl//nieuws/2022/09/23/ieder-zijn-rol-in-de-race-om-de-regenboogtrui-a4143063
2022-09-23||Rutte III eiste van Wiebes besparing op versterking huizen bij dichtdraaien gaskraan||Het kabinet-Rutte III wilde alleen instemmen met het dichtdraaien van de gaskraan onder voorwaarde dat er veel minder huizen in Groningen zouden worden versterkt. Het kabinet was zeer ontevreden over de versterkingsoperatie. Die zorgde voor veel ergernis in Groningen, was te traag en te duur. Dat blijkt uit interne en vertrouwelijke documenten die NRC en Dagblad van het Noorden bij het ministerie van Economische Zaken opvroegen met een beroep op de Wet open overheid. Die laten ook zien dat bij discussies in de ministerraad hierover, geld een veel grotere rol speelde dan het kabinet naar buiten uitdroeg. Het voorstel om versneld te stoppen met de Groningse gaswinning kwam in maart 2018 van de daarvoor verantwoordelijke minister Eric Wiebes (Economische Zaken, VVD).  Direct nadat hij bekendmaakte dat de gaskraan zou dichtgaan, kondigde Wiebes ook zijn voornemen aan om de versterkingsoperatie te pauzeren, en te werken aan een nieuwe aanpak. Dat leidde tot een conflict met de Groningse  bestuurders. Volgens hen was die ommezwaai  prematuur, omdat nog onduidelijk was hoe het dichtdraaien van de gaskraan precies zou uitpakken voor de veiligheid.  De voorwaarde die Wiebes vanuit het kabinet had meegekregen beperkte zijn ruimte om met gemeenten te onderhandelen. Tot op de dag van vandaag zijn duizenden bewoners onzeker over de veiligheid van hun woning en zitten duizenden anderen in een langdurig, rommelig en ingrijpend versterkingsproces. Bekend was dat Wiebes zelf het dichtdraaien van de gaskraan zag als enige manier om Groningen veilig te maken. Het grootschalig versterken van huizen zou daarvoor geen soelaas bieden, vooral omdat dat uiterst traag en rommelig verliep. Maar dat het kabinet het inkrimpen van de versterking als voorwaarde stelde, is nieuw. Later zou blijken dat het pauzeren van de operatie en de ruzie met de regio de versterking heeft vertraagd en ingewikkelder maakte. Dat het kabinet het inkrimpen van de versterking als voorwaarde stelde blijkt onder meer uit een nota aan Wiebes. Daar in schrijft een ambtenaar: „Tegen de achtergrond van een scherpe daling van de gaswinning en de definitieve beëindiging in het vooruitzicht, heeft u van het kabinet niet het mandaat gekregen om de [...] versterkingsoperatie ongewijzigd door te zetten.” In stukken ten behoeve van de besluitvorming in de ministerraad staat „de veronderstelling is dat er vanaf 2023 geen versterking meer nodig is als er wordt besloten tot een volledige afbouw naar 0.”  De stelligheid van het kabinet is opmerkelijk. Begin 2018 was het nog onzeker of minder gaswinning op korte termijn zou leiden tot meer veiligheid. Zo schreef een ambtenaar van Wiebes aan collega’s: „[De minister] lijkt te suggereren dat we er financieel beter van kunnen worden, omdat het een versterkingsoperatie zou schelen. Vraag is of dat zo is (Want hoeveel jaar gaan de aardbevingen nog door?) […] Het lijkt een manier om van de versterkingsoperatie af te komen.”  Het ministerie wilde gedurende de parlementaire enquête niet reageren.||https://www.nrc.nl//nieuws/2022/09/23/rutte-iii-eiste-van-wiebes-besparing-op-versterking-huizen-bij-dichtdraaien-gaskraan-a4143064
2022-09-23||Wie is het boegbeeld van de partij met fascistische wortels? Een profiel||Veni, vidi, vici. Ik kwam, ik zag, en ik overwon. De beroemde spreuk van de Romeinse veldheer en heerser Julius Caesar pronkt in vette letters op het blauwe shirt van een jonge partijmilitant van Fratelli d’Italia (Broeders van Italië). Het is een hete zondagmiddag in september, en op het plein voor de statige Domkerk in Milaan wachten honderden aanhangers op Giorgia Meloni (45), boegbeeld van een partij met de wortels stevig in het fascisme. De radicaal-rechtse politica draagt een lichtblauwe rok, haar lange blonde haar wappert in de wind. Haar stem is nog wat dieper en rauwer dan anders, de tol van een intensieve verkiezingscampagne. Meloni haalt prompt uit naar haar linkse tegenstanders, die „een monster willen creëren, omdat ze geen verklaring hebben voor de toestand van dit land, dat zij jarenlang hebben bestuurd.” Kort erna volgt een nieuwe uithaal, ditmaal naar de media. „Ik lees nauwelijks nog kranten, ik kijk niet langer naar talkshows. Genoeg fake news en leugens, ik wil alleen nog rechtstreeks met de Italiaanse burgers praten!” Gejuich en applaus. Italianen, zegt Meloni, moeten opnieuw trots worden op hun sterke nationale merk. Nederland en Duitsland verzetten zich onlangs tegen een plafond op de prijs van gas, puur uit eigenbelang, roept ze luid. „Italië is het enige land dat in Europa zijn nationaal belang níet verdedigt! En o ja, nu is Europa ‘bezorgd’. Omdat het straks gedaan is met profiteren!” Haar medestanders roepen „Brava, Giorgia!” en steken een partijvlag of een Italiaanse driekleur in de azuurblauwe lucht. De voorbije jaren verspreidde de populistische politicus via Twitter meer dan eens dat er een „etnische vervanging” aan de gang zou zijn, een samenzweringstheorie die stelt dat de autochtone bevolking door immigranten wordt vervangen. Met het premierschap in zicht matigt Meloni sinds kort haar toon. Maar haar toehoorders hebben ook aan een suggestie genoeg. Als Meloni luid roept dat je „het gebrek aan geboortes in Italië níet oplost door al die migranten binnen te laten!” barst de menigte los. Het plein verandert in een patriottische vlaggenzee.  Waar komt deze vrouw plots vandaan? Het is een vraag die je vooral buiten Italië hoort. Giorgia Meloni is bepaald geen eendagsvlieg en begon haar politieke activisme al dertig jaar geleden. Ze werd ondervoorzitter van de Italiaanse Tweede Kamer toen ze 29 jaar was, en trad twee jaar later aan als minister van Jeugd in de regering van Silvio Berlusconi. Volgens intimi begraaft ze zich in studie- en leeswerk. Ze doet dat uit angst anderen én zichzelf teleur te stellen, zei ze vorig jaar tegen de krant Corriere della Sera. „Ze was het meest pientere meisje in de klas. Maar verder studeren zat er niet in, wegens geldgebrek”, zegt Andrea De Priamo (51), gemeenteraadslid in Rome en al dertig jaar een persoonlijke vriend. Meloni, die ongehuwd samenleeft met tv-journalist Andrea Giambruno met wie ze een zesjarige dochter heeft, leidt een partij die het traditionele gezin – getrouwde heteroseksuele ouders met meerdere kinderen – beschouwt als de hoeksteen van de maatschappij. Komt Broeders van Italië aan de macht, dan mogen zulke gezinnen straks op fiscale voordelen rekenen. Zelf groeide Meloni op in een gebroken gezin. Toen zij en haar twee jaar oudere zus Arianna nog erg jong waren, voer vader Franco, een financieel adviseur, met een boot naar de Canarische eilanden. Hij keerde nooit terug. „Het gebrek aan vaderliefde verklaart waarschijnlijk die constante drang om goed genoeg te willen zijn, om aanvaard te willen worden in een mannenomgeving”, schrijft ze in haar vorig jaar verschenen biografie Ik ben Giorgia. Haar levensverhaal leest als een Italiaanse neorealistische roman. Drie en vijf jaar oud staken Giorgia en Arianna per ongeluk met een kaars het appartement waar zij met hun moeder Anna woonden in brand, waardoor zij moesten verhuizen, naar Garbatella, een linkse volkswijk in het zuidwesten van Rome. De zusjes brachten veel tijd door bij hun grootouders, die in een klein tweekamerflatje in de buurt woonden. Tijdens de frequente logeerpartijtjes sliepen ze op dezelfde matras, hun hoofden aan de tegenovergestelde kant van het bed. Moeder Anna knoopte de eindjes aan elkaar, onder andere door meer dan 140 liefdesromannetjes schrijven. Ook Giorgia zou allerlei baantjes aannemen om financieel bij te springen. Ze werkte als babysitter, als barvrouw  bij Piper – een in Rome bekende discotheek – en stond op Porta Portese, de historische vlooienmarkt van Rome. Politiek activisme zou haar al vanaf jonge leeftijd houvast bieden. Ook politiek actieve jongeren om  haar heen hadden gescheiden ouders of leefden anderszins in een moeilijke context, schrijft ze in haar biografie. „De jongeren die het meest politiek actief werden, waren op zoek naar een referentiepunt. Ze wilden ergens bij horen.” Meloni zocht dat referentiepunt toen ze vijftien was. Het was 1992 en dat jaar daverde Italië op zijn grondvesten. Met ‘Operatie Schone Handen’ bracht justitie de wijdverspreide corruptie in de Italiaanse politiek aan het licht, traditionele politieke partijen stortten erdoor als kaartenhuizen in. Tot overmaat van ramp werden de twee meest gerespecteerde antimaffiarechters, Giovanni Falcone en Paolo Borsellino, door de Siciliaanse maffia vermoord. Net als veel Italianen had ook Giorgia Meloni het gevoel dat ze iets moest doen. Garbatella stond dan wel bekend als een ‘communistenwijk’, maar in de buurt was sinds enkele jaren ook een levendige jeugdafdeling van de neofascistische partij Movimento Sociale Italiano (Italiaanse Sociale Beweging, MSI) actief. Hun Fronte della Gioventù, ‘jeugdfront’, trok veel jongeren aan, en Andrea De Priamo, nu kandidaat voor een Senaatszetel namens Broeders van Italië, was toen voorzitter van die wijkafdeling. Hij herinnert zich de dag dat Giorgia Meloni zich kwam inschrijven nog als gisteren. „Voor mij stond een klein tienermeisje, dat zei dat ze bij ons wilde horen. Ik was toen al onder de indruk van haar indringende blik en haar persoonlijkheid”, zegt De Priamo tijdens een gesprek in een koffiebar in EUR, een wijk van Rome die is gebouwd in de strakke stijl van de fascistische jaren dertig. „Giorgia stortte zich vanaf dag één op de politiek. Ze stopte met volleybal, om voldoende tijd over te houden voor onze jongerenafdeling. Ze had het altijd druk, want natuurlijk werkte ze ook nog na school, om thuis te kunnen bijdragen.” Studeren kon ze zich niet veroorloven, maar de jongerenafdeling van de uiterst rechtse MSI kon haar wél een politieke vorming bieden. „Ze zat altijd van alles te noteren, in kleine schriftjes, liefst van al met een groene pen”, zegt De Priamo grinnikend, „en dat doet ze vandaag nog steeds.” Hij is niet de enige politieke vriend uit die prille jaren negentig die nog altijd tot Meloni’s inner circle behoort. Fabio Rampelli (62), nog een kopstuk van de oude, neofascistische MSI, was haar eerste politieke mentor. Vandaag zit Rampelli namens Broeders van Italië in de Italiaanse Tweede Kamer. „Ik begreep al heel vroeg dat Giorgia een nieuw en fris gezicht kon geven aan rechts in Italië. Wij werden in een hoek gezet en bestempeld als gevaarlijk en extreem, en zij kon dat imago doorbreken”, zegt het parlementslid bij een espresso in San Giovanni, een volkse wijk achter het Colosseum. Meloni stapte naar de neofascistische MSI op een kantelmoment. De partij was in die jaren al aan het vervellen tot Alleanza Nazionale (‘Nationale Alliantie’). Die AN nam afstand van het fascistische verleden en evolueerde succesvol  tot een rechts-conservatieve partij. Meloni werd nationaal studentenleider van AN en daar leerde ze de politieke stiel, zegt Rampelli. „Dat was heel wat, zo’n jonge vrouw aan het roer van de jongerenvleugel van een nationale partij. En vandaag is ze in Italië nog altijd de enige vrouwelijke partijvoorzitter, en straks wie weet wel premier. Giorgia is een pionier.” Met Meloni zou Italië een radicaal-rechtse premier krijgen, en dat verontrust Europa. Haar partij Broeders van Italië is de opvolger van de rechts-conservatieve Alleanza Nazionale, maar is opnieuw een stuk radicaler. In het partijlogo brandt de driekleurige vlam, een verwijzing naar de  vlag van de   neofascistische MSI en  ook elders in Europa een bekend logo  van  extreem-rechts. Hoewel de partij Broeders van Italië zelf niet extreem-rechts is, wijst dit wel  op een continuïteit met het verleden, en dat is dubbelzinnig, zegt populismekenner Mattia Zulianello van de universiteit van Triëst. „Dit zijn geen ‘gewone’ conservatieven”, zegt Zulianello aan de telefoon. „Broeders van Italië is een radicaal-rechtse en populistische partij, die het nativisme aanhangt, wat betekent dat de autochtone bevolking altijd en overal voorrang moet krijgen.” Die overtuiging klinkt ook door in het discours van Meloni’s eerste mentor Fabio Rampelli, die de omstreden term „gastbevolking” hanteert. „Integratie”, zegt die, „kan enkel slagen als de juiste proportie tussen de ‘autochtone’ bevolking en de ‘gastbevolking’ wordt gerespecteerd. Kijk naar een klein land als Hongarije, met 9 miljoen inwoners. Italië telt 6 miljoen immigranten. Volgde Hongarije het beleid van links in Italië, dan zou Hongarije op den duur verdwijnen!” De Hongaarse premier Viktor Orbán is een politieke vriend van Broeders van Italië. Meloni’s partij heeft, net als haar rechtse Italiaanse bondgenoot Lega, in Europa tégen het rapport gestemd dat Hongarije „niet langer een volwaardige democratie” noemt. Broeders van Italië en Lega  trekken zondag in één blok naar de kiezer. Lega-voorzitter Matteo Salvini – die reddingsboten verbood aan te leggen voor de Italiaanse kust – hoopt straks opnieuw minister van Binnenlandse Zaken te worden, wat Italië inzake migratie weer op ramkoers met de EU  kan brengen. Met Orbán hebben Meloni én Salvini niet alleen hun radicale anti-migratiestandpunten gemeen. Vooral Meloni’s partij is ook op ethisch en sociaal vlak uitgesproken conservatief. Italië loopt op bio-ethisch vlak al jaren flink achterop bij  de rest van West-Europa, het gevolg van de grote invloed van het Vaticaan. Italië heeft geen euthanasiewet, en mensen van hetzelfde geslacht kunnen pas sinds 2016 een samenlevingscontract afsluiten. Een homohuwelijk blijft uit den boze, en lhbt-stellen mogen niet adopteren. De abortuswet van 1978 ten slotte, gold als een belangrijke mijlpaal in Italië, maar vrouwenrechtenactivisten hekelen dat Broeders van Italië nu al hindernissen voor abortus opwerpt in regio’s waar de partij bestuurt. In haar biografie vertelt Meloni dat ze er zelf bijna niet was geweest. Haar moeder overwoog een abortus, maar bedacht zich op de dag dat ze het klinische onderzoek daarvoor zou ondergaan. Aangrijpend, alleen is er een probleem met de datum: Meloni is geboren in januari 1977. Haar moeder was dus zwanger in de lente van 1976, en abortus werd in Italië pas twee jaar later legaal.  Nooit zal je Meloni betrappen op de uitspraak dat ze tégen abortus is, maar onlangs zei ze het als volgt. „Ik wil vrouwen ook het recht geven om geen abortus te móeten plegen.” Met andere woorden, door ook sterk in te zetten op preventie van zwangerschappen. Die uitspraak lijkt vooral ideologisch, want de cijfers tonen aan dat preventie al werkt. De voorbije veertig jaar is het aantal zwangerschapsonderbrekingen in Italië met 71 procent gedaald. Als het oerconservatieve Broeders van Italië straks de klok al niet terugdraait, dan zal het land op bio-ethisch vlak ook geen enkele stap vooruit zetten. De centrumlinkse krant La Repubblica vatte het vlijmscherp samen als volgt: „Voor Giorgia Meloni zijn grenzen belangrijker dan sociale rechten.” Giorgia Meloni (45) groeide op met haar moeder en zus in een volkswijk van Rome. Op haar vijftiende sloot ze zich aan bij de jongerenafdeling van de neofascistische MSI. Ze leidt de radicaal-rechtse partij Broeders van Italië. Zondag maakt ze een goede kans om de eerste vrouwelijke premier van Italië te worden.||https://www.nrc.nl//nieuws/2022/09/23/boegbeeld-van-een-partij-met-fascistische-wortels-a4142829
2022-09-23||Zangeres Björk: ‘Liedjes vind ik een vanzelfsprekender gezelschap dan mensen’||Zangeres Björk praat vrolijk en uitvoerig. Elf jaar geleden ontmoetten we elkaar een keer in Manchester waar Björk toen een muzikaal project presenteerde over de natuur. Nu verloopt het gesprek via Zoom. Björk is toegankelijker. Misschien omdat we elkaar niet kunnen zien („m’n camera is stuk”) of omdat ze thuis in Reykjavik zit en de zon schijnt („ongewoon”). Of omdat Björk Guðmundsdóttir (1965, Reykjavik) een „wortelschiet-periode” achter de rug heeft die haar, naar eigen zeggen, goed heeft gedaan.  Dat wortelschieten gebeurde min of meer gedwongen, de afgelopen twee jaar. Na decennia lang touren en nieuwe muziek bedenken stopte ze door corona begin 2020 haar activiteiten, midden in een Europese tournee. De uitgebreide show met orkestleden en bewegende projectieschermen werd opgedoekt en Björk begon aan een andere manier van leven.  Een leven met tijd voor vrienden en familie, elke dag wandelen en luisteren naar podcasts – vooral over psychiater Carl Jung –, afspreken met de slechts tien mensen uit haar ‘bubbel’.  En er was gelegenheid om te slijpen aan het album Fossora, een volgende fase in Björks zoektocht naar nieuwe muzikale mogelijkheden. Die zoektocht begon op haar twaalfde, toen ze een eerste album opnam met covers. Daarna werd ze radicaal punk en koos vervolgens voor een uitbundige popstijl, als zangeres van de band Sugarcubes.  Haar solocarrière begon in 1993, met het album Debut. Björk bedacht de muziek goeddeels zelf, waarbij ze haar liefde voor dans en beweging verwerkte tot stotterende beats en hoekige melodieën. In het kielzog van de house-stroming voer ze mee op de behoefte aan gesoigneerde dansmuziek.  Maar Björk werkte volgens eigen inzichten: haar optredens waren zorgvuldig geënsceneerd, ze ontwierp gestileerde decors en stond op het podium in bolle kleurige kostuums. Ze werd een voorbeeld voor anderen, en niet alleen voor muzikanten. Want Björk liet zien dat je je eigen muziek kunt maken met tegendraadse ritmes en een nadrukkelijke IJslandse tongval en nog erkenning kunt krijgen ook. In 2000 speelde ze de hoofdrol in de film Dancer In The Dark van de Deense regisseur Lars von Trier, waarvoor ze de Best Actress Award in Cannes kreeg. Björk was overal.  In de nieuwe eeuw werd haar muziek avantgardistischer. Als producer werkt ze volgens strikte concepten, ze smeedt elementen uit de klassieke muziek samen met gabber en elektronica. Björk is geen popzangeres meer, ze is een klankarchitect.   De fanatieke liefde voor muziek en haar mogelijkheden stamt uit haar kindertijd, zegt ze. Haar ouders draaiden altijd platen, thuis hadden ze geen boeken of tv. De afgelopen paar jaar ervoer ze het belang van muziek nog heviger. „Voor mij zijn liedjes een vanzelfsprekend gezelschap, meer dan mensen”, ze lacht even. „De confrontatie met een kamer vol mensen met wie je een gesprek moet voeren, vind ik bevreemdend. Een liedje is een natuurlijker omgeving.” Een liedje kan aanvoelen als een hol, een uitgegraven ruimte in de bodem. En dat is de geborgenheid die ze zoekt. Daarom noemde ze het album Fossora, een zelfbedachte vrouwelijke vorm van het Latijnse ‘fossor’, graver.  „De beats en ritmes die ik programmeerde, moesten het gevoel geven alsof je in een hol zit”, zegt ze. „Diep weg, waar de grond trilt en rommelt.” Ik kan niet wachten tot mijn stem nog lager wordt Björk  Zo stapte ze van de feeëriek hoge klanken van het vorige album Utopia (2017), over naar een diepe aardsheid. ‘Laagte’ ontstond door het gebruik van basklarinetten. Zes, maar liefst. Ze moest langdurig schaven en bijsturen om te zorgen dat de bastonen elkaar niet in de weg zouden zitten. „Daarom was het goed dat we de tijd hadden. We repeteerden en namen op in mijn huisje in de bergen. Daar sliepen we met zijn allen, kookten, bleven met de auto steken in de sneeuw en vonden met vallen en opstaan de manier om zes bassen tegelijk te gebruiken. Dat is het voordeel van IJsland. In studio’s in Europese steden moet je met een kant-en-klare partituur binnenkomen en heb je één uur om op te nemen.” Ook haar stem is tegenwoordig lager. „Na vijftig jaar zingen is mijn stem veranderd, ik ben in de hoogte wat kwijt, maar ik kan meer basnoten halen. Geweldig, ik kan niet wachten tot het nog lager wordt. Ongeveer zo!” Ze barst los in schor gezang, als een vrouwelijke Tom Waits. In de nieuwe nummers dwaalt haar zang tussen de klanken van drum, klarinet en elektronica, die als grote blokken heen en weer lijken te schuiven en soms in botsing komen met de dansritmes van Gabber Modus Operandi, een Indonesisch elektronica-duo dat bekendstaat om zijn radicale versie van Hollandse ‘gabber’. In haar huis in Reykjavik organiseerde ze de afgelopen jaren feestjes met vrienden, zegt Björk. „We aten samen in een restaurant en gingen daarna thuis muziek luisteren op mijn grote speakers. Eerst rustig, dan dansmuziek, en uiteindelijk zetten we Gabber Modus Operandi op, waarbij we op en neer sprongen als in een catharsis, zo’n vijftien minuten.  „Om een uur of elf ging iedereen weg, behalve degene die een probleem had, met liefde of zo. We zetten wat droevige muziek op en praatten een tijdje. Ik vond dat een prima volgorde. Vóór Covid ging je eerst praten en om drie uur ’s nachts pas dansen. Maar dan ben ik te moe, ik draai het liever om, eerst dansen, dan praten.”  Dat is waar het nieuwe album over gaat, zegt ze, over je huis als dansvloer, als psychiater, als ruimte voor de muziekliefde. Op Fossora staan ook liedjes over Björks moeder Hildur Rúna, de milieu-activiste die ooit in hongerstaking ging om de bouw van een stuwdam in IJsland tegen te houden. Rúna overleed in 2018. In ‘Sorrowful Soil’ benoemt haar dochter liefdevol haar levenskracht, in ‘Ancestress’ bezingt ze de nog altijd aanwezige invloed: „You see with your own eyes, but hear with your mother’s”.  Björk raadt aan om dit album op zo groot mogelijke speakers te beluisteren, en niet op een koptelefoon. „Ga zitten in je luie stoel voor de box, zet het volume hard en laat je omgeven door een zee van geluid.” Dat geldt vooral voor ‘Victimhood’, zegt ze. Het idee voor dit nummer ontstond door de podcast over Jung. Naar aanleiding daarvan verdiepte Björk zich in zijn ideeën over psychologische archetypen, vooral die van het ‘slachtoffer’. „Er zijn zo’n vijftig soorten slachtoffers, volgens Jung. Mensen die in de ban zijn van samenzweringstheorieën, is er één, zij denken dat ze achtervolgd worden. Ik wilde er eerlijk over zijn, wanneer voel ik me slachtoffer?”   Eerst was ze eerlijk in haar dagboek, toen in de liedtekst. „Mijn slachtofferschap ontstaat in mijn werk, als mensen samenkomen, of in mijn familie en vriendengroep. Soms is er geen harmonie tussen mensen onderling. Dan doe ik mijn best om de harmonie terug te brengen. Mijn eigen wensen en belangen offer ik op ten behoeve van de groep, met zelfbeklag als gevolg.” De kreunende klarinetten drukken hier zelfmedelijden uit („Ik haat die emotie. Bij mezelf en bij anderen”). Björk arrangeerde ze in draaierige lussen om de sensatie van drijfzand op te roepen. „Je zinkt, zinkt, zinkt, en komt niet los, omdat je jezelf zo zielig vindt.” Dat ze met dit gevoel wil afrekenen, blijkt uit de woorden: „Out of victimhood, here I go now.” Na het wandelen in de IJslandse natuur in een joggingbroek, is het inmiddels weer tijd voor grootse producties en optredens, in zalen van Parijs tot Chili. Op dit moment bereidt Björk zich voor op het verschijnen van haar album, maakt ze video’s en bedenkt ze decors voor de tournee die binnenkort begint. Ze houdt nog altijd van de extravagante stijl. In de betoverende ‘onderwater’-clip bij de nieuwe single ‘Atopos’ danst ze op een zelfgemaakt koraalrif, gekleed als zachtgroene anemoon.  Maar vandaag hoeft ze nergens aan te denken. „Ik verheug me op vanmiddag, als ik voor een paar dagen naar mijn huisje ga, lekker buiten met m’n familie. Het is tien graden. Dat noemen we hier warm.”||https://www.nrc.nl//nieuws/2022/09/23/zangeres-bjork-liedjes-vind-ik-een-vanzelfsprekender-gezelschap-dan-mensen-a4142988
2022-09-23||Judith Koelemeijer: ‘Ik wilde Etty Hillesums keuze  beter begrijpen’||Waar ben je nu eigenlijk bang voor? De redacteur van haar uitgeverij had het haar eerder gevraagd. En die nacht zei ze het ook tegen zichzelf. Want bang was ze. Judith Koelemeijer, schrijfster van bestsellers, had zich teruggetrokken in het klooster van de zusters karmelietessen in Vogelenzang om te werken aan een nieuw boek: een biografie van de Joodse dagboekschrijfster Etty Hillesum. Dat het in een klooster gebeurde, daar moet Judith Koelemeijer wel een beetje om lachen als ze het vertelt. Etty Hillesum was religieus en schreef dat ze vaak verlangde naar „een kloostercel met een bed en boeken langs de muren”.  „Het is geen klooster waarin je wordt opgenomen hoor”, zegt Koelemeijer, „je boekt het gewoon via Airbnb. Het zal in de herfst van 2020 zijn geweest, in coronatijd. Alles was gesloten, je kon nergens een hapje eten, alleen een maaltijd opwarmen met de magnetron. En het was koud. Ik zag het niet meer zitten. Mijn man Vuk zei door de telefoon: wij redden het hier wel, maar kom maar even.” Koelemeijer woont met haar man en twee kinderen in Amsterdam. Vogelenzang, onder Haarlem, is niet ver.   
 Judith Koelemeijer (Zaandam, 1967) studeerde Nederlands en Culturele Studies. Daarna deed zij nog een postdoctorale opleiding journalistiek, om vervolgens bij de Volkskrant te gaan werken. In 2001 verscheen haar debuut, Het zwijgen van Maria Zachea, een familiegeschiedenis. Ze kreeg er de NS Publieksprijs voor, het Gouden Ezelsoor voor het best verkochte literaire debuut en de Zaanse Cultuurprijs. Er werden meer dan 350.000 exemplaren van verkocht. Haar tweede boek, Anna Boom, verscheen in 2008 en werd ook een bestseller. In 2013 volgde Hemelvaart, over de plotselinge dood van haar jeugdvriendin Annette. Judith Koelemeijer woont met haar man, de filmmaker Vuk Janic, in Amsterdam. Ze hebben twee kinderen. „Ik haalde thuis een straalkacheltje op en ging weer terug. Maar ’s nachts kon ik niet slapen. En toen had ik echt even het gevoel dat ik met Etty sprak. Ik zei: waar ben ik eigenlijk bang voor?” Dat praten had overigens niks spiritueels. Sommige biografen praten misschien met hun hoofdpersoon, Judith Koelemeijer niet. Het was meer: praten tégen. Waar wás je bang voor? „Ik worstelde enorm met de last van Etty. Zij is voor veel mensen belangrijk. En ik liet me te veel intimideren door al het onderzoek dat er al was, alle meningen die er al waren, al die belangrijke mensen die zich al over haar hadden uitgesproken. En wie ben ik dan, dacht ik: een meisje uit de polder? Het was een worsteling. Maar aan het eind van die nacht was het over. Ik dacht: ik ga gewoon mijn verhaal schrijven.” Etty Hillesum (1914-1943) is niet zo bekend als die ándere Joodse dagboekschrijfster. Maar haar dagboek, dat in 1981 voor het eerst werd gepubliceerd, is ook door miljoenen mensen over de hele wereld gelezen. En veel lezers plaatsen haar op een voetstuk. Uniek is de openhartigheid, zeker voor een vrouw in die tijd, waarmee Hillesum schreef over haar gevoelsleven. Over haar minnaars – soms meer dan één in dezelfde periode.  „Ik heb mijn lichaam gebroken als brood”, schreef ze, „en uitgedeeld onder de mannen. Waarom ook niet, ze waren immers hongerig en hadden al zo lang ontbeerd?” En dan is er natuurlijk de oorlog. Maar vooral haar geloof spreekt tot de verbeelding. Terwijl de nazi’s haar vrijheid bedreigden, raakte Etty Hillesum ervan overtuigd dat ze echte vrijheid alleen kon vinden in zichzelf. Meer en meer, schrijft Koelemeijer, vertrouwde zij erop dat ze aan het gevaar van buiten „geestelijk weerstand zou kunnen bieden en dat er, ondanks de voortdurende inperking van haar vrijheden, binnen in haar een ruimte groeide waar ze altijd en onder alle omstandigheden een toevlucht zou kunnen vinden, als in een stille, onverwoestbare kathedraal. Er was geen ander antwoord op de terreur, hield zij zichzelf voor, dan de weg naar binnen te volgen, en de haat uit te roeien waar deze begon: in de harten van de mensen, om te beginnen bij jezelf. ‘Dat diepste en beste in zichzelf’ durfde Etty steeds openlijker God te noemen.” Cruciaal in het leven van Etty Hillesum was de ontmoeting in 1941 met de Duitse ‘psychochiroloog’ Julius Spier, een therapeut die handen las. Hij spoorde haar aan een dagboek te beginnen en in navolging van hem ging ze de Bijbel lezen. Als onderdeel van de therapie rolde hij ook met zijn patiënten – veelal jonge vrouwen – over de vloer.  ‘Worstelen’ noemde Etty Hillesum dat. Ze werd verliefd op Spier, hoewel ze al een relatie had met Han Wegerif, bij wie ze in huis woonde. Beide mannen waren enkele tientallen jaren ouder dan Hillesum, die 26 was op het moment dat de oorlog uitbrak. Wegerif was toen al in de zestig. Judith Koelemeijer werkte nog nooit zo lang aan een boek. Tien jaar geleden, in 2012, werd ze benaderd met de vraag of ze een biografie wilde schrijven van Hillesum. Ze was toen nog bezig aan haar autobiografische boek Hemelvaart. Daarin vertelt ze een verhaal uit haar jeugd, over een vakantie met vriendinnen in Griekenland waar één van hen, Annette, verongelukte.  Vanaf 2015 werkte ze fulltime aan de biografie. Het dagboek van Etty Hillesum had Koelemeijer als twintiger gelezen. „Het stond hier boven in de kast, met tape eromheen om het bij elkaar te houden”, zegt ze in haar woning in Amsterdam.  We zeggen ‘je’ tegen elkaar, omdat we in 1994 vijf maanden in elkaars nabijheid verkeerden toen we in een klasje voor jonge journalisten zaten. In mijn herinnering, zeg ik, was ze toen serieus en gedreven, héél anders dan de wat zweverige en zoekende Etty Hillesum. Als één van de eersten van dat klasje had ze een baan, bij de Volkskrant, waar ze onder meer voor de kunstredactie werkte voordat ze ontslag nam om haar debuut Het zwijgen van Maria Zachea (2001) te schrijven. Daarin vertelt ze het verhaal van haar grootmoeder, door de ogen van haar twaalf kinderen. Hoe las je het dagboek van Etty Hillesum als twintiger? „Ik herkende veel in haar. De zoektocht naar innerlijke rust, het gevoel dat je jezelf in de weg zit, het gerommel met minnaars. En haar verlangen naar schrijverschap. Daar identificeerde ik me mee.” Wilde je toen ook al schrijver worden? „O ja. Maar ik had geen idee hoe ik dat moest aanpakken. Ik kende geen andere mensen die dat deden. Ik heb echt geweldige ouders en ik heb een liefdevolle jeugd gehad. Maar het was voor mij niet vanzelfsprekend dat ik die weg zou inslaan. Er werd bij ons thuis wel gelezen hoor. Christiane F., Yvonne Keuls –   The happy hooker van Xaviera Hollander mocht ik als vijftienjarige ook gewoon lezen. Maar geen klassieke schrijvers, geen klassieke muziek. „De journalistiek was een fantastische opstap. Maar toen ik bij de Volkskrant kwam was ik best onzeker. Bij de kunstredactie ging het  vaak over schrijvers van wie ik nog nooit had gehoord. Ik keek op tegen collega’s. Gelukkig heb ik altijd heel hard kunnen werken. Ik heb mezelf cultureel opgevoed, zou je kunnen zeggen. „Het was heel belangrijk dat ik Vuk tegenkwam, mijn man. Vuk komt uit een heel kunstzinnig milieu. Zijn moeder was prima ballerina in Sarajevo, zijn vader was filmmaker. Míjn vader was goed in geld verdienen. Vanaf zijn twaalfde legde hij tuinen aan, elke dag met een schoffel op zijn rug naar de dokter en de notaris – dat waren de mensen tegen wie hij opkeek. Toen ik ontslag nam bij de Volkskrant om Het zwijgen van Maria Zachea te schrijven, vond ik dat een enorme stap. Ik had een vast inkomen, dat ga je toch niet opgeven?  „Vuk is filmmaker en hij moet ook hard werken. Maar voor hem zijn dingen vanzelfsprekender. Hij zei: als je een boek wil schrijven dan doe je dat toch?” Durfde je vroeger te zeggen dat je schrijver wilde worden? „Nee, dat sowieso niet. Ik was journalist, dat was een fantastische camouflage. In feite ben ik dat ook nog steeds, want dit boek is op een heel journalistieke manier tot stand gekomen.” In een documentaire die de NOS vorig jaar op Dodenherdenking uitzond is te zien hoe Koelemeijer te werk ging. Als een detective zocht ze in alle hoeken en gaten naar stukjes van een puzzel. In de VS bezocht ze het huis van Etty’s vriendin Leonie Snatager. Het was een rommelig huis, Leonies zoon had het niet opgeruimd nadat zijn moeder was overleden. Met toestemming van de zoon trok Koelemeijer kastjes en laatjes open. Ze vond een dagboek van Snatager, die net als Hillesum in behandeling was bij Julius Spier. „Het lag gewoon naast de shampooflessen.” Etty Hillesum is een dik boek geworden, het dikste boek dat Koelemeijer tot nu heeft geschreven, ruim vijfhonderd pagina’s. Maar het leest vlot: Koelemeijer heeft een schrijfstijl waar menig historicus jaloers op zal zijn. Koelemeijer is geen historicus – ze studeerde Nederlands en culturele studies – maar haar biografie kan de toets der kritiek van academische historici doorstaan. Alles is gedocumenteerd en verantwoord in een uitgebreid notenapparaat. Koelemeijer weerstond de verleiding onbekende details in te vullen. Het boek zit slim in elkaar. Aanvankelijk had Koelemeijer gekozen voor een traditionele, chronologische aanpak. Maar dat werkte niet. Het probleem was, legt ze uit, dat Etty Hillesum pas in 1941, via haar dagboek, begon te „praten”, twee jaar voor haar dood. De eerste hoofdstukken dreigden saai te worden. Koelemeijer heeft dat opgelost door het dagboek vanaf het begin als uitgangspunt te nemen. Ze vertelt wat Etty daarin schrijft, en van daaruit stapt ze regelmatig terug in de tijd om het te hebben over haar Russische moeder, haar vader die leraar klassieke talen was, het Joodse milieu waarin ze opgroeide, haar vriendschappen met linkse activisten, haar minnaars, en over de context van de oorlog. Bijkomend voordeel van deze aanpak is dat je de biografie ook heel goed kunt lezen als je niet eerst het dagboek gelezen hebt. Wat dacht je toen je het dagboek na al die jaren opnieuw las? „Ten eerste viel me op hoe ontzettend goed het geschreven was. Maar verder ervoer ik vooral vervreemding. Ik had heel erg veel vragen. „De belangrijkste vraag was natuurlijk hoe ze tot haar uiteindelijke keuze gekomen was om niet onder te duiken. Dat ze zei: ik wil het lot van mijn volk delen. Van alle kanten werd haar de mogelijkheid geboden onder te duiken. Maar ze wilde solidair zijn met haar Joodse lotgenoten. Dat leek me zo onlogisch. Daar begreep ik eigenlijk helemaal niks van. Ik dacht: als ik nou haar hele leven in kaart breng dan vind ik hopelijk, nou ja, niet hét antwoord, maar dan kan ik laten zien welke invloeden er in haar leven waren die maakten dat ze uiteindelijk alleen maar deze weg kon bewandelen.” „Veel vrouwelijke lezers ervaren Etty als een vriendin. Dat had ik niet. Ik kan me goed voorstellen dat ze niet voor iedereen prettig gezelschap was. Ik bewonder haar niet. Wel vind ik haar ongelooflijk interessant. Ze is meedogenloos eerlijk en spaart zichzelf niet. Ze gunt je een blik in haar hoofd door dingen te vertellen die je je beste vrienden niet vertelt. Die zíj haar beste vrienden ook niet vertelde.” Is ze ook zo relevant dat je dacht: daar wil ik wel jaren van m’n leven aan besteden? „Ja, toen ik haar dagboek in de jaren tachtig las was het een beetje een hype. Het werd doorgegeven in mijn vriendenkring. Dat is verdwenen. Maar ze is een belangrijke stem, in de Nederlandse literatuur, in de geschiedenis van de Holocaust, die het verdient om voor een breder publiek toegankelijk te worden gemaakt. Die stem is alleen maar actueler geworden in de zeven jaar dat ik hier aan heb gewerkt. Het is weer oorlog in Europa, dat hadden we ons toch niet kunnen voorstellen?” Haar stem is alleen maar actueler geworden in de zeven jaar dat ik hier aan heb gewerkt Judith Koelemeijer  Aan deze zin in je boek bleef ik hangen: „In veel levens bestaat een kantelpunt. Een punt waarop alles zo ingrijpend verandert, dat je voortaan kunt spreken van een ‘ervoor’ en een ‘erna’.” Ik dacht: dat kun je alleen opschrijven als je dat zelf ook hebt ervaren. „Ja. Ik denk dat er mensen zijn die niet op dat punt geweest zijn. Maar ik heb dat heel sterk gezien bij mijn man Vuk, die is vluchteling uit Sarajevo en heeft een leven ervoor en erna. Daar hebben we veel over gesproken. En in mijn eigen leven zie ik dat natuurlijk heel duidelijk met de dood van Annette in Griekenland. Dat was voor iedereen die daar bij betrokken was een levensveranderende ervaring.” Voor Etty verandert alles na haar ontmoeting met de ‘handenlezer’ Julius Spier. Wat denk jij van hem, met al die jonge vrouwen om hem heen? „Vandaag zou hij natuurlijk aan alle kanten aangeklaagd worden. Er wordt geworsteld en tegen elkaar aan gelegen, al had hij met niemand een relatie zoals met Etty. Maar ik ben ervan overtuigd geraakt dat hij een grote gave had om mensen te doorzien, door intuïtie en levenservaring. Dat heb ik niet zelf bedacht, dat heb ik in tal van verklaringen gelezen. „De zoon van Leonie, Etty’s vriendin, vroeg op het sterfbed van zijn moeder: maar mam, dat met die Spier, die hocus pocus met die handen, hoe heb je daar ooit in mee kunnen gaan? Toen werd zijn moeder heel boos. Ze was nuchter, echt een bèta-mens, ze bouwde computers, maar ook zij zei: die man heeft me zo goed geholpen, die zal ik mijn leven lang niet vergeten.” Hoe belangrijk was het dat je dat dagboek van Leonie vond? „Ik schrijf vaak vanuit een meervoudig perspectief. In Het zwijgen van Maria Zachea vertelde mijn vader dat het altijd zo gezellig was in dat grote gezin waarin hij opgroeide, terwijl zijn één jaar oudere broer vertelde dat hij zich heel eenzaam voelde. Dat kan allebei waar zijn. Voor dit boek was het belangrijk ook de vrienden van Etty een stem te geven. De werkelijkheid is veelkleurig. Dus met het dagboek van Leonie was ik heel blij. Zij is de klassieke tegenspreker in het verhaal.” Leonie trok lange tijd samen op met Etty, die overtuigd was van een Massenschicksal: ze zag de deportaties als een noodlot dat alle Joden trof en dat zij samen moesten dragen. Daarom besloot Etty niet onder te duiken. Leonie deed dat uiteindelijk wel en overleefde de oorlog. 
 Judith Koelemeijer: Etty Hillesum. Het verhaal van haar leven, Balans, 512 blz., €34,95  Er waren nogal wat mensen in Etty’s familie die kampten met geestesziekten. Is er een moment geweest waarop je dacht: ze was gewoon gek? „Nee. Je mag nooit vergeten: mensen wisten in die tijd niet wat hen te wachten stond in Auschwitz. Etty wist wel dat het haar ondergang kon worden. Maar er was altijd hoop. Hoop dat ze er doorheen zou komen, en dat ze ervan zou kunnen getuigen. Want dat was wat ze wilde, ze wilde de kroniekschrijver van de Joodse lotgevallen worden. „En onderduiken was niet zonder risico. Daarom aarzelde Leonie ook. Wie onderdook en werd gepakt, werd door de nazi’s bestempeld als ‘strafgeval’, en was zijn lot al helemaal niet zeker. „Ik heb vooral geprobeerd zoveel mogelijk feiten uit te zoeken. Ik heb nergens willen oordelen.”  Vanaf het moment dat Etty  in de trein naar Auschwitz stapt ben je haar kwijt. Dan is er geen dagboek of brief meer. Denk je dat ze haar geloof tot het einde heeft vastgehouden? „Nadat ik in Auschwitz was geweest heb ik weken niet geslapen. Ik vond het zo gruwelijk. Ik had alleen maar het gevoel: hier houdt alles op. Hoe Etty dat heeft ervaren, daar is geen zinnig woord over te zeggen. Ik vind het echt aanmatigend om dat te doen. Ik kan alleen maar hopen dat ze haar geloof heeft vastgehouden. Ik vond het wel belangrijk om ook hier de feiten uit te zoeken.”  Na de oorlog kreeg Etty Hillesum van het Rode Kruis een administratieve sterfdatum: 30 november 1943. Maar het is mogelijk dat zij al  na aankomst van het transport in september voor de gaskamer werd geselecteerd. De archieven geven  geen uitsluitsel. Koelemeijer: „Ik vond het schokkend om te lezen dat heel wat jonge mensen zonder dat ze het doorhadden aan de ‘verkeerde kant’ terechtkwamen – bijvoorbeeld omdat ze vrouwen met kinderen of ouderen wilden helpen. Het was gewoon chaos. Maar dat is zo vaak als je de werkelijkheid onderzoekt: hoe meer je je loep erop richt, hoe onduidelijker het eigenlijk wordt. Er is meer van toeval afhankelijk dan we vaak denken. Maar dat vind ik ook het mooie van non-fictie. Hoe ongerijmd de werkelijkheid vaak is en hoe onbegrijpelijk.” Foto’s Merlijn Doomernik.||https://www.nrc.nl//nieuws/2022/09/23/judith-koelemeijer-ik-wilde-etty-hillesums-keuze-beter-begrijpen-2-a4142981
2022-09-23||Strijd om  bezit  Russische oligarchen barst los|| Met een ingebouwde 3D-bioscoop, een zwembad met jacuzzi, een fitnessruimte en twaalf slaapkamers is de Axioma bepaald geen bescheiden boot. Het 72 meter lange jacht, met een cataloguswaarde van 75 miljoen euro, kwam begin maart in Gibraltar aan de ketting te liggen, nadat de Russische eigenaar Dimitri Poempjanski op de internationale sanctielijst kwam te staan.   Afgelopen augustus werd de Axioma geveild. Een unicum: voor het eerst sinds de Oekraïne-inval werd het bevroren bezit van een Russische oligarch definitief afgenomen. Dat kon, omdat Poempjanski – eigenaar van een groot pijpleidingenconcern en nauw contact van het Kremlin – een schuld van meer dan 20 miljoen euro had openstaan bij de financier van het jacht, de Amerikaanse bank JPMorgan. Omdat de Rus zijn rekeningen niet meer betaalde mocht de bank het jacht als onderpand opeisen. Hoeveel de verkoop van de Axioma heeft opgeleverd, wil het veilinghuis niet zeggen. Maar het is zeker slechts een fractie van het totale Russische oligarchenbezit waarop het Westen de afgelopen maanden beslag heeft gelegd. De Europese Unie heeft voor 13,8 miljard euro aan jachten, villa’s, bedrijven en banktegoeden van oligarchen bevroren. In de VS gaat het om 30 miljard dollar aan bezittingen, in het Verenigd Koninkrijk zelfs om 150 miljard pond.  Nu de sancties tegen steenrijke getrouwen van het Kremlin een half jaar van kracht zijn, en het einde van de Oekraïne-oorlog nog bepaald niet in zicht is, doemt de vraag op: wat gebeurt er met al die beslagen bezittingen? In Nederland liggen momenteel 26 jachten en 5 vliegtuigen aan de ketting; kan dat jaren blijven duren?    Als het aan Europa ligt, raken de oligarchen hun bezit straks definitief kwijt. De Europese Commissie kwam in mei met een voorstel om de bevroren Russische eigendommen af te pakken en te verzilveren. Met de opbrengst daarvan zou de wederopbouw van Oekraïne gefinancierd kunnen worden. „We moeten geen mogelijkheden ongebruikt laten, waaronder, indien mogelijk, de Russische bezittingen”, zei Commissievoorzitter Ursula von der Leyen daarover. Minister Wopke Hoekstra (Buitenlandse Zaken, CDA), zei het voorstel te steunen, al waarschuwde hij ook dat Nederland het eigendomsrecht „hoog in het vaandel” heeft staan.   Een groep Europarlementariërs onder leiding van de Roemeen Vlad Gheorghe (van het liberale Renew Europe) onderzoekt sindsdien de juridische mogelijkheden om Russisch bezit af te pakken. „Door tegoeden te bevriezen losten we een deel van het probleem op. We moeten nu de volgende stap gaan zetten”, zegt Gheorghe tegen NRC. „Dat het gaat gebeuren staat wat mij betreft vast, de vraag is alleen hoe we het technisch kunnen uitvoeren.”  Volgens de Europarlementariër zijn er grofweg twee manieren in beeld om bevroren Russische bezittingen op legale wijze te confisqueren. Ten eerste kan het omzeilen van de sancties strafbaar worden gesteld, zodat Russen die zich daaraan schuldig maken hun eigendommen kwijtraken. Ten tweede kan er een plicht komen voor steenrijke Russen om aan te tonen dat ze hun vermogen legaal hebben verkregen. Gheorghe: „Laten we eerlijk zijn: de meesten hebben geen bedrijf zoals Google uitgevonden. Ze zijn zo rijk dankzij hun connecties met het Kremlin. Als ze niet kunnen aantonen dat hun rijkdom een legale herkomst heeft, zijn er wellicht mogelijkheden om het af te pakken.”  Het onderzoek in opdracht van de Commissie moet uiterlijk eind 2023 tot Europese wetgeving leiden. Volgens Gheorghe gaat dat eigenlijk te langzaam: „We gaan  niet zo snel als we zouden willen. De laatste tijd zien we oligarchen in verschillende landen naar de rechter stappen om de bevriezing van hun bezit ongedaan te maken. Dat moet voor ons een wake-up call zijn.”  Hij doelt dan onder meer op staalmagnaat Aleksej Mordasjov, die onlangs in Italië probeerde zijn in beslag genomen jacht Lady M terug te krijgen. Een andere miljardair, Alfa Bank-aandeelhouder Aleksej Koezmitsjov, probeert momenteel bij de Franse rechter de zeggenschap over twee van zijn jachten te heroveren. De grootste juridische strijd tekent zich echter af bij het Europese Hof van Justitie in Luxemburg. Tientallen oligarchen hebben daar inmiddels zaken aangespannen in een poging hun bezit terug te krijgen, blijkt uit een inventarisatie van NRC. Via het Europese Hof proberen zij hun plaatsing op de sanctielijst ongedaan te maken.  Een van de oligarchen die onlangs een zaak begon  is German Khan, blijkt uit gegevens van het Hof. De Rus was in Nederland mede-eigenaar van de inmiddels failliete Amsterdam Trade Bank. Ook Gennadi Timtsjenko, oprichter van olieconcern Gunvor – dat volgens de Amerikaanse overheid mede-eigendom is van Poetin – heeft zich tot het Hof gewend. Tigran Choedaverdjan deed hetzelfde; tot half maart was hij plaatsvervangend directeur van de in Nederland gevestigde Russische techgigant Yandex.   Uit de stukken van het Hof blijkt dat 38 oligarchen de afgelopen maanden een zaak aanspanden, maar volgens een woordvoerder van het Hof is dat niet alles. In totaal gaat het om zeker 50 rechtszaken, waarvan een deel door de griffie nog administratief verwerkt moet worden.   Website    Politico  meldde eerder dat onder meer voormalig Chelsea-eigenaar Roman Abramovitsj, Alfa Bank-oprichter Michail Fridman en metaalondernemer Alisjer Oesmanov een zaak bij het Europese Hof waren begonnen. Bij Oesmanov legde de Duitse politie beslag op meerdere luxe villa’s en zijn jacht ter waarde van 600 miljoen euro – het grootste superjacht ter wereld. Volgens de woordvoerder van het Europese Hof kan het lang duren voordat deze zaken tot een uitspraak komen: „Een jaar is vaak het minimum. Maar het kan ook veel langer duren.”  Voor zover bekend zijn er in Nederland nog geen Russische oligarchen naar de rechter gestapt. In Nederland is sinds februari voor meer dan 2,5 miljard euro aan Russische bezittingen bevroren, blijkt uit de meest recente brief die minister Hoekstra hierover aan de Tweede Kamer stuurde.  Het gaat onder meer om 646 miljoen euro aan Russische tegoeden bij voornamelijk banken en trustkantoren. Daarnaast noteerde Buitenlandse Zaken nog voor  574 miljoen euro aan tegengehouden transacties. Onder de meest waardevolle bezittingen zijn vijf vliegtuigen: spiksplinternieuwe Airbussen, die in 2019 zo uit de fabriek in Canada naar Nederland zijn gevlogen. De toestellen zijn eigendom van het Russische staatsbedrijf GTLK, dat sinds april op de sanctielijst staat. Omdat de Russische luchtvaartmaatschappij die de toestellen zou huren in 2019 afhaakte, stonden de toestellen geparkeerd op de vliegvelden in Maastricht (4 stuks) en Twente (1). Sinds de sancties mogen de vliegtuigen het Europese luchtruim niet meer in, dus voorlopig kunnen ze nergens heen. Gezamenlijk vertegenwoordigen de vliegtuigen volgens Buitenlandse Zaken een waarde van 350 tot 400 miljoen euro. Ook onderhoud aan de vliegtuigen is onder Europese sanctieregels verboden. „Maar niemand heeft er baat bij dat die toestellen niet in optimale conditie worden gehouden. Zonder onderhoud verliezen ze hun waarde, dat wil je ook niet”, zegt Jan Schuring, directeur van Twente Airport, als NRC hem naar het  toestel op zijn luchthaven vraagt.  De luchthaven heeft volgens Schuring een ‘parkeercontract’ met Samco, een bedrijf dat onderhoud uitvoert aan vliegtuigen. Daarvoor krijgt het luchthavenbedrijf een vergoeding, vertelt hij. „Die betalingen lopen gewoon door.” Dat zou in strijd kunnen zijn met de sancties. Of de vier toestellen in Maastricht ook nog worden onderhouden, kon een woordvoerder van de luchthaven niet zeggen: „Ze staan geparkeerd op terrein van Samco, wij hebben daar geen informatie over.”   Directeur Constant van Schaik van Samco ontkent stellig dat zijn bedrijf nog onderhoud uitvoert aan de vijf Airbussen: „Samco voert geen werkzaamheden uit aan deze toestellen.” Wel merkt hij op dat de toestellen op enig moment weer onderhoud nodig zullen hebben: „Er zit wel een einddatum aan. Na circa 6 tot 12 maanden zullen er onderhoudshandelingen nodig zijn.” Daarnaast zijn er de superjachten. Waar landen als Italië, Spanje en Frankrijk begin maart het ene na het andere kapitale jacht bevroren, bleef het in Nederland lang stil op dit gebied. Dat was niet alleen omdat de uitvoering van de sancties in Nederland door interne discussies lang op zich liet wachten, zoals NRC eerder beschreef. Inmiddels liggen er wel flink wat boten aan de ketting: half juni waren er 26 jachten gevonden „die de huidige sanctieregels raken”. De gezamenlijke waarde: 1,6 miljard euro, meldde minister Hoekstra aan de Kamer. Van een deel onderzoekt de overheid nog wie de uiteindelijke belanghebbende is.   Van twee jachten was in juni al zeker dat ze toebehoren aan een persoon of entiteit op de sanctielijst. Het gaat om relatief kleine bootjes, die samen slechts 1 miljoen euro waard zijn. Een interessantere prooi lijkt het jacht Aquamarine, voorheen eigendom van Abramovitsj, met een geschatte waarde van 40,7 miljoen euro. Eerder dit jaar lag het voor onderhoud in de haven van Vlissingen, op een werf van Damen Shiprepair. Het schip wisselde een dag na de Russische inval van eigenaar: het staat nu op naam van David Davidovitsj, een zakenvriend van Abramovitsj die wel op de Britse maar niet op de Europese sanctielijst staat. Of de Nederlandse overheid beslag op het schip heeft gelegd, wil Buitenlandse Zaken niet zeggen. Er lopen bij het Europese Hof van Justitie  zeker vijftig rechtszaken om bezit  terug te krijgen  Damen zelf wil niet op individuele gevallen ingaan, maar zegt wel dat er „tientallen” Russische bestellingen en boten in onderhoud tijdelijk in de ijskast zijn gezet. Het gaat  om jachten in aanbouw en visserijschepen en sleepboten. De sancties raken de resultaten van het bedrijf, zegt een woordvoerder: „Die jachten zijn het probleem niet. Boten worden volgens standaardmodellen gebouwd en later worden  de eisen van de afnemer erin verwerkt. Het is vrij gemakkelijk een half afgemaakt jacht om te bouwen voor een nieuwe eigenaar. Zeker in de huidige, overspannen markt.”  Veel lastiger is het volgens Damen om voor sleepboten en visserijschepen, die het bedrijf eerder voor Russen bouwde, een nieuwe afnemer te vinden. „Je hebt bijvoorbeeld de crab catchers, die gebruikt worden voor de vangst van krabben. Dat gebeurt maar in een heel specifiek gebied. Of neem een sleepboot die door een ijszee rond Rusland moet varen. Ook daarbij is een andere eigenaar vinden een lastig verhaal.”   Twee andere grote Nederlandse bouwers, Moonen Yachts en Heesen Yachts, zeggen dat er bij hen geen Russische schepen aan de ketting liggen. Dat is opmerkelijk, want Heesen Yachts uit Oss was tot begin mei van dit jaar eigendom van Vagit Alekperov, eveneens gesanctioneerd omdat hij nauwe banden onderhoudt met Vladimir Poetin. Zijn aandelen zijn toen naar een Nederlandse stichting gegaan. Het is onbekend of hij op afstand nog invloed uitoefent op de bedrijfsvoering. De vierde grote bouwer, Royal Huisman, wilde niet ingaan op de vraag of er boten van Russische klanten aan de ketting liggen.  Sanctierechtspecialist en advocaat Heleen over de Linden denkt dat er inderdaad juridische mogelijkheden zijn om Russisch bezit definitief af te pakken. „Russen die de legale herkomst van hun vermogen niet kunnen verklaren aanpakken via het strafrecht, bijvoorbeeld. Maar het zullen lastige procedures worden. Het is ook allemaal heel erg nieuw, dit soort kwesties kenden we eigenlijk nog niet. We bevinden  ons hier op onontgonnen terrein.” ||https://www.nrc.nl//nieuws/2022/09/23/strijd-om-bezit-russische-oligarchen-barst-los-a4143039
2022-09-23||Wat als de radicaal-rechtse alliantie van Salvini, Berlusconi en Meloni de Italiaanse verkiezingen wint?||Zondag kiezen de Italianen een nieuw, en flink afgeslankt parlement. Door een grondwetswijziging zal de Italiaanse Tweede Kamer straks niet langer uit 630 maar uit 400 parlementsleden bestaan. In de Senaat zitten voortaan nog 200 in plaats van 315 senatoren. Beide kamers zijn in Italië volstrekt gelijkwaardig, en in alle twee moet de nieuwe regering die straks aantreedt, via een vertrouwensstemming worden goedgekeurd. De peilingen duiden op een zege van een uiterst rechtse alliantie. De resultaten van de verkiezing worden maandagochtend verwacht. 1  Verkiezingen waren pas voor 2023 gepland. Waarom kiezen de Italianen zondag dan al? Het voorbije anderhalf jaar stond de gerespecteerde econoom Mario Draghi in Rome aan het roer. Draghi leidde als niet verkozen technocraat een regering van nationale eenheid die Italië door de socio-economische naweeën van de coronapandemie moest loodsen. Alleen het radicaal-rechtse Fratelli d’Italia (Broeders van Italië) van Giorgia Meloni koos voor de oppositie. In juli nam Draghi ontslag, na een diepe regeringscrisis. De Vijfsterrenbeweging had die veroorzaakt, en de rechtse partijen Lega en Forza Italia gaven de regering-Draghi daarna de doodsteek. Snel werden vervroegde verkiezingen aangekondigd. 2  Wordt de radicaal-rechtse  Giorgia Meloni premier? De peilingen voorspellen dat Meloni’s partij Broeders van Italië na haar oppositierol wordt beloond met het beste verkiezingsresultaat voor één partij. Broeders van Italië zou 24 tot 26 procent kunnen behalen. De grote uitdager op centrum-links, de Partito Democratico (PD) van oud-premier Enrico Letta,  zou inmiddels naar  zo’n 20 procent zijn gezakt. Letta dingt met de steun van enkele kleine partijtjes  naar de gunst van de kiezer. De rechtse verkiezingsalliantie waarin Meloni’s partij zit, staat veel sterker. Broeders van Italië is een bondgenoot van de Lega van de radicaal-rechtse Matteo Salvini  en het rechts-liberale Forza Italia van  oud-premier Silvio Berlusconi. Opgeteld kunnen Meloni (een kwart van de stemmen), Salvini (11 tot 12 procent) en Berlusconi (7 procent)   voldoende stemmen trekken om  te besturen. Haalt Meloni binnen die alliantie het beste resultaat, dan ligt het premierschap voor de hand. 3  Ze leidt een partij met wortels in het fascisme. Hebben dan zoveel Italianen heimwee naar Mussolini? Dat Broeders van Italië een post-fascistische partij is, betekent niet dat  iedereen die voor die partij kiest ook nostalgie naar het fascisme zou voelen. Veel Italianen stemmen voor radicale verandering, omdat ze iets anders willen. Bij de vorige verkiezingen, vier jaar geleden, waren daardoor de rechtse Lega en de Vijfsterrenbeweging de grote winnaars.  4Ze heeft nog nooit bestuurd. Italië zit in een moeilijke economische situatie. Redt het land het zonder Draghi? De Europese Commissie stelde veel vertrouwen in Mario Draghi’s hervormingsplannen. Italië is de grootste begunstigde van ‘Next Generation EU’, het post-coronasteunfonds waarvan Meloni zegt dat zij erover wil „heronderhandelen”. Toch lijkt Europa erop te vertrouwen dat de nieuwe Italiaanse regering behoorlijk in de pas zal lopen. De pandemie heeft de Italiaanse economie zwaar toegetakeld. Rome heeft de beloofde Europese miljarden broodnodig. Europa maakt zich meer zorgen over het maatschappelijke klimaat in Italië onder zo’n radicaal-rechts bewind. Vrouwen in Italië zijn nu al bezorgd dat met het oerconservatieve Broeders van Italië aan het roer de toegang tot abortus nog moeilijker wordt. En de lhbti-gemeenschap vreest dat de klok zal worden stilgezet. Ook op het vlak van migratie belooft Meloni een hardere koers. 5  Bedreigt het Italiaanse  rechtse blok de Europese solidariteit tegenover Oekraïne? Silvio Berlusconi was jarenlang een persoonlijke vriend van Vladimir Poetin, en Matteo Salvini zei in 2017 nog dat hij de Russische autocraat bewonderde en respecteerde. Maar Giorgia Meloni’s Broeders van Italië heeft van meet af aan de sancties tegen Moskou en de wapenleveranties aan Oekraïne gesteund. Als Meloni de nieuwe regering leidt, dan zal het Italiaanse regeringsstandpunt inzake Oekraïne naar verwachting niet veranderen.  6  Komen er misschien nog verrassingen uit de bus? De Vijfsterrenbeweging, met 32,7 procent de grote winnaar van de verkiezingen vier jaar geleden, haalt zondag vermoedelijk nog maar de helft van dat percentage. Maar in Zuid-Italië verwacht de beweging wél goed te scoren. Dat  zou in de Senaat – die  regionaal  wordt gekozen – wat meer parlementsleden kunnen opleveren dan in de Kamer.  En na zondag wordt het  afwachten hoe de verstandhouding tussen  Meloni en  Salvini, de twee  leiders op radicaal-rechts, evolueert. Op persoonlijk vlak liggen ze elkaar  niet. En Salvini zal voor zijn Lega meer regionale autonomie in Italië willen afdwingen, terwijl Meloni’s partij ijvert voor een gecentraliseerde staat. Hoe lang zal machtshonger hun alliantie, en mogelijke regering, doen overleven? Profiel Meloni Weekend 28-29 ||https://www.nrc.nl//nieuws/2022/09/23/wat-als-de-radicaal-rechtse-alliantie-salvini-berlusconi-en-meloni-zondag-de-italiaanse-verkiezingen-wint-a4142982
2022-09-23||Risico voor Porsche is dat de markt het merk als ‘gewoon’ gaat inschatten||Kun je geen Porsche betalen, maar wil je er toch een keer in rijden? Geen nood. Bij het Porschemuseum in Stuttgart kun je er een huren. Als ze tenminste niet al allemaal gereserveerd zijn. En als je 400 euro wilt neertellen om 24 uur een 911 tot je beschikking te hebben, legt de man achter de balie vriendelijk uit. Zo nee, dan zul je het moeten doen met je vergapen aan de collectie van het museum – van het eerste ontwerp uit 1948 tot de Limited Edition (75 exemplaren) Belgian Legend uit 2020, om coureur Jacky Ickx te eren. Of je zult aan Chris James, voorzitter van de Britse Porsche-eigenarenclub, moeten vragen een ritje te maken. Hij is net in zijn „python-groene” auto aan komen rijden. Samen met 57 andere Britse Porsche-bezitters heeft de zestiger geparkeerd bij het Porsche-museum, dat midden tussen de verschillende fabriekshallen van het bedrijf ligt. Het is onderdeel van een jubileumreis die het 60-jarige bestaan van de club viert.  Wat James zo leuk vindt aan Porsche? „De snelheid, het design… de performance.” Dat je met z’n allen een club bent. Ook de mensen met een elektrisch model Taycan, dat niet zo ronkt? „Ja, zeker.” Bovendien, zegt hij: „Die hebben vaak  óók nog gewoon een 911.” Het lijkt niet rationeel, om een bedrijf nu naar de beurs te brengen: de toeleveringsketens van de auto-industrie haperen als nooit tevoren en de wereld stevent af op een economische crisis. Maar zoals je in Stuttgart direct merkt, is aan Porsche nu eenmaal niets rationeel – en dat is precies waarom de beursgang op 29 september doorgang kan vinden. Het Volkswagen-concern, op dit moment eigenaar van Porsche (37.000 werknemers, omzet circa 8 miljard euro), hoopt bij de afsplitsing  de sportwagentak te kunnen waarderen op tussen de 70 à 75 miljard euro. Dat dit komende week kan gaan lukken, komt simpelweg doordat Porsche zich in feite maar weinig aantrekt van de economische situatie en de wetten van de automarkt.  Het bedrijf kent hogere marges (rond de 17 procent) dan gewone automerken, omdat mensen nu eenmaal gemakkelijk meer dan een ton neerleggen voor het statussymbool dat een Porsche is. En als het slecht gaat met de economie, dan is de doelgroep van een Porsche meestal niet zo snel de klos.  Toch gaat achter de schijnbaar vlekkeloze beursgang  een halve soap schuil. Want eigenlijk had de Volkswagen-top gehoopt op een nóg hogere waardering, waar het een geraffineerd verkooppraatje voor had bedacht  maar waar beleggers niet zijn ingetrapt. En ondertussen zijn er ook grote twijfels over de bestuurbaarheid van een zelfstandig Porsche.  Wie de roltrappen van het futuristische Porsche-museum – een soort ijsschots waarin kenners  de hand van architectenbureau Delugan Meissl (EYE Filmmuseum Amsterdam) zullen herkennen – bestijgt, treft bovenaan als eerste een koets uit 1898. Een elektrische koets nog wel –  volgens het museum een van de eerste ontwerpen waar oprichter Ferdinand Porsche als jonge ingenieur  aan werkte. De boodschap is duidelijk: Porsche weet dat de toekomst van de autowereld elektrisch is, en is er niet bang voor. Porsche staat er op het gebied van elektrisch rijden inderdaad redelijk voor, vergeleken met bijvoorbeeld  Ferrari.   De elektrische Taycan verkoopt enorm goed, en dat is niet niks voor een merk dat van oudsher vooral liefhebbers van gaspedalen aantrekt. In het Porsche-museum kun je zelfs de geluiden van de motoren van verschillende auto’s uitproberen, inclusief een klein snelheidmetertje. Plankgas, en de ruimte vult zich met gebrul. Volkswagen ziet de elektrische stappen van Porsche als één van de sterke punten van een toekomstig aandeel. Beleggers zijn doorgaans dol op automerken die bezig zijn met elektrisch rijden. Zelf wil het van Porsche af, juist vanwege die toekomst. „Het wil geld vrijspelen om zelf te investeren in die transitie”, zegt Rico Luman, die voor ING de autosector in de gaten houdt. „Daar zijn ontzettend veel investeringen voor nodig.” Naar verwachting haalt Volkswagen 8 à 9 miljard euro op met de beursgang.  Volkswagen, met 660.000 werknemers een van de grootste autobouwers ter wereld, heeft de afgelopen weken nadrukkelijk geprobeerd Porsche te positioneren als luxemerk. Categorie Ferrari, Lamborghini – dat werk. Die kunnen vanwege de extreem hoge merkwaarde (een Ferrari kost bijna altijd meer dan 2,5 ton) en de sfeer van exclusiviteit op sterwaarderingen rekenen. Het zou Volkswagen (waar onder meer Seat, Audi en Skoda onder vallen) het meeste geld opleveren als Porsche ook zo gezien wordt. Volgens Volkswagen heeft Porsche alle aspecten van een luxemerk: dure auto’s, fanclubs, een autosporthistorie. De helft van het museum staat vol met racemodellen van legendarische Porsches.  Voor de beursgang heeft het zelfs de adviseurs van Ferrari ingehuurd, van het Italiaanse Mediobanca. Zij zouden in bijeenkomsten op potentiële beleggers hebben ingepraat over de overeenkomsten tussen Porsche en Ferrari, zo meldde persbureau Bloomberg. Het enige probleem: beleggers en analisten zijn er niet ingetrapt. Porsche heeft zich de afgelopen jaren verbreed. „Het was echt een sportautomerk”, zegt Luman van ING. „Maar toen zijn ze zich ook gaan richten op populaire SUV’s. En die zie je ook veel vaker in de stad rondrijden.” De Cayenne-SUV is op dit moment het bestverkochte merk van Porsche. Het heeft  zelfs een model dat iets wegheeft van een stationwagon – de Porsche Macan.  Beleggers weigerden de ‘luxe-premium’ te betalen voor het aandeel,  zo bleek  de afgelopen weken  In de chronologisch geordende museumcollectie zijn de platte tweedeurswagens die 95 procent van de Porsche-geschiedenis uitmaken tegen het einde opeens aangevuld met hoge SUV’s. Een tekstje wijst op de overeenkomsten in alle ontwerpen, maar het verschil springt desalniettemin  in het oog. Kiezen voor dit soort modellen was een opvallende strategie. Op zich is de  redenering achter deze verbreding niet heel gek: er valt geld mee te verdienen. Het snijvlak tussen luxe en massa is in theorie lucratief. Porsche is ook gewoon veel meer auto’s gaan verkopen: rond de 300.000 per jaar, bijna vergelijkbaar met Jaguar Land Rover (Ferrari zit rond de 11.000). Het marktaandeel is ook flink gestegen, van 0,4 procent in Europa in 2018 naar 0,7 procent vorig jaar – significant op de automarkt.  In de praktijk zitten er flink wat risico’s aan deze strategie, weet ook het bedrijf zelf.  Want hoe luxe is Porsche nog? In de prospectus staat beschreven dat het een duidelijk risico is voor Porsche dat de markt het merk als ‘gewoon’ gaat inschatten. Dan willen mensen geen hoge bedragen meer neerleggen voor de duurdere modellen. Beleggers weigerden in ieder geval de ‘luxe-premium’ te betalen voor het aandeel, zo werd de afgelopen weken langzamerhand duidelijk in een breed uitgemeten aanloop naar de beursgang. De financiële pers kreeg er geen genoeg van om erop te wijzen dat bij Ferrari  de marktwaarde van het bedrijf ruim 23 keer de omzet bedraagt – daar zou Porsche met 70 tot 75 miljard totaal niet bij in de buurt komen. De 85 miljard waar eerder over werd gesproken, is  stilletjes uit beeld verdwenen. Beleggers weten met wat voor een bedrijf ze van doen hebben, daar doet een Mediobanca niks aan.  Het bedrijf dat nu naar de beurs gaat, heet voluit Dr. Ing. h.c. F. Porsche AG. Zo noemde Ferdinand Porsche de onderneming toen hij vlak na de Tweede Wereldoorlog – waarin hij onder meer auto’s ontwierp voor het nationaal-socialistische regime – aan de slag ging met de massaproductie van een eigen model, samen met zijn zoon Ferry. Het eerste, zilveren model staat in het museum.  De familie Porsche, nazaten van Ferdinand, is tot op heden nauw betrokken bij het bedrijf. Iets te nauw, zouden sommigen zeggen. In feite is de beursnotering slechts een erg beperkte notering: beleggers zullen aanspraak kunnen maken op 10 procent van de aandelen, zonder stemrecht. De rest is al vergeven door middel van allerlei complexe onderlinge afspraken, voor een groot deel aan de families Porsche en Piëch – tevens grootaandeelhouders in Volkswagen. Voor beleggers en analisten is het daarmee duidelijk.  „Porsche blijft in zekere zin binnenboord, maar Volkswagen speelt wel de middelen vrij.”  De personificatie van die vreemde mix is topman Oliver Blume: hij blijft na de beursgang zowel topman van Porsche als van Volkswagen.  Vooral dat laatste  heeft veel vragen opgeroepen. „Dit is een uitzonderlijke situatie voor beursgenoteerde bedrijven”, zegt Luman van ING. Waarom moet Blume nu per se van beide bedrijven bestuursvoorzitter blijven, en hoe gaat dat functioneren? In de prospectus van de beursgang staat omschreven dat hij zich niet zal bemoeien met besluiten waarbij sprake is van belangentegenstellingen – denk aan het inkopen van zeldzame grondstoffen waar beide bedrijven aanspraak op willen maken. In het meest extreme geval kan dat ertoe leiden dat er „helemaal geen besluit” wordt genomen, aldus een bizarre en cryptische passage uit de prospectus. Toch kun je er uiteindelijk niet omheen: met al deze kanttekeningen alsnog een waarde van 70 miljard behalen – dan doe je in feite juist iets erg goed. Misschien is het geen Ferrari, Porsche is wel nog altijd Porsche, en daar zullen fans als Chris James voorlopig warm voor blijven lopen. „Wat denk jij van die hele beursgang?”, vraagt hij de verslaggever. Zelf heeft hij er weinig ideeën over.  Daarna gaat hij door – de rondleiding door de fabriek begint zo.  37.000 werknemers 301.915 verkochte auto’s in 2021 8 miljard euro omzet 70-75 miljard is de verwachte waardering bij beursgang||https://www.nrc.nl//nieuws/2022/09/23/hoe-luxe-is-porsche-nog-a4143040
2022-09-23||Buren werden vijanden in het  Russisch-Oekraïense grensgebied|| De heldin van het onlangs bevrijde Oekraïense dorp Kozatsja Lopan is dorpshoofd Ljoedmilla  Vakoelenko (62). Op straat kan iedereen het navertellen. „Zoeken jullie nazi’s? Die zijn hier niet”, zou Vakoelenko hebben gezegd tegen de Russische soldaten. „Ik heb geen geweer en nog nooit geschoten, maar als het nodig is schiet ik raak. Als het nodig is dan ben ik de grootste nazi hier. Ik hou van Oekraïne!” De soldaten keken haar alleen maar aan. „Ze gingen me toch niets doen, ik ben een vrouw, een grootmoeder,” licht Vakoelenko haar actie  toe.   Uren nadat de Russen op 12 september verdreven waren, haalde Vakoelenko de Oekraïense vlag tevoorschijn die ze in huis had verstopt, stapte op de fiets en hing de vlag aan de stok op het gemeentehuis. Verzorgd, met zwartgeverfd haar en lila nagellak, zit ze nu weer achter haar bureau in het gebouw van de dorpsraad, documenten te stempelen en vragen van dorpsbewoners te beantwoorden.  Als het nodig is schiet ik raak. Als het nodig is dan ben ik de grootste nazi hier Ljoedmilla Vakoelenko dorpshoofd Kozatsja Lopan ligt 2,5 kilometer van de Russische grens. Verder weg kunnen de Russen dus niet worden teruggedrongen. De inwoners moeten zich nu zien te verhouden tot hun noorderburen. Lastig te verkroppen  voor Vakoelenko: „Ik ben bang voor mezelf, er heeft zich haat voor de Russen in me genesteld. Hoe kun je op vreedzame burgers schieten? Vroeger kon ik Russisch spreken, maar ik ga die taal niet meer gebruiken. Ik zal nooit meer hetzelfde zijn.”   Op straat loopt een gepensioneerde lerares met een vriendin met een blauw mutsje op. De vrouwen vragen niet bij naam genoemd te worden. Ze hebben voor het eerst sinds de invasie hun pensioengeld gekregen – drie van de zeven maanden die ze tegoed hebben. Tijdens de bezetting werd alleen eten uitgedeeld.   Over de nabije Russische grens maakt de lerares zich geen zorgen. „Ik ben nergens meer bang voor. Die grens lag daar altijd al”, zegt ze. Het waren onze Slavische broeders en toen kwamen ze hier.” Ze is mild: „Zowel in Oekraïne als in Rusland zijn goeie en slechte mensen. Niet alle Russen willen oorlog voeren. Ik hoop dat zij wat kunnen veranderen, dat zij de toekomst hebben.”  Wie richting het dorp rijdt hoort de autobanden hard zoemen over het wegdek als een vliegtuig dat overvliegt. Rupsbanden hebben het asfalt een grof reliëf gegeven. Aan het begin van de oorlog op 24 februari werd de regio meteen onder de voet gelopen door de Russische troepen. Oekraïners verdedigden niet de grens, maar richtten zich op het versterken van de Oekraïense stad Charkov, 25 kilometer verderop.   Voor de oorlog woonden er zo’n vijfduizend mensen in Kozatsja Lopan. Tijdens de bezetting waren dat er nog 1.500. Sinds de bevrijding zijn er nog 1.300. Een deel van de inwoners verhuisde naar Charkov, een aantal vertrok naar Rusland. Dertien kinderen uit het dorp zijn vermist. Ze werden eind augustus door het nieuw aangestelde Russische dorpshoofd en een directeur van een school uitgenodigd voor vakantie in een kinderkamp in de buurt van Krasnodar in Rusland. De ouders zijn radeloos.  Tatiana (38) en Joeri Hlahola gaven hun dochter Polina (9) mee. Het gebeurde vrijwillig. „De kinderen werden uitgenodigd op vakantie. We hebben ingestemd omdat er hier geschoten werd. De oorlog is geen plek voor kinderen. We dachten dat het leuk zou zijn als ze kon uitrusten en naar de zee zou gaan.” Ook het meisje keek ernaar uit, zegt de moeder. Op 20 september had Polina terug moeten komen, maar in de tussentijd is het gebied bevrijd. Nu weet Tatiana niet meer hoe ze in contact moet komen met haar dochter.   Mobiele telefoons hebben geen ontvangst in het gebied – waarschijnlijk is de verbinding opzettelijk platgelegd om te voorkomen dat inwoners Oekraïense posities doorgeven aan de Russen. Maar zelfs als bellen mogelijk was, dan weet ze niet waarheen. Dus hoopt moeder Tatiana via de krant een bericht naar buiten te brengen: „Polina, maak je geen zorgen. Wij zijn gezond, we komen je snel weer halen. Alles komt goed. Jij bent ons vechtertje”.  Bij het terug op poten krijgen van het dorp zijn gasvoorziening en elektriciteit het belangrijkst. Ook moet er psychologische hulp komen, zegt dorpshoofd Vakoelenko. Toen het dorp bevrijd was verzamelden de inwoners zich op het centrale pleintje en kwamen de verhalen los.   Zo weet Vjatsjeslav Zadorenko, het hoofd van de regio Dernachiv waar Kozatsja Lopan ligt, te vertellen dat zeker drie vrouwen verkracht zijn. Een van hen door een groep Russische soldaten, tot ze haar bewustzijn verloor. Op dit moment zijn deze verhalen nog niet geverifieerd door de Oekraïense openbaar aanklager.   Op straat loopt een lokale boer die door de Russen werd gearresteerd en maandenlang in een vochtige put is vastgehouden. Militairen wilden hem dwingen de rechten van zijn land aan hen af te geven. Dat vertelt Zadorenko. De boer zelf kan er niets over kwijt: „Probeer je een oude man soms aan het huilen te maken?” vraagt hij. Zijn ogen springen vol.   Net als in Izjoem en Boetsja is in Kozatsja Lopan een provisorische gevangenis aangetroffen waar Oekraïners gemarteld zijn. Het doet vermoeden dat deze op nog meer plekken in bezet gebied zijn ingericht.   De ‘martelkelder’ ligt achter een vuilnisbelt. Een aantal bakstenen treden naar beneden is het koud en vochtig. Rechts in de hoek staat een verroeste kooi die is gebouwd voor opslag. Daarin liggen stukken piepschuim op de grond met vuile dekens met verweerde kleuren. Hoeveel mensen hiervoor lange of korte tijd zijn vastgehouden, is nog niet bekend. „Tientallen”, schat Zadorenko. „Misschien honderd.”  De martelwerktuigen zijn door politie meegenomen. Er zouden kabels hebben gelegen waarmee mensen geëlektrocuteerd werden, maar dit is niet door NRC te verifiëren. Vanuit de kooi kon je zien hoe de Russen te werk gingen, wat een extra laag van psychologische marteling met zich meegebracht kon hebben. In een hoek van de ruimte liggen tientallen halve literblikken van het Russische biermerk Baltika.   „We proberen de wegen te repareren, het licht weer te laten branden en bloemen te planten. We proberen weer schoonheid te creëren. Maar hoe kunnen we begrijpen wat de Russen ons hebben aangedaan? Ik heb er geen woorden voor,” zegt Vakoelenko.  
 In een laag bijgebouwtje van het Marfa-en-Maria-vrouwenklooster in de Russische stad Belgorod, pal aan de grens met Oekraïne, is het een komen en gaan van vrouwen, met kinderen aan de arm, en een enkele man. Aan drie tafels zitten vrouwen om nieuw aangekomenen vanuit Oekraïne van informatie te voorzien over huisvesting en humanitaire hulp. Maar de meeste bezoekers lopen meteen door naar het uitgiftepunt voor voedsel en kleding, graaien  in tassen met kinderkleding, of schrijven bij het altaartje in de hoek een gebedswens. In een gaarkeuken wordt dampende soep bereid, priesters met lange baarden  lopen af en aan.  De bezoekers zijn vluchtelingen die de afgelopen twee weken in paniek de Russische grens overstaken vanuit dorpen en steden rond het door Oekraïne bevrijde Charkov, anderhalf uur rijden zuidwaarts. In de  ruimte klinkt Russisch, Oekraïens en ‘soerzjyk’, de mengvorm van beide talen die in tot ver in het Russische zuiden wordt gesproken. Ze vluchtten voor het geweld en de raket inslagen, of uit angst voor represailles van de Oekraïense regering. Oekraïners die de afgelopen maanden samenwerkten met de Russen kunnen in Oekraïne rekenen op hoge straffen. Maar wie collaborateur is en wie niet, is een netelige vraag.   „We zijn gevlucht vanwege de kinderen”, zegt een tengere vrouw van een jaar of vijfendertig met een groene trui en een zwarte paardenstaart. Uit angst wil ze haar naam niet zeggen. Ze vluchtte op 10 september uit het dorp Vovtsjansk net over de grens en belandde in de lange file voor de Russische grens. Nu staat ze te wachten bij het loket waar vrijwilligers tassen met kleding en eten uitdelen. In haar hand houdt ze een mapje met twee Oekraïense paspoorten. „We hebben ook Russische paspoorten. We bewaren ze allebei, want niemand weet hoe het verder zal gaan”, glimlacht ze voorzichtig. Een vrouw uit Charkov komt met een tas vol spullen het klooster uitgelopen. Gevraagd naar haar verhaal, kijkt ze peinzend in de verte. „Liever niet. Dan ga ik huilen en kan ik niet meer stoppen.”  Waar het overgrote deel van Rusland de verschrikkingen van de Russische ‘militaire operatie’ de afgelopen maanden grotendeels kon negeren, was dat voor de 1,5 miljoen inwoners van de regio Belgorod onmogelijk. ’s Nachts trilden de afgelopen tijd soms de huizen van overvliegende raketten, die door het afweersysteem van de stad worden onderschept. Dorpen aan de Russische kant van de grens liggen in puin, naar schatting tien Russische burgers kwamen om het leven. Een klein aantal in vergelijking met het dodental in Oekraïne, maar de angst is er niet minder om. Arbeiders gaan in kogelvrij vest naar hun werk, scholen zijn gesloten.  De ligging en de infrastructuur  maken Belgorod tot een belangrijk knooppunt voor het Russische leger. De stad is dan ook de plaats waar duizenden Russische soldaten heentrokken, toen zij halsoverkop hun posities verlieten voor „hergroepering” naar andere delen van het front. Legertrucks en medische konvooien met het oorlogsteken Z rijden af en aan. Op de markt kopen de soldaten spullen  waar het leger gebrek aan heeft: camouflagejassen, balaklava’s, legerkistjes van Chinese makelij, thermokleding voor de naderende winter.  Dorpen aan de Russische kant van de grens liggen in puin Danila, Daniil en Anastasia vinden het maar wat spannend. De drie tieners studeren aan het bouwinstituut en brengen hun pauze door op straat in het centrum. „Natuurlijk is het eng, maar nu zijn we er eigenlijk wel aan gewend”, zegt de 17-jarige blonde Danila, terwijl hij een trek neemt van zijn elektronische sigaret. „Er gebeurt tenminste eens iets. Anders is het hier maar een dooie boel.” De drie kennen niemand die aan het front is gesneuveld, maar daar kan snel verandering in komen.  Afgelopen woensdag werd de grootste angst van veel Russen werkelijkheid, toen president Poetin een ‘gedeeltelijke’ mobilisatie aankondigde van 300.000 reservisten en militair specialisten, en harde straffen instelde op desertie en ontduiking. De overhaaste maatregel dompelde Rusland in chaos en verwarring. Op sociale media gaan beelden rond van mannen – jong, oud, met of zonder militaire ervaring – die met grote tegenzin en onder geweeklaag van geliefden in bussen worden gezet naar militaire verzamelpunten. Een „wanhoopsdaad” concludeerde de internationale gemeenschap. De 85-jarige Valentina Mizjoelina had nooit gedacht dat oorlog haar leven nog een keer overhoop zou gooien. De oude vrouw staat in rode jas en met een kleurig hoofddoekje bij de eeuwige vlam voor de gesneuvelden van de Tweede Wereldoorlog. Een stukje verderop staat het standbeeld voor de zeventiende-eeuwse Oekraïense kozakkenleider Bohdan Chmelnytsky dat in 2014 werd onthuld. De buste staat symbool voor de eenheid van het Russische en Oekraïense volk. „We gaan door moeilijker tijden en we zijn aangetast door woede en haat, pijn en mededogen. Nieuwe Chmelnytsky’s zullen opstaan om de broederoorlog te stoppen”, sprak de toenmalige gouverneur bij de onthulling. Acht jaar later woedt de strijd alleen maar heviger, Mizjoelina heeft er haar buik van vol. Als driejarige verdronk ze bijna op de vlucht voor Duitse bezetters in Karelië, nabij de Finse grens. Ze trok via Saratov naar Tadzjikistan, waar ze in de jaren negentig opnieuw vluchtte, voor de burgeroorlog. En nu scheren Oekraïense raketten en Russische legerhelikopters over haar moestuintje, niet ver van de stad. „Mijn buurvrouw rent telkens naar de schuilkelder, dan roep ik: ‘Tanjoesjka het heeft geen zin, je haalt het toch niet’.” Net als bijna alle inwoners heeft ook de oude vrouw familie in Oekraïne. Twee nichten. „Mijn nicht Ira sprak ik  laatst nog via Skype. Ze zei: ‘Valentina, ze haten ons. Ze vinden ons moordenaars en verraders en willen he-le-maal niets met ons te maken hebben.’ Natuurlijk was ik bedroefd, maar wat kan ik doen. Op een dag zal God over ons oordelen.” De mobilisatie zorgt ervoor dat de harde oorlogswerkelijkheid, waarin de Belgoroders sinds februari leven,  in één klap tot de rest van Rusland is doorgedrongen. Horen Russen al maanden dat Rusland zich moet verdedigen tegen de agressie van „fascistische” en „drugsverslaafde” Oekraïense leiders, de animo om te deel te nemen aan een strijd met een uiterst onduidelijke einddoel, blijkt klein. Wanhopig probeerden Russen de afgelopen dagen het land te ontvluchten of vrijstellingen te bemachtigen. Zo niet de piepjonge soldaat die met zijn plunjezak neerploft in de trein naar Moskou. Zeven maanden was hij gelegerd bij de Oekraïense stad Izjoem, waar na de bevrijding honderden graven werden ontdekt van burgers en militairen. „Ik dacht eerst, wat moet ik hier? Maar nu begrijp ik het beter. Oekraïne heeft plannen de grens met Rusland over te steken.” De jongen kijkt verbaasd als hij het hoort wat zich in Izjoem zou hebben afgespeeld. „Massagraven? Wij schieten niet op de burgerbevolking, dat doen de Oekraïners. Maar een zootje is het wel. Wat we zeven maanden in handen hadden, moesten we in één dag opgeven.” Tegenslag of niet, hij zal terugkeren naar het front, waar zich dat ook bevindt. Eén ding wil hij graag verduidelijken: „Dit een speciale operatie, géén oorlog. Dat zou het einde betekenen.”||https://www.nrc.nl//nieuws/2022/09/23/buren-werden-vijanden-in-het-russisch-oekraiense-grensgebied-2-a4143017
2022-09-23||Hoe Wiebes het vertrouwen van de Groningers verspeelde||Opnieuw relevant (10-10-2022): Vandaag wordt Eric Wiebes verhoord bij de parlementaire enquête Groningen. Eerder schreven we deze reconstructie over hoe het Wiebes niet is gelukt de problemen met de Groningse gaswinning aan te pakken. Als Sandra en Johan Folkersma in de volgepakte sportzaal van dorpshuis De Pompel om zich heen kijken, zien ze zorgen in de ogen van hun dorpsgenoten. Ze zien ook gelatenheid. Het is moeilijk te bevatten, wat ze vanavond hebben gehoord. Aan één kant van de zaal, onder het basketbalbord, staat de man waarvoor Overschild op deze maandagavond 27 november 2017 is uitgelopen: Hans Alders, Nationaal Coördinator Groningen. „Net pap”, heeft Alders de grond onder hun huizen genoemd. Het dorpje, gebouwd op het laagveen tussen Groningen en Delfzijl, is niet veilig. Bij aardbevingen gaat de grond golven. In drie jaar tijd heeft Johan Folkersma, in het dagelijks leven vrachtwagenchauffeur, wel twintig nieuwe scheuren in de buitenmuren geteld. Sandra Folkersma, schooljuf, heeft samen met andere dorpsbewoners zelfs al een versterkingshandleiding gemaakt. Alle huizen in het dorp zijn maanden eerder uitgebreid geïnspecteerd. Maar dat het zo erg zou zijn als Alders nu vertelt, hadden ze niet verwacht. Eén zware aardbeving en bijna alle tweehonderd huizen in Overschild gaan tegen de vlakte. Sandra en Johan hebben drie jonge kinderen. Als die ene beving komt, zal hun huis instorten en kan niemand ontkomen. Alders zegt dat meer dan de helft van de huizen waarschijnlijk zo zwak is dat ze moeten worden gesloopt en vervangen door nieuwbouw. En toch stellen zijn woorden de Folkersma’s ook gerust. Ze krijgen het huis terug dat ze hadden, en het dorp zal er beter uitkomen. Dat heeft Alders toegezegd. 
Beloften en boeksteunen
Eigenlijk is het versterken van Groningse huizen de verantwoordelijkheid van de Nederlandse Aardolie Maatschappij (NAM), het bedrijf dat het gas onder Groningen wint en aansprakelijk is voor de gevolgen van de bevingen die daardoor ontstaan. Maar de NAM opereerde zo traag dat het kabinet in 2015 Alders als Nationaal Coördinator Groningen aanstelde. Hij moest de versterking van duizenden huizen in aardbevingsgebied gaan ‘regisseren’.
Alders, oud-Commissaris van de Koningin in Groningen, oud-minister en oud-Kamerlid voor de PvdA, probeert dat nu al meer dan twee jaar. Maar het schiet niet op.
Neem Marja en Arjan Battjes. Zij wonen met hun twee kinderen in een rijtjeshuis uit 1974 aan de rand van Appingedam, op zo’n zeven kilometer van Overschild. Hun huis hoort bij de eerste groep woningen die door Alders voor versterking is aangewezen.
165 huizen in deze wijk zijn zogenoemde ‘vliesgevelwoningen’: alleen de zijmuren zijn van steen, voor en achter zijn ze van hout en kunststof. Experts vrezen dat de stenen muren bij een zware aardbeving als dominostenen omvallen, waarmee het hele rijtje tegen de grond gaat. Daarom wil Alders elk huizenblok verstevigen door een enorme boekensteun van staal en beton onder de hoekhuizen de schuiven. Het is simpel, goedkoop én snel: de operatie zou binnen acht weken kunnen zijn afgerond. Marja en Arjan Battjes wonen in zo’n hoekhuis en zien het wel zitten. Als ze toch tijdelijk hun huis uit moeten, kunnen ze meteen de keuken verbouwen.
Maar de eigenaren van tussenwoningen moeten ook akkoord gaan – en velen weigeren juist. Ze betwijfelen of hun huis er veiliger van wordt en hebben geen zin in minstens twee maanden overlast. Het zorgt voor spanningen in de wijk, en het helpt niet dat verderop tweehonderd huizen gesloopt worden omdat die onveilig zouden zijn. Die mensen krijgen wél een nieuw huis. Nu ligt de versterking stil.






		Bekijk ook deze uitleg: Waarom kun je een aardbeving in Groningen niet vergelijken met een beving in Indonesië?


Gevangen door de NAM
Kerstvakantie 2017. Eric Wiebes is nu twee maanden minister van Economische Zaken in Rutte III en gebruikt de laatste dagen van het jaar om zich in het gasdossier te verdiepen. Op zijn Haagse keukentafel liggen de Groningse problemen hoog opgestapeld. Al snel bekruipt de VVD’er een beklemmend gevoel – alsof hij in een kamer zonder uitgang zit.
Er liggen nog veertienduizend meldingen van door aardbevingen veroorzaakte schade waar al acht maanden niets mee wordt gedaan. En er zijn duizenden Groningers die inmiddels wél weten dat hun huis kan instorten bij een zware aardbeving, maar níét wat er wanneer gaat gebeuren om ervoor te zorgen dat ze weer veilig wonen.
Wiebes rekent op Alders: die moet ervoor zorgen dat gemeenten, provincie, rijksoverheid en de NAM beter samenwerken bij het versterken van de misschien wel twintigduizend onveilige woningen. Maar Alders heeft net een lange en deprimerende mail aan Wiebes’ hoogste ambtenaar geschreven, waarin hij schrijft dat ze nog altijd niet van start zijn. „We praten en praten.”
Dat het zo traag gaat, schrijft Alders, is de schuld van de NAM. Voor elke stap die hij wil zetten, moet hij om geld bedelen bij het gasbedrijf, dat zich „tot op huisniveau” met de versterking bemoeit. De NAM komt volgens Alders afspraken niet na en blijft discussiëren over de kosten en de veiligheidsnormen. Het gedrag van de NAM „wekt sterk de indruk van vertragen en uitstel om daarmee te bereiken dat er zo min mogelijk dient te gebeuren”, schrijft Alders. „Wij zijn allemaal hun gevangene.”
Wiebes wil juist tempo maken, het vertrouwen van de Groningers terugwinnen. Tijdens een bezoek aan het aardbevingsgebied heeft de nieuwe minister beloofd dat hij naar de regio zal luisteren. „Den Haag gaat niet bepalen wat in Groningen gaat gebeuren.”
Groningers vinden deze VVD’er een verademing ten opzichte van zijn stugge voorganger en partijgenoot Henk Kamp. Die legde vooral uit waarom dingen niet konden. Wiebes, zo merken ze in Groningen, stelt vragen. Opvallender nog: hij luistert naar de antwoorden. Tijdens zijn wandeling door de getroffen dorpen heeft hij het beleid van zijn voorganger in één zin afgeserveerd. „Dit is een Nederlands overheidsfalen van on-Nederlandse proporties.”


Wiebes bezoekt versterkte woningen in Appingedam.Foto Kees van de Veen


Uitzichtloze onzekerheid
Jarenlang had het kabinet de Groningers aan hun lot overgelaten. Echt zichtbaar werd dat na de klap in Huizinge. Op 16 augustus 2012, rond half elf ’s avonds, werd het Groningse dorpje getroffen door een aardbeving met een geschatte magnitude van 3,6 – nog altijd de zwaarste beving in het gasgebied. Daarna konden de NAM en het kabinet niet anders dan toegeven dat de gaswinning delen van Groningen onveilig maakt, en dat er meer en zwaardere bevingen konden komen dan eerder voor mogelijk was gehouden.








Hoe de Groningse gasmissie van Wiebes mislukte




 






 







Deze podcast luister je ook in onze app


Toch werd de gaswinning niet afgebouwd. Minister Kamp had zelfs toegestaan dat in 2013 een historische hoeveelheid gas onder Groningen werd weggepompt.
Kamp zei dat Groningers het afhandelen van de bevingsschade en het versterken van hun huizen maar zelf met de NAM moesten regelen. Pas nadat toenemende regionale onrust en een vernietigend rapport van de Onderzoeksraad voor Veiligheid, halverwege 2015, voor landelijke aandacht begon te zorgen, had het kabinet hulp beloofd. Groningen moest binnen vijf jaar net zo veilig zijn als de rest van Nederland. En Hans Alders zou dat regelen.
Maar de versterking is verzand in een loopgravenoorlog tussen de NAM en Alders – die van Kamp weliswaar de ‘regie’ heeft gekregen, maar geen macht of geld. Er zijn misschien wel twintigduizend huizen onveilig, maar bij Wiebes’ aantreden zijn er pas 329 versterkt. In het huidige tempo is Groningen niet over vijf jaar veilig, zoals Kamp had beloofd, maar over zestig jaar.
Kamp heeft vooral uitzichtloze onzekerheid gecreëerd. De Folkersma’s, de Battjes en tienduizenden andere Groningers zijn bang gemaakt met de mededeling dat hun thuis misschien niet veilig is. Dagelijks vertellen de scheuren in hun eigen muren of de gestutte huizen van dorpsgenoten hun dat die angst niet denkbeeldig is. Groningers kampen met depressies, angststoornissen, hartkloppingen, slaapproblemen en hoofdpijn. De meesten door de jarenlange kafkaëske gevechten die ze met de NAM voeren om hun schade hersteld te krijgen.
Ze voelen zich gevangen in een huis dat misschien niet veilig is, maar waar ze ook niet vanaf kunnen. Want wie wil er nog wonen? Allemaal wachten ze, soms gelaten, soms strijdend, terwijl de grond tientallen keren per jaar onder hun voeten beweegt. Dat zijn de mensen met wie het nog redelijk gaat. Maar er worden ook Groningers dakloos. Sommigen ontvluchten hun steeds verder wegzakkende huizen, of slapen in kamers waar de winterwind door de scheuren binnendringt, onder lekkende daken.
En nu is Wiebes verantwoordelijk. Hij moet de onmogelijke belofte van Kamp inlossen. Hij wil het vertrouwen van de Groningers terugwinnen.
Die kerstvakantie weet hij: het moet radicaal anders.
NRC reconstrueerde in samenwerking met Dagblad van het Noorden op basis van gesprekken met tientallen hoofdrolspelers en duizenden pagina’s vertrouwelijke documenten wat er in het jaar daarna gebeurde.



Wiebes brengt een bezoek aan de provincie Groningen om over de aardbevingen te praten.Foto Kees van de Veen

Hoofdstuk 2
Een nieuw verhaal
Het nieuwe jaar begint met een nieuwe aardbeving. Op maandag 8 januari 2018, rond drie uur, vindt in het dorpje Zeerijp de zwaarste aardbeving in vijf jaar plaats. Groningers appen elkaar: waar was je, voelde je het? Is alles oké?
Bijna drieduizend bewoners melden in de dagen daarna nieuwe schades aan hun huis. Ze komen op de stapel waar al maandenlang niets mee gebeurt.
Een week lang haalt Groningen weer het landelijke nieuws. In de provincie hebben ze niet de illusie dat het iets zal uitmaken. Ze kennen het patroon: als de journalisten van de landelijke media hun microfoons en camera’s uitzetten, ebt ook de aandacht van Haagse politici weg.
Maar dit keer zal het anders zijn.
Een dag na de beving heeft Wiebes een gesprek met Alders. Ik ga de versterking helemaal anders doen, maakt de minister meteen duidelijk. Hij wil samen met regionale bestuurders en bewonersbewegingen binnen een paar weken een compleet nieuwe aanpak uit de grond stampen. Niets staat vast, ook de rol van de Nationaal Coördinator Groningen niet. Zijn zorgvuldig uitonderhandelde plannen kunnen feitelijk de prullenbak in.
Alders verzet zich. Het Rijk, de regionale overheden en de NAM hébben al een versterkingsprogramma afgesproken. Dat is moeizaam op gang gekomen, maar het loopt nu, zegt hij. De Groningers rekenen erop. Alders zal dat blijven uitvoeren. Ook is hij niet van plan zijn onafhankelijke rol zomaar op te geven. Hij is door het kabinet aangesteld om samen met álle overheden een versterkingsplan te maken, niet om als directeur van een uitvoeringsorganisatie de opdrachten van de minister uit te voeren. Als je zo iemand zoekt, zegt Alders tegen Wiebes, dan ben ik daarvoor niet beschikbaar.
Alders waarschuwt hem: denk niet dat het sneller gaat als je de hele operatie nu omgooit. Het zal vooral het al wankele vertrouwen van de Groningers in hun overheid verder beschadigen.


De Groningse vlag hangt bij een aantal huizen in het dorp Westerwijtwerd halfstok.Foto Kees van de Veen


Chefsache
Wiebes heeft die dag nog een overleg, samen met Mark Rutte. In het Torentje, de werkkamer van de minister-president, zitten de topmannen van oliebedrijven ExxonMobil en Shell, allebei voor de helft eigenaar van de NAM. De dagelijkse gang van zaken handelt de NAM zelf af, maar voor grote stappen is toestemming van de aandeelhouders nodig.
Nu is het Chefsache. Darren Woods, de baas van ExxonMobil, is vanuit Houston naar Nederland gevlogen om Rutte te zeggen dat de positie van de NAM juridisch en financieel „onhoudbaar” is. Het OM onderzoekt sinds april 2017 of de NAM kan worden vervolgd voor het opzettelijk in levensgevaar brengen van bewoners. Het versterken van huizen dreigt miljarden te kosten. En nu horen de oliebedrijven dat het kabinet ook nog eens minder gas wil winnen.
De Exxon-baas wil een deal sluiten. De Nederlandse staat moet de verantwoordelijkheid voor de afhandeling van de aardbevingsschade en de versterking overnemen, de hoogte van de gaswinning bepalen, en zo de NAM „juridische bescherming” bieden tegen aansprakelijkheid. En de oliebedrijven willen een groter percentage van de winst uit het Groningse veld; nu gaat 90 procent naar de staatskas en 10 procent naar hen.
In ruil daarvoor zullen Shell en Exxon meewerken aan eventuele plannen om minder gas te winnen en geen claim indienen voor het gas dat als gevolg van zo’n overheidsbesluit onder Groningen achterblijft. Ook zal de NAM – zolang de staat het afhandelt – de kosten van de bevingsschade vergoeden.
Woods wil snel onderhandelen. Vóór Pasen moet er een deal liggen. In een vertrouwelijke nota hebben Wiebes’ ambtenaren al gewaarschuwd voor wat er kan gebeuren als die deal er niet komt: het is een „reële mogelijkheid” dat Exxon en Shell de scheve winstverdeling aanvechten en in het gelijk worden gesteld. Erger nog: het risico bestaat dat de NAM opzettelijk zo weinig gas gaat winnen dat er tekorten ontstaan. Als het kabinet de NAM dan dwingt meer gas te winnen, “verschuiven aansprakelijkheden voor de (gevolgen van de) winning (ongecontroleerd) naar de Staat”, schrijven de ambtenaren.
Wiebes en Rutte zitten klem.






		Lees ook: Ook toen de boerderij al op 63 stutten leunde, draaide het kabinet de gaskraan verder open


Hoofdstuk 3
Daden, geen praatjes
Na de beving in Zeerijp is de stapel onbehandelde aardbevingsschades opeens een politiek probleem. Die vrijdag, 12 januari 2018, bij de persconferentie na de ministerraad probeert Rutte de verantwoordelijkheid zoveel mogelijk af te schuiven. Het „is niet alleen een zaak van de Rijksoverheid”, zegt hij, maar vergt ook „betrokkenheid en voortvarendheid” van Groningse bestuurders.
Eelco Eikenaar weet niet wat hij hoort als hij het NOS Radio 1 Journaal luistert. De SP-gedeputeerde in het Groningse provinciebestuur heeft de gaswinning in zijn portefeuille. Maandenlang heeft hij ambtenaren van het ministerie van Economische Zaken gesmeekt om de patstelling tussen Alders en de NAM te doorbreken.
In een ‘schadeprotocol’ was vastgelegd welke schades voor vergoeding in aanmerking komen en hoe ze behandeld moeten worden. Maar daar was toenemende weerstand tegen; volgens veel Groningers saboteerde de NAM de afhandeling. De schadeafhandeling werd daarom in maart 2017 stilgelegd. Alders beloofde nieuwe regels op te stellen, met minder macht voor de NAM. Maar de onderhandelingen daarover met het gasbedrijf zijn vastgelopen. Het ministerie weet van die ruzie, het weet dat er daardoor al acht maanden geen enkele schade is behandeld. Toch hebben ambtenaren noch politici de patstelling tijdens de formatie van Rutte III – tussen maart en oktober 2017 – doorbroken. En nu zou het Groningse bestuurders aan ‘betrokkenheid en voortvarendheid’ ontbreken?
Als een journalist van RTV Noord hem vraagt te reageren op Rutte, kan Eikenaar zich niet inhouden. „Ik word niet snel boos,” zegt hij, „maar dit gaat over de ruggen van mensen. Als je vooral bezig bent te voorkomen dat je ergens de schuld van krijgt, ben je niet bezig iets te bieden dat Groningers verder kan helpen. Mensen verwachten daden, geen praatjes. Laat de minister-president daar verandering in brengen, in plaats van zijn straatje schoon te vegen.”
Twee dagen later krabbelt Rutte terug. In het televisieprogramma Buitenhof zegt hij dat hij het ook zichzelf verwijt dat de schades zo lang blijven liggen. Om daarna meteen te zeggen dat hij het ook niet in zijn eentje doet, en het eigenlijk de schuld van de formatie is dat er nog geen nieuw schadeprotocol is. Een argument dat Rutte zeven maanden eerder tijdens een bezoek aan Groningen nog „staatsrechtelijk geleuter” noemde, toen hij daar de boodschap wilde afgeven dat het kabinet daadkrachtig bezig was met Groningen.
Maar deze nieuwe situatie vraagt om een nieuw verhaal. Er is tijdens de formatie „heel uitvoerig over Groningen gesproken”, zegt Rutte bij Buitenhof. Daardoor is het kabinet niet toegekomen aan „de precieze afspraken over hoe we die schade gaan afwikkelen”. Maar, zegt hij kordaat, „we kunnen nu ook snel die zaak afronden”.
In werkelijkheid is er voor het afhandelen van de schade op dat moment nog helemaal niets geregeld.
Een week later trekken tienduizend Groningers met fakkels door de koude, beregende straten van hun provinciehoofdstad. De kerkklokken luiden, en ze roepen: „Gas terug. Nu!”


Tienduizend Groningers lopen een fakkeltocht door het centrum van Groningen tegen de gaswinning, eind 2017.Foto Kees van de Veen


De alleingang van Wiebes
Susan Top stapt op maandag 22 januari net haar auto in als Wiebes belt. De 46-jarige voormalig gemeenteambtenaar is secretaris van het Groninger Gasberaad, een collectief van maatschappelijke organisaties dat invloed probeert te krijgen op het aardbevingsbeleid. Voor veel getroffen streekgenoten is zij het gezicht van de strijd voor erkenning van hun aardbevingsproblemen. Vier jaar al vergadert ze met ambtenaren en politici over de problemen, hoe ze moeten worden opgelost, hoe Groningers hun leven terug kunnen krijgen. Ze is er moedeloos van geworden.
Het Gasberaad heeft geweigerd bij Wiebes aan te schuiven om te praten over de nieuwe schadeafhandeling; ondanks de belofte dat de NAM „op afstand” zou blijven, zien ze in de documenten die het ministerie vooraf heeft gestuurd de hand van het bedrijf terug. Hún voorstellen, die al maanden bij het ministerie liggen, zijn wéér genegeerd.
Voor Wiebes is het direct afhaken van de maatschappelijke organisaties een groot probleem: hij heeft immers in november beloofd het „samen met de Groningers te doen”. Dus hij wil ook Susan Top weer aan tafel krijgen.
Als zij opneemt, vertelt Wiebes enthousiast hoe hij en zijn directeur Juridische Zaken „à deux” het voorbije weekend een nieuw voorstel voor het afhandelen van schades hebben gemaakt. Hij bezweert haar dat de NAM niet bij de uitwerking van het nieuwe schadeprotocol wordt betrokken en laat merken dat hij sympathie heeft voor de Groningse ideeën over schadeafhandeling. Hij staat te „popelen”, zegt hij, om zijn ideeën aan het Gasberaad te laten lezen, ze zullen het geweldig vinden. Maar willen ze dan alsjeblieft weer terugkomen aan de onderhandelingstafel?
Wiebes’ voorgangers vonden het vanzelfsprekend dat burgers met schade zelf een vergoeding moesten regelen bij de NAM. Als het bedrijf niet wilde betalen, konden ze altijd nog naar de rechter. Maar hij heeft daar fundamenteel andere ideeën over. Hij vertelt zijn ambtenaren dat het onrealistisch is dat een getroffen Gronings gezin het kan opnemen tegen een multinational met een leger advocaten en diepe zakken. Burgers zo aan hun lot overlaten is onrechtvaardig, en dus moet de staat ingrijpen. Het kabinet, vindt Wiebes, moet de verantwoordelijkheid helemaal van de NAM overnemen en schades veel sneller en ruimhartiger afhandelen dan nu gebeurt. De NAM moet wel blijven betalen, maar dat kan het ministerie „aan de achterdeur” regelen.



Inwoners van Zeerijp protesteren door middel van spandoeken en borden tegen de gaswinning en de minister.Foto Kees van de Veen

‘Hij wil echt’
De volgende dag, aan tafel in het provinciehuis in Groningen, blijkt dat Wiebes de Groningse wensen meer dan honoreert. Wat jarenlang onbespreekbaar was kan opeens. Mensen met schade kunnen bij de overheid terecht, en zijn niet langer overgeleverd aan het CVW. Dit bureau, dat door de NAM wordt betaald en aangestuurd, bepaalde tot nu toe in een door de NAM vastgestelde procedure of de schade veroorzaakt werd door gaswinning, en kwam vaak met alternatieve verklaringen waardoor de NAM niet hoefde te betalen. Het enige wat bewoners dan nog konden doen is procederen tegen het gasbedrijf. „Vechten tegen een kudde leeuwen, enkel met een rietje in mijn hand”, zo omschreef een van hen dat later in een ‘zwartboek’ van oppositiepartij SP.
Wiebes wil een onafhankelijke commissie instellen die bepaalt of de schade vergoed moet worden. Daarvoor is het genoeg dat „redelijkerwijs” vermoed kan worden dat de schade door de gaswinning komt. Wiebes schrapt ook de wens van de NAM om het gebied te begrenzen waarin schades worden uitgekeerd. Elke schade die door de gaswinning in Groningen komt, moet worden vergoed.
Gedeputeerde Eikenaar, die maandenlang met Economische Zaken heeft geruzied over het stilliggen van de schadeafhandeling, is voor het eerst in tijden optimistisch. Eindelijk, zo laat hij weten, kan hij „de loopgraven verlaten”. Susan Top schrijft een collega dat ze „respect en vertrouwen voor deze minister [begint] te krijgen: hij wil echt!”
Wrang is wel dat juist de Groningers die al het langst wachten hiermee niet geholpen zijn. „Het zou me van mezelf vies tegenvallen”, had Wiebes eerder gezegd, „als we een oplossing hadden waarin de bestaande gevallen zich nog bij de NAM moesten melden.” Toch gebeurt dat. De nieuwe schadecommissie zal zich buigen over de zevenduizend nieuwe die sinds maart 2017 binnen zijn gekomen. De zesduizend meldingen die er daarvoor al lagen, besluit Wiebes, kunnen de onafhankelijke deskundigen er echt niet bij hebben.


Wiebes tijdens een bezoek aan het dorpshuis in Westerwijtwerd, waar een dag eerder het epicentrum lag van een aardbeving met kracht 3.4.Foto Kees van de Veen


Hoofdstuk 4
Een moreel appèl
De schadeafhandeling is afgevinkt. Nu wil Wiebes nog de schier onmogelijke belofte van zijn voorganger inlossen: dat de Groningers uiterlijk in 2020 net zo veilig wonen als de rest van Nederland. Hij heeft nog twee jaar om dat voor elkaar te krijgen.
Dat kan alleen, zo schrijft hij aan collega’s in de ministerraad, als de NAM, Shell en Exxon „verder geen enkele bemoeienis met de uitvoering of inrichting” van de versterking hebben. De staat, vindt Wiebes, moet de verantwoordelijkheid voor de versterkingsoperatie overnemen.
Maar zoals het nu gaat vreest Wiebes een groteske mislukking. Zelfs als je veel sneller huizen versterkt, ben je niet op tijd klaar. Er is maar één oplossing: je moet ervoor zorgen dat er minder huizen onveilig verklaard worden. Dat kan alleen als je minder zware aardbevingen hebt.
Zo komt hij tot een radicaal besluit: veel minder gas winnen in Groningen.
Bij zijn aantreden heeft het nieuwe kabinet nog vol trots aangekondigd dat het de gaswinning wil verlagen, „omdat de veiligheid voorop staat.” Maar de daadwerkelijke ambities bleven bijzonder bescheiden. Volgens het regeerakkoord zou het kabinet vier jaar de tijd nemen voor een vermindering van de gaswinning met nog geen 7 procent. Wiebes wil de gaswinning zo snel mogelijk meer dan halveren, vertelt hij zijn ambtenaren. Alleen zo, denkt hij, kan hij de veiligheid van Groningers verzekeren.
Het is geen eenvoudig besluit. Sinds het begin van de gaswinning in 1963 heeft Nederland boven zijn stand geleefd. Opeenvolgende kabinetten rekenden op de miljarden die ze jaarlijks aan het opbouwen van de verzorgingsstaat konden uitgeven. In de tien jaar voor Wiebes met zijn klus begint wordt er jaarlijks gemiddeld 10 miljard euro met het Groningse aardgas verdiend.
Het voornemen van Wiebes leidt tot uitgebreide discussies in de ministerraad, blijkt uit vertrouwelijke stukken. „Geld speelt geen rol als het gaat om veiligheid.” Rutte gebruikt die frase graag als hij over de gaswinning praat. Maar geld is precies waar het over gaat in de Trêveszaal. Andere ministers verzetten zich tegen het vooruitzicht dat zij zullen moeten bezuinigen. Hoe leggen ze dat de kiezers uit, in tijden van economische voorspoed?
Kabinetsleden en hun ambtenaren zoeken naar manieren om de schade voor de staatskas te beperken. Zou het een idee zijn, vraagt minister van Financiën Wopke Hoekstra (CDA) tijdens een overleg met zijn ambtenaren, om een „solidariteitsheffing” op de gasprijs te introduceren om gaten in de begroting te dekken?
Wiebes heeft bedacht dat een onafhankelijke commissie schades moet afhandelen, en beloofde dat het Rijk noch de NAM zich ermee zou bemoeien. Maar Hoekstra eist in de ministerraad dat de commissie wel „binnen de lijnen van de aansprakelijkheid blijft” – en dus niet méér geld uitkeert dan de NAM zou doen. Als de commissie ruimhartiger schades gaat vergoeden, zal het gasbedrijf niet alle kosten willen dekken. Dat gaat de staat geld kosten. Zo sluipt het belang van de NAM toch weer de schadeafhandeling binnen.
Nog huiveriger is het kabinet voor de kosten van de versterking. In een notitie voor de ministerraad schrijft Wiebes dat die „extreem hoog” worden ingeschat. Zijn ambtenaren hanteren een worstcasescenario van 15 miljard euro.
Het zijn ook nog eens investeringen die „onvoldoende economisch rendement” opleveren, zo staat er in nota’s die in de Haagse top circuleren. Woningen met een gemiddelde WOZ-waarde van 170.000 euro worden voor gemiddeld 464.000 euro versterkt. Dat is zonde van het geld, zeker omdat het niet snel genoeg veilig wordt, en in Groningen niemand tevreden is.
Wiebes doet een moreel appèl op zijn aarzelende collega’s: hij wijst erop dat het oplossen van de problemen in Groningen een gezamenlijke verantwoordelijkheid is. Maar hij probeert ook de zorgen weg te nemen: „De kosten [van de versterking] moeten naar beneden” door middel van „een andere benadering”. Winnen we minder gas, is zijn stelling, dan hoeven we ook veel minder te versterken.


Boeren in Middelstum willen met hun protestactie de getroffen boeren en burgers een hart onder de riem steken en politici wakker schudden. Foto Kees van de Veen


Schouder aan schouder
Wiebes heeft haast. Omdat hij heeft beloofd „schouder aan schouder” op te trekken met de mensen om wie het gaat, tuigt de ex-consultant een soort brainstormcircus op. Aan een ‘bestuurlijke tafel’ zullen Wiebes en provinciale en gemeentelijke politici zich wekelijks buigen over ideeën die weer worden bedacht aan ‘experttafels’ die verschillende aspecten van de aardbevingsproblemen uitwerken.
Dit gebeurt met hulp van adviesbureau The Boston Consulting Group. Dat strijkt met een klein legertje medewerkers neer in Hotel Schimmelpenninck Huys in de Groningse binnenstad en bombardeert de deelnemers bijna dagelijks met presentaties vol analyses, tabellen en stroomdiagrammen.
Hans Alders en maatschappelijke organisaties zoals het Groninger Gasberaad met Susan Top doen mee aan die experttafels en schuiven soms ook aan bij de bestuurlijke tafel, formeel als ‘adviseurs’.
De sfeer wordt al snel ongemakkelijk. De minister en zijn ambtenaren ergeren zich eraan dat de Groningse bestuurders en bewonersorganisaties de quality time die ze eindelijk hebben met ‘Den Haag’ gebruiken om oude grieven en gedetailleerde problemen in de uitvoering van de versterking op tafel te leggen. Ook vinden ze bij Economische Zaken dat de regionale bestuurders wel erg bang zijn voor hun bewoners – met als gevolg dat als één van de Groningers ergens ‘nee’ tegen zegt, de andere regionale afgevaardigden geen ja meer durven te zeggen. De Haagse ideeën om de versterking sneller te laten verlopen worden telkens afgeschoten. Zelf met werkbare ideeën komen doen de Groningers volgens de Haagse afvaardiging niet.
De Groningers verdrinken intussen in een moesson aan overleggen, rapporten en presentaties. Zelfs het Groninger Gasberaad, dat al jaren klaagt over de moedeloos makende traagheid bij schades en versterking, verzucht dat het nu wel erg snel gaat. In een brief aan de ‘bestuurlijke tafel’ schrijft het Gasberaad: „Na jaren niet bewegen nu met grote stappen snel thuis moeten zijn, voelt voor ons erg ongemakkelijk.” Goed nadenken over alle informatie die wordt opgestuurd is „niet of nauwelijks mogelijk in het tempo waarin nu wordt gedraaid”. Waarom moet het plots zo snel, vragen ze zich af. Dat Wiebes de gaswinning wil terugdringen, weten ze nog niet.
Hun wantrouwen neemt toe als ze zien dat de ingehuurde consultants stukken rondsturen die volstaan met cijfers, analyses en standpunten van de NAM.


Boeren uit het Groningse aardbevingsgebied zijn met hun trekkers naar Den Haag gereden.Foto Kees van de Veen


Hoofdstuk 5
De perfecte strategie
Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen?
Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen.
De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen.
Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”.
NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning.
Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen.
Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt.
De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat?
Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes.
Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen.
Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets.
Wat een perfecte strategie is als je het liefst helemaal geen huizen wil versterken.



Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Eigenlijk is het versterken van Groningse huizen de verantwoordelijkheid van de Nederlandse Aardolie Maatschappij (NAM), het bedrijf dat het gas onder Groningen wint en aansprakelijk is voor de gevolgen van de bevingen die daardoor ontstaan. Maar de NAM opereerde zo traag dat het kabinet in 2015 Alders als Nationaal Coördinator Groningen aanstelde. Hij moest de versterking van duizenden huizen in aardbevingsgebied gaan ‘regisseren’. Alders, oud-Commissaris van de Koningin in Groningen, oud-minister en oud-Kamerlid voor de PvdA, probeert dat nu al meer dan twee jaar. Maar het schiet niet op. Neem Marja en Arjan Battjes. Zij wonen met hun twee kinderen in een rijtjeshuis uit 1974 aan de rand van Appingedam, op zo’n zeven kilometer van Overschild. Hun huis hoort bij de eerste groep woningen die door Alders voor versterking is aangewezen. 165 huizen in deze wijk zijn zogenoemde ‘vliesgevelwoningen’: alleen de zijmuren zijn van steen, voor en achter zijn ze van hout en kunststof. Experts vrezen dat de stenen muren bij een zware aardbeving als dominostenen omvallen, waarmee het hele rijtje tegen de grond gaat. Daarom wil Alders elk huizenblok verstevigen door een enorme boekensteun van staal en beton onder de hoekhuizen de schuiven. Het is simpel, goedkoop én snel: de operatie zou binnen acht weken kunnen zijn afgerond. Marja en Arjan Battjes wonen in zo’n hoekhuis en zien het wel zitten. Als ze toch tijdelijk hun huis uit moeten, kunnen ze meteen de keuken verbouwen. Maar de eigenaren van tussenwoningen moeten ook akkoord gaan – en velen weigeren juist. Ze betwijfelen of hun huis er veiliger van wordt en hebben geen zin in minstens twee maanden overlast. Het zorgt voor spanningen in de wijk, en het helpt niet dat verderop tweehonderd huizen gesloopt worden omdat die onveilig zouden zijn. Die mensen krijgen wél een nieuw huis. Nu ligt de versterking stil. Kerstvakantie 2017. Eric Wiebes is nu twee maanden minister van Economische Zaken in Rutte III en gebruikt de laatste dagen van het jaar om zich in het gasdossier te verdiepen. Op zijn Haagse keukentafel liggen de Groningse problemen hoog opgestapeld. Al snel bekruipt de VVD’er een beklemmend gevoel – alsof hij in een kamer zonder uitgang zit. Er liggen nog veertienduizend meldingen van door aardbevingen veroorzaakte schade waar al acht maanden niets mee wordt gedaan. En er zijn duizenden Groningers die inmiddels wél weten dat hun huis kan instorten bij een zware aardbeving, maar níét wat er wanneer gaat gebeuren om ervoor te zorgen dat ze weer veilig wonen. Wiebes rekent op Alders: die moet ervoor zorgen dat gemeenten, provincie, rijksoverheid en de NAM beter samenwerken bij het versterken van de misschien wel twintigduizend onveilige woningen. Maar Alders heeft net een lange en deprimerende mail aan Wiebes’ hoogste ambtenaar geschreven, waarin hij schrijft dat ze nog altijd niet van start zijn. „We praten en praten.” Dat het zo traag gaat, schrijft Alders, is de schuld van de NAM. Voor elke stap die hij wil zetten, moet hij om geld bedelen bij het gasbedrijf, dat zich „tot op huisniveau” met de versterking bemoeit. De NAM komt volgens Alders afspraken niet na en blijft discussiëren over de kosten en de veiligheidsnormen. Het gedrag van de NAM „wekt sterk de indruk van vertragen en uitstel om daarmee te bereiken dat er zo min mogelijk dient te gebeuren”, schrijft Alders. „Wij zijn allemaal hun gevangene.” Wiebes wil juist tempo maken, het vertrouwen van de Groningers terugwinnen. Tijdens een bezoek aan het aardbevingsgebied heeft de nieuwe minister beloofd dat hij naar de regio zal luisteren. „Den Haag gaat niet bepalen wat in Groningen gaat gebeuren.” Groningers vinden deze VVD’er een verademing ten opzichte van zijn stugge voorganger en partijgenoot Henk Kamp. Die legde vooral uit waarom dingen niet konden. Wiebes, zo merken ze in Groningen, stelt vragen. Opvallender nog: hij luistert naar de antwoorden. Tijdens zijn wandeling door de getroffen dorpen heeft hij het beleid van zijn voorganger in één zin afgeserveerd. „Dit is een Nederlands overheidsfalen van on-Nederlandse proporties.” 
Uitzichtloze onzekerheid
Jarenlang had het kabinet de Groningers aan hun lot overgelaten. Echt zichtbaar werd dat na de klap in Huizinge. Op 16 augustus 2012, rond half elf ’s avonds, werd het Groningse dorpje getroffen door een aardbeving met een geschatte magnitude van 3,6 – nog altijd de zwaarste beving in het gasgebied. Daarna konden de NAM en het kabinet niet anders dan toegeven dat de gaswinning delen van Groningen onveilig maakt, en dat er meer en zwaardere bevingen konden komen dan eerder voor mogelijk was gehouden.








Hoe de Groningse gasmissie van Wiebes mislukte




 






 







Deze podcast luister je ook in onze app


Toch werd de gaswinning niet afgebouwd. Minister Kamp had zelfs toegestaan dat in 2013 een historische hoeveelheid gas onder Groningen werd weggepompt.
Kamp zei dat Groningers het afhandelen van de bevingsschade en het versterken van hun huizen maar zelf met de NAM moesten regelen. Pas nadat toenemende regionale onrust en een vernietigend rapport van de Onderzoeksraad voor Veiligheid, halverwege 2015, voor landelijke aandacht begon te zorgen, had het kabinet hulp beloofd. Groningen moest binnen vijf jaar net zo veilig zijn als de rest van Nederland. En Hans Alders zou dat regelen.
Maar de versterking is verzand in een loopgravenoorlog tussen de NAM en Alders – die van Kamp weliswaar de ‘regie’ heeft gekregen, maar geen macht of geld. Er zijn misschien wel twintigduizend huizen onveilig, maar bij Wiebes’ aantreden zijn er pas 329 versterkt. In het huidige tempo is Groningen niet over vijf jaar veilig, zoals Kamp had beloofd, maar over zestig jaar.
Kamp heeft vooral uitzichtloze onzekerheid gecreëerd. De Folkersma’s, de Battjes en tienduizenden andere Groningers zijn bang gemaakt met de mededeling dat hun thuis misschien niet veilig is. Dagelijks vertellen de scheuren in hun eigen muren of de gestutte huizen van dorpsgenoten hun dat die angst niet denkbeeldig is. Groningers kampen met depressies, angststoornissen, hartkloppingen, slaapproblemen en hoofdpijn. De meesten door de jarenlange kafkaëske gevechten die ze met de NAM voeren om hun schade hersteld te krijgen.
Ze voelen zich gevangen in een huis dat misschien niet veilig is, maar waar ze ook niet vanaf kunnen. Want wie wil er nog wonen? Allemaal wachten ze, soms gelaten, soms strijdend, terwijl de grond tientallen keren per jaar onder hun voeten beweegt. Dat zijn de mensen met wie het nog redelijk gaat. Maar er worden ook Groningers dakloos. Sommigen ontvluchten hun steeds verder wegzakkende huizen, of slapen in kamers waar de winterwind door de scheuren binnendringt, onder lekkende daken.
En nu is Wiebes verantwoordelijk. Hij moet de onmogelijke belofte van Kamp inlossen. Hij wil het vertrouwen van de Groningers terugwinnen.
Die kerstvakantie weet hij: het moet radicaal anders.
NRC reconstrueerde in samenwerking met Dagblad van het Noorden op basis van gesprekken met tientallen hoofdrolspelers en duizenden pagina’s vertrouwelijke documenten wat er in het jaar daarna gebeurde.



Wiebes brengt een bezoek aan de provincie Groningen om over de aardbevingen te praten.Foto Kees van de Veen

Hoofdstuk 2
Een nieuw verhaal
Het nieuwe jaar begint met een nieuwe aardbeving. Op maandag 8 januari 2018, rond drie uur, vindt in het dorpje Zeerijp de zwaarste aardbeving in vijf jaar plaats. Groningers appen elkaar: waar was je, voelde je het? Is alles oké?
Bijna drieduizend bewoners melden in de dagen daarna nieuwe schades aan hun huis. Ze komen op de stapel waar al maandenlang niets mee gebeurt.
Een week lang haalt Groningen weer het landelijke nieuws. In de provincie hebben ze niet de illusie dat het iets zal uitmaken. Ze kennen het patroon: als de journalisten van de landelijke media hun microfoons en camera’s uitzetten, ebt ook de aandacht van Haagse politici weg.
Maar dit keer zal het anders zijn.
Een dag na de beving heeft Wiebes een gesprek met Alders. Ik ga de versterking helemaal anders doen, maakt de minister meteen duidelijk. Hij wil samen met regionale bestuurders en bewonersbewegingen binnen een paar weken een compleet nieuwe aanpak uit de grond stampen. Niets staat vast, ook de rol van de Nationaal Coördinator Groningen niet. Zijn zorgvuldig uitonderhandelde plannen kunnen feitelijk de prullenbak in.
Alders verzet zich. Het Rijk, de regionale overheden en de NAM hébben al een versterkingsprogramma afgesproken. Dat is moeizaam op gang gekomen, maar het loopt nu, zegt hij. De Groningers rekenen erop. Alders zal dat blijven uitvoeren. Ook is hij niet van plan zijn onafhankelijke rol zomaar op te geven. Hij is door het kabinet aangesteld om samen met álle overheden een versterkingsplan te maken, niet om als directeur van een uitvoeringsorganisatie de opdrachten van de minister uit te voeren. Als je zo iemand zoekt, zegt Alders tegen Wiebes, dan ben ik daarvoor niet beschikbaar.
Alders waarschuwt hem: denk niet dat het sneller gaat als je de hele operatie nu omgooit. Het zal vooral het al wankele vertrouwen van de Groningers in hun overheid verder beschadigen.


De Groningse vlag hangt bij een aantal huizen in het dorp Westerwijtwerd halfstok.Foto Kees van de Veen


Chefsache
Wiebes heeft die dag nog een overleg, samen met Mark Rutte. In het Torentje, de werkkamer van de minister-president, zitten de topmannen van oliebedrijven ExxonMobil en Shell, allebei voor de helft eigenaar van de NAM. De dagelijkse gang van zaken handelt de NAM zelf af, maar voor grote stappen is toestemming van de aandeelhouders nodig.
Nu is het Chefsache. Darren Woods, de baas van ExxonMobil, is vanuit Houston naar Nederland gevlogen om Rutte te zeggen dat de positie van de NAM juridisch en financieel „onhoudbaar” is. Het OM onderzoekt sinds april 2017 of de NAM kan worden vervolgd voor het opzettelijk in levensgevaar brengen van bewoners. Het versterken van huizen dreigt miljarden te kosten. En nu horen de oliebedrijven dat het kabinet ook nog eens minder gas wil winnen.
De Exxon-baas wil een deal sluiten. De Nederlandse staat moet de verantwoordelijkheid voor de afhandeling van de aardbevingsschade en de versterking overnemen, de hoogte van de gaswinning bepalen, en zo de NAM „juridische bescherming” bieden tegen aansprakelijkheid. En de oliebedrijven willen een groter percentage van de winst uit het Groningse veld; nu gaat 90 procent naar de staatskas en 10 procent naar hen.
In ruil daarvoor zullen Shell en Exxon meewerken aan eventuele plannen om minder gas te winnen en geen claim indienen voor het gas dat als gevolg van zo’n overheidsbesluit onder Groningen achterblijft. Ook zal de NAM – zolang de staat het afhandelt – de kosten van de bevingsschade vergoeden.
Woods wil snel onderhandelen. Vóór Pasen moet er een deal liggen. In een vertrouwelijke nota hebben Wiebes’ ambtenaren al gewaarschuwd voor wat er kan gebeuren als die deal er niet komt: het is een „reële mogelijkheid” dat Exxon en Shell de scheve winstverdeling aanvechten en in het gelijk worden gesteld. Erger nog: het risico bestaat dat de NAM opzettelijk zo weinig gas gaat winnen dat er tekorten ontstaan. Als het kabinet de NAM dan dwingt meer gas te winnen, “verschuiven aansprakelijkheden voor de (gevolgen van de) winning (ongecontroleerd) naar de Staat”, schrijven de ambtenaren.
Wiebes en Rutte zitten klem.






		Lees ook: Ook toen de boerderij al op 63 stutten leunde, draaide het kabinet de gaskraan verder open


Hoofdstuk 3
Daden, geen praatjes
Na de beving in Zeerijp is de stapel onbehandelde aardbevingsschades opeens een politiek probleem. Die vrijdag, 12 januari 2018, bij de persconferentie na de ministerraad probeert Rutte de verantwoordelijkheid zoveel mogelijk af te schuiven. Het „is niet alleen een zaak van de Rijksoverheid”, zegt hij, maar vergt ook „betrokkenheid en voortvarendheid” van Groningse bestuurders.
Eelco Eikenaar weet niet wat hij hoort als hij het NOS Radio 1 Journaal luistert. De SP-gedeputeerde in het Groningse provinciebestuur heeft de gaswinning in zijn portefeuille. Maandenlang heeft hij ambtenaren van het ministerie van Economische Zaken gesmeekt om de patstelling tussen Alders en de NAM te doorbreken.
In een ‘schadeprotocol’ was vastgelegd welke schades voor vergoeding in aanmerking komen en hoe ze behandeld moeten worden. Maar daar was toenemende weerstand tegen; volgens veel Groningers saboteerde de NAM de afhandeling. De schadeafhandeling werd daarom in maart 2017 stilgelegd. Alders beloofde nieuwe regels op te stellen, met minder macht voor de NAM. Maar de onderhandelingen daarover met het gasbedrijf zijn vastgelopen. Het ministerie weet van die ruzie, het weet dat er daardoor al acht maanden geen enkele schade is behandeld. Toch hebben ambtenaren noch politici de patstelling tijdens de formatie van Rutte III – tussen maart en oktober 2017 – doorbroken. En nu zou het Groningse bestuurders aan ‘betrokkenheid en voortvarendheid’ ontbreken?
Als een journalist van RTV Noord hem vraagt te reageren op Rutte, kan Eikenaar zich niet inhouden. „Ik word niet snel boos,” zegt hij, „maar dit gaat over de ruggen van mensen. Als je vooral bezig bent te voorkomen dat je ergens de schuld van krijgt, ben je niet bezig iets te bieden dat Groningers verder kan helpen. Mensen verwachten daden, geen praatjes. Laat de minister-president daar verandering in brengen, in plaats van zijn straatje schoon te vegen.”
Twee dagen later krabbelt Rutte terug. In het televisieprogramma Buitenhof zegt hij dat hij het ook zichzelf verwijt dat de schades zo lang blijven liggen. Om daarna meteen te zeggen dat hij het ook niet in zijn eentje doet, en het eigenlijk de schuld van de formatie is dat er nog geen nieuw schadeprotocol is. Een argument dat Rutte zeven maanden eerder tijdens een bezoek aan Groningen nog „staatsrechtelijk geleuter” noemde, toen hij daar de boodschap wilde afgeven dat het kabinet daadkrachtig bezig was met Groningen.
Maar deze nieuwe situatie vraagt om een nieuw verhaal. Er is tijdens de formatie „heel uitvoerig over Groningen gesproken”, zegt Rutte bij Buitenhof. Daardoor is het kabinet niet toegekomen aan „de precieze afspraken over hoe we die schade gaan afwikkelen”. Maar, zegt hij kordaat, „we kunnen nu ook snel die zaak afronden”.
In werkelijkheid is er voor het afhandelen van de schade op dat moment nog helemaal niets geregeld.
Een week later trekken tienduizend Groningers met fakkels door de koude, beregende straten van hun provinciehoofdstad. De kerkklokken luiden, en ze roepen: „Gas terug. Nu!”


Tienduizend Groningers lopen een fakkeltocht door het centrum van Groningen tegen de gaswinning, eind 2017.Foto Kees van de Veen


De alleingang van Wiebes
Susan Top stapt op maandag 22 januari net haar auto in als Wiebes belt. De 46-jarige voormalig gemeenteambtenaar is secretaris van het Groninger Gasberaad, een collectief van maatschappelijke organisaties dat invloed probeert te krijgen op het aardbevingsbeleid. Voor veel getroffen streekgenoten is zij het gezicht van de strijd voor erkenning van hun aardbevingsproblemen. Vier jaar al vergadert ze met ambtenaren en politici over de problemen, hoe ze moeten worden opgelost, hoe Groningers hun leven terug kunnen krijgen. Ze is er moedeloos van geworden.
Het Gasberaad heeft geweigerd bij Wiebes aan te schuiven om te praten over de nieuwe schadeafhandeling; ondanks de belofte dat de NAM „op afstand” zou blijven, zien ze in de documenten die het ministerie vooraf heeft gestuurd de hand van het bedrijf terug. Hún voorstellen, die al maanden bij het ministerie liggen, zijn wéér genegeerd.
Voor Wiebes is het direct afhaken van de maatschappelijke organisaties een groot probleem: hij heeft immers in november beloofd het „samen met de Groningers te doen”. Dus hij wil ook Susan Top weer aan tafel krijgen.
Als zij opneemt, vertelt Wiebes enthousiast hoe hij en zijn directeur Juridische Zaken „à deux” het voorbije weekend een nieuw voorstel voor het afhandelen van schades hebben gemaakt. Hij bezweert haar dat de NAM niet bij de uitwerking van het nieuwe schadeprotocol wordt betrokken en laat merken dat hij sympathie heeft voor de Groningse ideeën over schadeafhandeling. Hij staat te „popelen”, zegt hij, om zijn ideeën aan het Gasberaad te laten lezen, ze zullen het geweldig vinden. Maar willen ze dan alsjeblieft weer terugkomen aan de onderhandelingstafel?
Wiebes’ voorgangers vonden het vanzelfsprekend dat burgers met schade zelf een vergoeding moesten regelen bij de NAM. Als het bedrijf niet wilde betalen, konden ze altijd nog naar de rechter. Maar hij heeft daar fundamenteel andere ideeën over. Hij vertelt zijn ambtenaren dat het onrealistisch is dat een getroffen Gronings gezin het kan opnemen tegen een multinational met een leger advocaten en diepe zakken. Burgers zo aan hun lot overlaten is onrechtvaardig, en dus moet de staat ingrijpen. Het kabinet, vindt Wiebes, moet de verantwoordelijkheid helemaal van de NAM overnemen en schades veel sneller en ruimhartiger afhandelen dan nu gebeurt. De NAM moet wel blijven betalen, maar dat kan het ministerie „aan de achterdeur” regelen.



Inwoners van Zeerijp protesteren door middel van spandoeken en borden tegen de gaswinning en de minister.Foto Kees van de Veen

‘Hij wil echt’
De volgende dag, aan tafel in het provinciehuis in Groningen, blijkt dat Wiebes de Groningse wensen meer dan honoreert. Wat jarenlang onbespreekbaar was kan opeens. Mensen met schade kunnen bij de overheid terecht, en zijn niet langer overgeleverd aan het CVW. Dit bureau, dat door de NAM wordt betaald en aangestuurd, bepaalde tot nu toe in een door de NAM vastgestelde procedure of de schade veroorzaakt werd door gaswinning, en kwam vaak met alternatieve verklaringen waardoor de NAM niet hoefde te betalen. Het enige wat bewoners dan nog konden doen is procederen tegen het gasbedrijf. „Vechten tegen een kudde leeuwen, enkel met een rietje in mijn hand”, zo omschreef een van hen dat later in een ‘zwartboek’ van oppositiepartij SP.
Wiebes wil een onafhankelijke commissie instellen die bepaalt of de schade vergoed moet worden. Daarvoor is het genoeg dat „redelijkerwijs” vermoed kan worden dat de schade door de gaswinning komt. Wiebes schrapt ook de wens van de NAM om het gebied te begrenzen waarin schades worden uitgekeerd. Elke schade die door de gaswinning in Groningen komt, moet worden vergoed.
Gedeputeerde Eikenaar, die maandenlang met Economische Zaken heeft geruzied over het stilliggen van de schadeafhandeling, is voor het eerst in tijden optimistisch. Eindelijk, zo laat hij weten, kan hij „de loopgraven verlaten”. Susan Top schrijft een collega dat ze „respect en vertrouwen voor deze minister [begint] te krijgen: hij wil echt!”
Wrang is wel dat juist de Groningers die al het langst wachten hiermee niet geholpen zijn. „Het zou me van mezelf vies tegenvallen”, had Wiebes eerder gezegd, „als we een oplossing hadden waarin de bestaande gevallen zich nog bij de NAM moesten melden.” Toch gebeurt dat. De nieuwe schadecommissie zal zich buigen over de zevenduizend nieuwe die sinds maart 2017 binnen zijn gekomen. De zesduizend meldingen die er daarvoor al lagen, besluit Wiebes, kunnen de onafhankelijke deskundigen er echt niet bij hebben.


Wiebes tijdens een bezoek aan het dorpshuis in Westerwijtwerd, waar een dag eerder het epicentrum lag van een aardbeving met kracht 3.4.Foto Kees van de Veen


Hoofdstuk 4
Een moreel appèl
De schadeafhandeling is afgevinkt. Nu wil Wiebes nog de schier onmogelijke belofte van zijn voorganger inlossen: dat de Groningers uiterlijk in 2020 net zo veilig wonen als de rest van Nederland. Hij heeft nog twee jaar om dat voor elkaar te krijgen.
Dat kan alleen, zo schrijft hij aan collega’s in de ministerraad, als de NAM, Shell en Exxon „verder geen enkele bemoeienis met de uitvoering of inrichting” van de versterking hebben. De staat, vindt Wiebes, moet de verantwoordelijkheid voor de versterkingsoperatie overnemen.
Maar zoals het nu gaat vreest Wiebes een groteske mislukking. Zelfs als je veel sneller huizen versterkt, ben je niet op tijd klaar. Er is maar één oplossing: je moet ervoor zorgen dat er minder huizen onveilig verklaard worden. Dat kan alleen als je minder zware aardbevingen hebt.
Zo komt hij tot een radicaal besluit: veel minder gas winnen in Groningen.
Bij zijn aantreden heeft het nieuwe kabinet nog vol trots aangekondigd dat het de gaswinning wil verlagen, „omdat de veiligheid voorop staat.” Maar de daadwerkelijke ambities bleven bijzonder bescheiden. Volgens het regeerakkoord zou het kabinet vier jaar de tijd nemen voor een vermindering van de gaswinning met nog geen 7 procent. Wiebes wil de gaswinning zo snel mogelijk meer dan halveren, vertelt hij zijn ambtenaren. Alleen zo, denkt hij, kan hij de veiligheid van Groningers verzekeren.
Het is geen eenvoudig besluit. Sinds het begin van de gaswinning in 1963 heeft Nederland boven zijn stand geleefd. Opeenvolgende kabinetten rekenden op de miljarden die ze jaarlijks aan het opbouwen van de verzorgingsstaat konden uitgeven. In de tien jaar voor Wiebes met zijn klus begint wordt er jaarlijks gemiddeld 10 miljard euro met het Groningse aardgas verdiend.
Het voornemen van Wiebes leidt tot uitgebreide discussies in de ministerraad, blijkt uit vertrouwelijke stukken. „Geld speelt geen rol als het gaat om veiligheid.” Rutte gebruikt die frase graag als hij over de gaswinning praat. Maar geld is precies waar het over gaat in de Trêveszaal. Andere ministers verzetten zich tegen het vooruitzicht dat zij zullen moeten bezuinigen. Hoe leggen ze dat de kiezers uit, in tijden van economische voorspoed?
Kabinetsleden en hun ambtenaren zoeken naar manieren om de schade voor de staatskas te beperken. Zou het een idee zijn, vraagt minister van Financiën Wopke Hoekstra (CDA) tijdens een overleg met zijn ambtenaren, om een „solidariteitsheffing” op de gasprijs te introduceren om gaten in de begroting te dekken?
Wiebes heeft bedacht dat een onafhankelijke commissie schades moet afhandelen, en beloofde dat het Rijk noch de NAM zich ermee zou bemoeien. Maar Hoekstra eist in de ministerraad dat de commissie wel „binnen de lijnen van de aansprakelijkheid blijft” – en dus niet méér geld uitkeert dan de NAM zou doen. Als de commissie ruimhartiger schades gaat vergoeden, zal het gasbedrijf niet alle kosten willen dekken. Dat gaat de staat geld kosten. Zo sluipt het belang van de NAM toch weer de schadeafhandeling binnen.
Nog huiveriger is het kabinet voor de kosten van de versterking. In een notitie voor de ministerraad schrijft Wiebes dat die „extreem hoog” worden ingeschat. Zijn ambtenaren hanteren een worstcasescenario van 15 miljard euro.
Het zijn ook nog eens investeringen die „onvoldoende economisch rendement” opleveren, zo staat er in nota’s die in de Haagse top circuleren. Woningen met een gemiddelde WOZ-waarde van 170.000 euro worden voor gemiddeld 464.000 euro versterkt. Dat is zonde van het geld, zeker omdat het niet snel genoeg veilig wordt, en in Groningen niemand tevreden is.
Wiebes doet een moreel appèl op zijn aarzelende collega’s: hij wijst erop dat het oplossen van de problemen in Groningen een gezamenlijke verantwoordelijkheid is. Maar hij probeert ook de zorgen weg te nemen: „De kosten [van de versterking] moeten naar beneden” door middel van „een andere benadering”. Winnen we minder gas, is zijn stelling, dan hoeven we ook veel minder te versterken.


Boeren in Middelstum willen met hun protestactie de getroffen boeren en burgers een hart onder de riem steken en politici wakker schudden. Foto Kees van de Veen


Schouder aan schouder
Wiebes heeft haast. Omdat hij heeft beloofd „schouder aan schouder” op te trekken met de mensen om wie het gaat, tuigt de ex-consultant een soort brainstormcircus op. Aan een ‘bestuurlijke tafel’ zullen Wiebes en provinciale en gemeentelijke politici zich wekelijks buigen over ideeën die weer worden bedacht aan ‘experttafels’ die verschillende aspecten van de aardbevingsproblemen uitwerken.
Dit gebeurt met hulp van adviesbureau The Boston Consulting Group. Dat strijkt met een klein legertje medewerkers neer in Hotel Schimmelpenninck Huys in de Groningse binnenstad en bombardeert de deelnemers bijna dagelijks met presentaties vol analyses, tabellen en stroomdiagrammen.
Hans Alders en maatschappelijke organisaties zoals het Groninger Gasberaad met Susan Top doen mee aan die experttafels en schuiven soms ook aan bij de bestuurlijke tafel, formeel als ‘adviseurs’.
De sfeer wordt al snel ongemakkelijk. De minister en zijn ambtenaren ergeren zich eraan dat de Groningse bestuurders en bewonersorganisaties de quality time die ze eindelijk hebben met ‘Den Haag’ gebruiken om oude grieven en gedetailleerde problemen in de uitvoering van de versterking op tafel te leggen. Ook vinden ze bij Economische Zaken dat de regionale bestuurders wel erg bang zijn voor hun bewoners – met als gevolg dat als één van de Groningers ergens ‘nee’ tegen zegt, de andere regionale afgevaardigden geen ja meer durven te zeggen. De Haagse ideeën om de versterking sneller te laten verlopen worden telkens afgeschoten. Zelf met werkbare ideeën komen doen de Groningers volgens de Haagse afvaardiging niet.
De Groningers verdrinken intussen in een moesson aan overleggen, rapporten en presentaties. Zelfs het Groninger Gasberaad, dat al jaren klaagt over de moedeloos makende traagheid bij schades en versterking, verzucht dat het nu wel erg snel gaat. In een brief aan de ‘bestuurlijke tafel’ schrijft het Gasberaad: „Na jaren niet bewegen nu met grote stappen snel thuis moeten zijn, voelt voor ons erg ongemakkelijk.” Goed nadenken over alle informatie die wordt opgestuurd is „niet of nauwelijks mogelijk in het tempo waarin nu wordt gedraaid”. Waarom moet het plots zo snel, vragen ze zich af. Dat Wiebes de gaswinning wil terugdringen, weten ze nog niet.
Hun wantrouwen neemt toe als ze zien dat de ingehuurde consultants stukken rondsturen die volstaan met cijfers, analyses en standpunten van de NAM.


Boeren uit het Groningse aardbevingsgebied zijn met hun trekkers naar Den Haag gereden.Foto Kees van de Veen


Hoofdstuk 5
De perfecte strategie
Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen?
Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen.
De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen.
Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”.
NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning.
Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen.
Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt.
De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat?
Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes.
Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen.
Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets.
Wat een perfecte strategie is als je het liefst helemaal geen huizen wil versterken.



Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Jarenlang had het kabinet de Groningers aan hun lot overgelaten. Echt zichtbaar werd dat na de klap in Huizinge. Op 16 augustus 2012, rond half elf ’s avonds, werd het Groningse dorpje getroffen door een aardbeving met een geschatte magnitude van 3,6 – nog altijd de zwaarste beving in het gasgebied. Daarna konden de NAM en het kabinet niet anders dan toegeven dat de gaswinning delen van Groningen onveilig maakt, en dat er meer en zwaardere bevingen konden komen dan eerder voor mogelijk was gehouden. Toch werd de gaswinning niet afgebouwd. Minister Kamp had zelfs toegestaan dat in 2013 een historische hoeveelheid gas onder Groningen werd weggepompt. Kamp zei dat Groningers het afhandelen van de bevingsschade en het versterken van hun huizen maar zelf met de NAM moesten regelen. Pas nadat toenemende regionale onrust en een vernietigend rapport van de Onderzoeksraad voor Veiligheid, halverwege 2015, voor landelijke aandacht begon te zorgen, had het kabinet hulp beloofd. Groningen moest binnen vijf jaar net zo veilig zijn als de rest van Nederland. En Hans Alders zou dat regelen. Maar de versterking is verzand in een loopgravenoorlog tussen de NAM en Alders – die van Kamp weliswaar de ‘regie’ heeft gekregen, maar geen macht of geld. Er zijn misschien wel twintigduizend huizen onveilig, maar bij Wiebes’ aantreden zijn er pas 329 versterkt. In het huidige tempo is Groningen niet over vijf jaar veilig, zoals Kamp had beloofd, maar over zestig jaar. Kamp heeft vooral uitzichtloze onzekerheid gecreëerd. De Folkersma’s, de Battjes en tienduizenden andere Groningers zijn bang gemaakt met de mededeling dat hun thuis misschien niet veilig is. Dagelijks vertellen de scheuren in hun eigen muren of de gestutte huizen van dorpsgenoten hun dat die angst niet denkbeeldig is. Groningers kampen met depressies, angststoornissen, hartkloppingen, slaapproblemen en hoofdpijn. De meesten door de jarenlange kafkaëske gevechten die ze met de NAM voeren om hun schade hersteld te krijgen. Ze voelen zich gevangen in een huis dat misschien niet veilig is, maar waar ze ook niet vanaf kunnen. Want wie wil er nog wonen? Allemaal wachten ze, soms gelaten, soms strijdend, terwijl de grond tientallen keren per jaar onder hun voeten beweegt. Dat zijn de mensen met wie het nog redelijk gaat. Maar er worden ook Groningers dakloos. Sommigen ontvluchten hun steeds verder wegzakkende huizen, of slapen in kamers waar de winterwind door de scheuren binnendringt, onder lekkende daken. En nu is Wiebes verantwoordelijk. Hij moet de onmogelijke belofte van Kamp inlossen. Hij wil het vertrouwen van de Groningers terugwinnen. Die kerstvakantie weet hij: het moet radicaal anders. NRC reconstrueerde in samenwerking met Dagblad van het Noorden op basis van gesprekken met tientallen hoofdrolspelers en duizenden pagina’s vertrouwelijke documenten wat er in het jaar daarna gebeurde. 


Wiebes brengt een bezoek aan de provincie Groningen om over de aardbevingen te praten.Foto Kees van de Veen

Hoofdstuk 2
Een nieuw verhaal
Het nieuwe jaar begint met een nieuwe aardbeving. Op maandag 8 januari 2018, rond drie uur, vindt in het dorpje Zeerijp de zwaarste aardbeving in vijf jaar plaats. Groningers appen elkaar: waar was je, voelde je het? Is alles oké?
Bijna drieduizend bewoners melden in de dagen daarna nieuwe schades aan hun huis. Ze komen op de stapel waar al maandenlang niets mee gebeurt.
Een week lang haalt Groningen weer het landelijke nieuws. In de provincie hebben ze niet de illusie dat het iets zal uitmaken. Ze kennen het patroon: als de journalisten van de landelijke media hun microfoons en camera’s uitzetten, ebt ook de aandacht van Haagse politici weg.
Maar dit keer zal het anders zijn.
Een dag na de beving heeft Wiebes een gesprek met Alders. Ik ga de versterking helemaal anders doen, maakt de minister meteen duidelijk. Hij wil samen met regionale bestuurders en bewonersbewegingen binnen een paar weken een compleet nieuwe aanpak uit de grond stampen. Niets staat vast, ook de rol van de Nationaal Coördinator Groningen niet. Zijn zorgvuldig uitonderhandelde plannen kunnen feitelijk de prullenbak in.
Alders verzet zich. Het Rijk, de regionale overheden en de NAM hébben al een versterkingsprogramma afgesproken. Dat is moeizaam op gang gekomen, maar het loopt nu, zegt hij. De Groningers rekenen erop. Alders zal dat blijven uitvoeren. Ook is hij niet van plan zijn onafhankelijke rol zomaar op te geven. Hij is door het kabinet aangesteld om samen met álle overheden een versterkingsplan te maken, niet om als directeur van een uitvoeringsorganisatie de opdrachten van de minister uit te voeren. Als je zo iemand zoekt, zegt Alders tegen Wiebes, dan ben ik daarvoor niet beschikbaar.
Alders waarschuwt hem: denk niet dat het sneller gaat als je de hele operatie nu omgooit. Het zal vooral het al wankele vertrouwen van de Groningers in hun overheid verder beschadigen.


De Groningse vlag hangt bij een aantal huizen in het dorp Westerwijtwerd halfstok.Foto Kees van de Veen


Chefsache
Wiebes heeft die dag nog een overleg, samen met Mark Rutte. In het Torentje, de werkkamer van de minister-president, zitten de topmannen van oliebedrijven ExxonMobil en Shell, allebei voor de helft eigenaar van de NAM. De dagelijkse gang van zaken handelt de NAM zelf af, maar voor grote stappen is toestemming van de aandeelhouders nodig.
Nu is het Chefsache. Darren Woods, de baas van ExxonMobil, is vanuit Houston naar Nederland gevlogen om Rutte te zeggen dat de positie van de NAM juridisch en financieel „onhoudbaar” is. Het OM onderzoekt sinds april 2017 of de NAM kan worden vervolgd voor het opzettelijk in levensgevaar brengen van bewoners. Het versterken van huizen dreigt miljarden te kosten. En nu horen de oliebedrijven dat het kabinet ook nog eens minder gas wil winnen.
De Exxon-baas wil een deal sluiten. De Nederlandse staat moet de verantwoordelijkheid voor de afhandeling van de aardbevingsschade en de versterking overnemen, de hoogte van de gaswinning bepalen, en zo de NAM „juridische bescherming” bieden tegen aansprakelijkheid. En de oliebedrijven willen een groter percentage van de winst uit het Groningse veld; nu gaat 90 procent naar de staatskas en 10 procent naar hen.
In ruil daarvoor zullen Shell en Exxon meewerken aan eventuele plannen om minder gas te winnen en geen claim indienen voor het gas dat als gevolg van zo’n overheidsbesluit onder Groningen achterblijft. Ook zal de NAM – zolang de staat het afhandelt – de kosten van de bevingsschade vergoeden.
Woods wil snel onderhandelen. Vóór Pasen moet er een deal liggen. In een vertrouwelijke nota hebben Wiebes’ ambtenaren al gewaarschuwd voor wat er kan gebeuren als die deal er niet komt: het is een „reële mogelijkheid” dat Exxon en Shell de scheve winstverdeling aanvechten en in het gelijk worden gesteld. Erger nog: het risico bestaat dat de NAM opzettelijk zo weinig gas gaat winnen dat er tekorten ontstaan. Als het kabinet de NAM dan dwingt meer gas te winnen, “verschuiven aansprakelijkheden voor de (gevolgen van de) winning (ongecontroleerd) naar de Staat”, schrijven de ambtenaren.
Wiebes en Rutte zitten klem.






		Lees ook: Ook toen de boerderij al op 63 stutten leunde, draaide het kabinet de gaskraan verder open


Hoofdstuk 3
Daden, geen praatjes
Na de beving in Zeerijp is de stapel onbehandelde aardbevingsschades opeens een politiek probleem. Die vrijdag, 12 januari 2018, bij de persconferentie na de ministerraad probeert Rutte de verantwoordelijkheid zoveel mogelijk af te schuiven. Het „is niet alleen een zaak van de Rijksoverheid”, zegt hij, maar vergt ook „betrokkenheid en voortvarendheid” van Groningse bestuurders.
Eelco Eikenaar weet niet wat hij hoort als hij het NOS Radio 1 Journaal luistert. De SP-gedeputeerde in het Groningse provinciebestuur heeft de gaswinning in zijn portefeuille. Maandenlang heeft hij ambtenaren van het ministerie van Economische Zaken gesmeekt om de patstelling tussen Alders en de NAM te doorbreken.
In een ‘schadeprotocol’ was vastgelegd welke schades voor vergoeding in aanmerking komen en hoe ze behandeld moeten worden. Maar daar was toenemende weerstand tegen; volgens veel Groningers saboteerde de NAM de afhandeling. De schadeafhandeling werd daarom in maart 2017 stilgelegd. Alders beloofde nieuwe regels op te stellen, met minder macht voor de NAM. Maar de onderhandelingen daarover met het gasbedrijf zijn vastgelopen. Het ministerie weet van die ruzie, het weet dat er daardoor al acht maanden geen enkele schade is behandeld. Toch hebben ambtenaren noch politici de patstelling tijdens de formatie van Rutte III – tussen maart en oktober 2017 – doorbroken. En nu zou het Groningse bestuurders aan ‘betrokkenheid en voortvarendheid’ ontbreken?
Als een journalist van RTV Noord hem vraagt te reageren op Rutte, kan Eikenaar zich niet inhouden. „Ik word niet snel boos,” zegt hij, „maar dit gaat over de ruggen van mensen. Als je vooral bezig bent te voorkomen dat je ergens de schuld van krijgt, ben je niet bezig iets te bieden dat Groningers verder kan helpen. Mensen verwachten daden, geen praatjes. Laat de minister-president daar verandering in brengen, in plaats van zijn straatje schoon te vegen.”
Twee dagen later krabbelt Rutte terug. In het televisieprogramma Buitenhof zegt hij dat hij het ook zichzelf verwijt dat de schades zo lang blijven liggen. Om daarna meteen te zeggen dat hij het ook niet in zijn eentje doet, en het eigenlijk de schuld van de formatie is dat er nog geen nieuw schadeprotocol is. Een argument dat Rutte zeven maanden eerder tijdens een bezoek aan Groningen nog „staatsrechtelijk geleuter” noemde, toen hij daar de boodschap wilde afgeven dat het kabinet daadkrachtig bezig was met Groningen.
Maar deze nieuwe situatie vraagt om een nieuw verhaal. Er is tijdens de formatie „heel uitvoerig over Groningen gesproken”, zegt Rutte bij Buitenhof. Daardoor is het kabinet niet toegekomen aan „de precieze afspraken over hoe we die schade gaan afwikkelen”. Maar, zegt hij kordaat, „we kunnen nu ook snel die zaak afronden”.
In werkelijkheid is er voor het afhandelen van de schade op dat moment nog helemaal niets geregeld.
Een week later trekken tienduizend Groningers met fakkels door de koude, beregende straten van hun provinciehoofdstad. De kerkklokken luiden, en ze roepen: „Gas terug. Nu!”


Tienduizend Groningers lopen een fakkeltocht door het centrum van Groningen tegen de gaswinning, eind 2017.Foto Kees van de Veen


De alleingang van Wiebes
Susan Top stapt op maandag 22 januari net haar auto in als Wiebes belt. De 46-jarige voormalig gemeenteambtenaar is secretaris van het Groninger Gasberaad, een collectief van maatschappelijke organisaties dat invloed probeert te krijgen op het aardbevingsbeleid. Voor veel getroffen streekgenoten is zij het gezicht van de strijd voor erkenning van hun aardbevingsproblemen. Vier jaar al vergadert ze met ambtenaren en politici over de problemen, hoe ze moeten worden opgelost, hoe Groningers hun leven terug kunnen krijgen. Ze is er moedeloos van geworden.
Het Gasberaad heeft geweigerd bij Wiebes aan te schuiven om te praten over de nieuwe schadeafhandeling; ondanks de belofte dat de NAM „op afstand” zou blijven, zien ze in de documenten die het ministerie vooraf heeft gestuurd de hand van het bedrijf terug. Hún voorstellen, die al maanden bij het ministerie liggen, zijn wéér genegeerd.
Voor Wiebes is het direct afhaken van de maatschappelijke organisaties een groot probleem: hij heeft immers in november beloofd het „samen met de Groningers te doen”. Dus hij wil ook Susan Top weer aan tafel krijgen.
Als zij opneemt, vertelt Wiebes enthousiast hoe hij en zijn directeur Juridische Zaken „à deux” het voorbije weekend een nieuw voorstel voor het afhandelen van schades hebben gemaakt. Hij bezweert haar dat de NAM niet bij de uitwerking van het nieuwe schadeprotocol wordt betrokken en laat merken dat hij sympathie heeft voor de Groningse ideeën over schadeafhandeling. Hij staat te „popelen”, zegt hij, om zijn ideeën aan het Gasberaad te laten lezen, ze zullen het geweldig vinden. Maar willen ze dan alsjeblieft weer terugkomen aan de onderhandelingstafel?
Wiebes’ voorgangers vonden het vanzelfsprekend dat burgers met schade zelf een vergoeding moesten regelen bij de NAM. Als het bedrijf niet wilde betalen, konden ze altijd nog naar de rechter. Maar hij heeft daar fundamenteel andere ideeën over. Hij vertelt zijn ambtenaren dat het onrealistisch is dat een getroffen Gronings gezin het kan opnemen tegen een multinational met een leger advocaten en diepe zakken. Burgers zo aan hun lot overlaten is onrechtvaardig, en dus moet de staat ingrijpen. Het kabinet, vindt Wiebes, moet de verantwoordelijkheid helemaal van de NAM overnemen en schades veel sneller en ruimhartiger afhandelen dan nu gebeurt. De NAM moet wel blijven betalen, maar dat kan het ministerie „aan de achterdeur” regelen.



Inwoners van Zeerijp protesteren door middel van spandoeken en borden tegen de gaswinning en de minister.Foto Kees van de Veen

‘Hij wil echt’
De volgende dag, aan tafel in het provinciehuis in Groningen, blijkt dat Wiebes de Groningse wensen meer dan honoreert. Wat jarenlang onbespreekbaar was kan opeens. Mensen met schade kunnen bij de overheid terecht, en zijn niet langer overgeleverd aan het CVW. Dit bureau, dat door de NAM wordt betaald en aangestuurd, bepaalde tot nu toe in een door de NAM vastgestelde procedure of de schade veroorzaakt werd door gaswinning, en kwam vaak met alternatieve verklaringen waardoor de NAM niet hoefde te betalen. Het enige wat bewoners dan nog konden doen is procederen tegen het gasbedrijf. „Vechten tegen een kudde leeuwen, enkel met een rietje in mijn hand”, zo omschreef een van hen dat later in een ‘zwartboek’ van oppositiepartij SP.
Wiebes wil een onafhankelijke commissie instellen die bepaalt of de schade vergoed moet worden. Daarvoor is het genoeg dat „redelijkerwijs” vermoed kan worden dat de schade door de gaswinning komt. Wiebes schrapt ook de wens van de NAM om het gebied te begrenzen waarin schades worden uitgekeerd. Elke schade die door de gaswinning in Groningen komt, moet worden vergoed.
Gedeputeerde Eikenaar, die maandenlang met Economische Zaken heeft geruzied over het stilliggen van de schadeafhandeling, is voor het eerst in tijden optimistisch. Eindelijk, zo laat hij weten, kan hij „de loopgraven verlaten”. Susan Top schrijft een collega dat ze „respect en vertrouwen voor deze minister [begint] te krijgen: hij wil echt!”
Wrang is wel dat juist de Groningers die al het langst wachten hiermee niet geholpen zijn. „Het zou me van mezelf vies tegenvallen”, had Wiebes eerder gezegd, „als we een oplossing hadden waarin de bestaande gevallen zich nog bij de NAM moesten melden.” Toch gebeurt dat. De nieuwe schadecommissie zal zich buigen over de zevenduizend nieuwe die sinds maart 2017 binnen zijn gekomen. De zesduizend meldingen die er daarvoor al lagen, besluit Wiebes, kunnen de onafhankelijke deskundigen er echt niet bij hebben.


Wiebes tijdens een bezoek aan het dorpshuis in Westerwijtwerd, waar een dag eerder het epicentrum lag van een aardbeving met kracht 3.4.Foto Kees van de Veen


Hoofdstuk 4
Een moreel appèl
De schadeafhandeling is afgevinkt. Nu wil Wiebes nog de schier onmogelijke belofte van zijn voorganger inlossen: dat de Groningers uiterlijk in 2020 net zo veilig wonen als de rest van Nederland. Hij heeft nog twee jaar om dat voor elkaar te krijgen.
Dat kan alleen, zo schrijft hij aan collega’s in de ministerraad, als de NAM, Shell en Exxon „verder geen enkele bemoeienis met de uitvoering of inrichting” van de versterking hebben. De staat, vindt Wiebes, moet de verantwoordelijkheid voor de versterkingsoperatie overnemen.
Maar zoals het nu gaat vreest Wiebes een groteske mislukking. Zelfs als je veel sneller huizen versterkt, ben je niet op tijd klaar. Er is maar één oplossing: je moet ervoor zorgen dat er minder huizen onveilig verklaard worden. Dat kan alleen als je minder zware aardbevingen hebt.
Zo komt hij tot een radicaal besluit: veel minder gas winnen in Groningen.
Bij zijn aantreden heeft het nieuwe kabinet nog vol trots aangekondigd dat het de gaswinning wil verlagen, „omdat de veiligheid voorop staat.” Maar de daadwerkelijke ambities bleven bijzonder bescheiden. Volgens het regeerakkoord zou het kabinet vier jaar de tijd nemen voor een vermindering van de gaswinning met nog geen 7 procent. Wiebes wil de gaswinning zo snel mogelijk meer dan halveren, vertelt hij zijn ambtenaren. Alleen zo, denkt hij, kan hij de veiligheid van Groningers verzekeren.
Het is geen eenvoudig besluit. Sinds het begin van de gaswinning in 1963 heeft Nederland boven zijn stand geleefd. Opeenvolgende kabinetten rekenden op de miljarden die ze jaarlijks aan het opbouwen van de verzorgingsstaat konden uitgeven. In de tien jaar voor Wiebes met zijn klus begint wordt er jaarlijks gemiddeld 10 miljard euro met het Groningse aardgas verdiend.
Het voornemen van Wiebes leidt tot uitgebreide discussies in de ministerraad, blijkt uit vertrouwelijke stukken. „Geld speelt geen rol als het gaat om veiligheid.” Rutte gebruikt die frase graag als hij over de gaswinning praat. Maar geld is precies waar het over gaat in de Trêveszaal. Andere ministers verzetten zich tegen het vooruitzicht dat zij zullen moeten bezuinigen. Hoe leggen ze dat de kiezers uit, in tijden van economische voorspoed?
Kabinetsleden en hun ambtenaren zoeken naar manieren om de schade voor de staatskas te beperken. Zou het een idee zijn, vraagt minister van Financiën Wopke Hoekstra (CDA) tijdens een overleg met zijn ambtenaren, om een „solidariteitsheffing” op de gasprijs te introduceren om gaten in de begroting te dekken?
Wiebes heeft bedacht dat een onafhankelijke commissie schades moet afhandelen, en beloofde dat het Rijk noch de NAM zich ermee zou bemoeien. Maar Hoekstra eist in de ministerraad dat de commissie wel „binnen de lijnen van de aansprakelijkheid blijft” – en dus niet méér geld uitkeert dan de NAM zou doen. Als de commissie ruimhartiger schades gaat vergoeden, zal het gasbedrijf niet alle kosten willen dekken. Dat gaat de staat geld kosten. Zo sluipt het belang van de NAM toch weer de schadeafhandeling binnen.
Nog huiveriger is het kabinet voor de kosten van de versterking. In een notitie voor de ministerraad schrijft Wiebes dat die „extreem hoog” worden ingeschat. Zijn ambtenaren hanteren een worstcasescenario van 15 miljard euro.
Het zijn ook nog eens investeringen die „onvoldoende economisch rendement” opleveren, zo staat er in nota’s die in de Haagse top circuleren. Woningen met een gemiddelde WOZ-waarde van 170.000 euro worden voor gemiddeld 464.000 euro versterkt. Dat is zonde van het geld, zeker omdat het niet snel genoeg veilig wordt, en in Groningen niemand tevreden is.
Wiebes doet een moreel appèl op zijn aarzelende collega’s: hij wijst erop dat het oplossen van de problemen in Groningen een gezamenlijke verantwoordelijkheid is. Maar hij probeert ook de zorgen weg te nemen: „De kosten [van de versterking] moeten naar beneden” door middel van „een andere benadering”. Winnen we minder gas, is zijn stelling, dan hoeven we ook veel minder te versterken.


Boeren in Middelstum willen met hun protestactie de getroffen boeren en burgers een hart onder de riem steken en politici wakker schudden. Foto Kees van de Veen


Schouder aan schouder
Wiebes heeft haast. Omdat hij heeft beloofd „schouder aan schouder” op te trekken met de mensen om wie het gaat, tuigt de ex-consultant een soort brainstormcircus op. Aan een ‘bestuurlijke tafel’ zullen Wiebes en provinciale en gemeentelijke politici zich wekelijks buigen over ideeën die weer worden bedacht aan ‘experttafels’ die verschillende aspecten van de aardbevingsproblemen uitwerken.
Dit gebeurt met hulp van adviesbureau The Boston Consulting Group. Dat strijkt met een klein legertje medewerkers neer in Hotel Schimmelpenninck Huys in de Groningse binnenstad en bombardeert de deelnemers bijna dagelijks met presentaties vol analyses, tabellen en stroomdiagrammen.
Hans Alders en maatschappelijke organisaties zoals het Groninger Gasberaad met Susan Top doen mee aan die experttafels en schuiven soms ook aan bij de bestuurlijke tafel, formeel als ‘adviseurs’.
De sfeer wordt al snel ongemakkelijk. De minister en zijn ambtenaren ergeren zich eraan dat de Groningse bestuurders en bewonersorganisaties de quality time die ze eindelijk hebben met ‘Den Haag’ gebruiken om oude grieven en gedetailleerde problemen in de uitvoering van de versterking op tafel te leggen. Ook vinden ze bij Economische Zaken dat de regionale bestuurders wel erg bang zijn voor hun bewoners – met als gevolg dat als één van de Groningers ergens ‘nee’ tegen zegt, de andere regionale afgevaardigden geen ja meer durven te zeggen. De Haagse ideeën om de versterking sneller te laten verlopen worden telkens afgeschoten. Zelf met werkbare ideeën komen doen de Groningers volgens de Haagse afvaardiging niet.
De Groningers verdrinken intussen in een moesson aan overleggen, rapporten en presentaties. Zelfs het Groninger Gasberaad, dat al jaren klaagt over de moedeloos makende traagheid bij schades en versterking, verzucht dat het nu wel erg snel gaat. In een brief aan de ‘bestuurlijke tafel’ schrijft het Gasberaad: „Na jaren niet bewegen nu met grote stappen snel thuis moeten zijn, voelt voor ons erg ongemakkelijk.” Goed nadenken over alle informatie die wordt opgestuurd is „niet of nauwelijks mogelijk in het tempo waarin nu wordt gedraaid”. Waarom moet het plots zo snel, vragen ze zich af. Dat Wiebes de gaswinning wil terugdringen, weten ze nog niet.
Hun wantrouwen neemt toe als ze zien dat de ingehuurde consultants stukken rondsturen die volstaan met cijfers, analyses en standpunten van de NAM.


Boeren uit het Groningse aardbevingsgebied zijn met hun trekkers naar Den Haag gereden.Foto Kees van de Veen


Hoofdstuk 5
De perfecte strategie
Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen?
Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen.
De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen.
Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”.
NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning.
Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen.
Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt.
De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat?
Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes.
Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen.
Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets.
Wat een perfecte strategie is als je het liefst helemaal geen huizen wil versterken.



Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Het nieuwe jaar begint met een nieuwe aardbeving. Op maandag 8 januari 2018, rond drie uur, vindt in het dorpje Zeerijp de zwaarste aardbeving in vijf jaar plaats. Groningers appen elkaar: waar was je, voelde je het? Is alles oké? Bijna drieduizend bewoners melden in de dagen daarna nieuwe schades aan hun huis. Ze komen op de stapel waar al maandenlang niets mee gebeurt. Een week lang haalt Groningen weer het landelijke nieuws. In de provincie hebben ze niet de illusie dat het iets zal uitmaken. Ze kennen het patroon: als de journalisten van de landelijke media hun microfoons en camera’s uitzetten, ebt ook de aandacht van Haagse politici weg. Maar dit keer zal het anders zijn. Een dag na de beving heeft Wiebes een gesprek met Alders. Ik ga de versterking helemaal anders doen, maakt de minister meteen duidelijk. Hij wil samen met regionale bestuurders en bewonersbewegingen binnen een paar weken een compleet nieuwe aanpak uit de grond stampen. Niets staat vast, ook de rol van de Nationaal Coördinator Groningen niet. Zijn zorgvuldig uitonderhandelde plannen kunnen feitelijk de prullenbak in. Alders verzet zich. Het Rijk, de regionale overheden en de NAM hébben al een versterkingsprogramma afgesproken. Dat is moeizaam op gang gekomen, maar het loopt nu, zegt hij. De Groningers rekenen erop. Alders zal dat blijven uitvoeren. Ook is hij niet van plan zijn onafhankelijke rol zomaar op te geven. Hij is door het kabinet aangesteld om samen met álle overheden een versterkingsplan te maken, niet om als directeur van een uitvoeringsorganisatie de opdrachten van de minister uit te voeren. Als je zo iemand zoekt, zegt Alders tegen Wiebes, dan ben ik daarvoor niet beschikbaar. Alders waarschuwt hem: denk niet dat het sneller gaat als je de hele operatie nu omgooit. Het zal vooral het al wankele vertrouwen van de Groningers in hun overheid verder beschadigen. 
Chefsache
Wiebes heeft die dag nog een overleg, samen met Mark Rutte. In het Torentje, de werkkamer van de minister-president, zitten de topmannen van oliebedrijven ExxonMobil en Shell, allebei voor de helft eigenaar van de NAM. De dagelijkse gang van zaken handelt de NAM zelf af, maar voor grote stappen is toestemming van de aandeelhouders nodig.
Nu is het Chefsache. Darren Woods, de baas van ExxonMobil, is vanuit Houston naar Nederland gevlogen om Rutte te zeggen dat de positie van de NAM juridisch en financieel „onhoudbaar” is. Het OM onderzoekt sinds april 2017 of de NAM kan worden vervolgd voor het opzettelijk in levensgevaar brengen van bewoners. Het versterken van huizen dreigt miljarden te kosten. En nu horen de oliebedrijven dat het kabinet ook nog eens minder gas wil winnen.
De Exxon-baas wil een deal sluiten. De Nederlandse staat moet de verantwoordelijkheid voor de afhandeling van de aardbevingsschade en de versterking overnemen, de hoogte van de gaswinning bepalen, en zo de NAM „juridische bescherming” bieden tegen aansprakelijkheid. En de oliebedrijven willen een groter percentage van de winst uit het Groningse veld; nu gaat 90 procent naar de staatskas en 10 procent naar hen.
In ruil daarvoor zullen Shell en Exxon meewerken aan eventuele plannen om minder gas te winnen en geen claim indienen voor het gas dat als gevolg van zo’n overheidsbesluit onder Groningen achterblijft. Ook zal de NAM – zolang de staat het afhandelt – de kosten van de bevingsschade vergoeden.
Woods wil snel onderhandelen. Vóór Pasen moet er een deal liggen. In een vertrouwelijke nota hebben Wiebes’ ambtenaren al gewaarschuwd voor wat er kan gebeuren als die deal er niet komt: het is een „reële mogelijkheid” dat Exxon en Shell de scheve winstverdeling aanvechten en in het gelijk worden gesteld. Erger nog: het risico bestaat dat de NAM opzettelijk zo weinig gas gaat winnen dat er tekorten ontstaan. Als het kabinet de NAM dan dwingt meer gas te winnen, “verschuiven aansprakelijkheden voor de (gevolgen van de) winning (ongecontroleerd) naar de Staat”, schrijven de ambtenaren.
Wiebes en Rutte zitten klem.






		Lees ook: Ook toen de boerderij al op 63 stutten leunde, draaide het kabinet de gaskraan verder open


Hoofdstuk 3
Daden, geen praatjes
Na de beving in Zeerijp is de stapel onbehandelde aardbevingsschades opeens een politiek probleem. Die vrijdag, 12 januari 2018, bij de persconferentie na de ministerraad probeert Rutte de verantwoordelijkheid zoveel mogelijk af te schuiven. Het „is niet alleen een zaak van de Rijksoverheid”, zegt hij, maar vergt ook „betrokkenheid en voortvarendheid” van Groningse bestuurders.
Eelco Eikenaar weet niet wat hij hoort als hij het NOS Radio 1 Journaal luistert. De SP-gedeputeerde in het Groningse provinciebestuur heeft de gaswinning in zijn portefeuille. Maandenlang heeft hij ambtenaren van het ministerie van Economische Zaken gesmeekt om de patstelling tussen Alders en de NAM te doorbreken.
In een ‘schadeprotocol’ was vastgelegd welke schades voor vergoeding in aanmerking komen en hoe ze behandeld moeten worden. Maar daar was toenemende weerstand tegen; volgens veel Groningers saboteerde de NAM de afhandeling. De schadeafhandeling werd daarom in maart 2017 stilgelegd. Alders beloofde nieuwe regels op te stellen, met minder macht voor de NAM. Maar de onderhandelingen daarover met het gasbedrijf zijn vastgelopen. Het ministerie weet van die ruzie, het weet dat er daardoor al acht maanden geen enkele schade is behandeld. Toch hebben ambtenaren noch politici de patstelling tijdens de formatie van Rutte III – tussen maart en oktober 2017 – doorbroken. En nu zou het Groningse bestuurders aan ‘betrokkenheid en voortvarendheid’ ontbreken?
Als een journalist van RTV Noord hem vraagt te reageren op Rutte, kan Eikenaar zich niet inhouden. „Ik word niet snel boos,” zegt hij, „maar dit gaat over de ruggen van mensen. Als je vooral bezig bent te voorkomen dat je ergens de schuld van krijgt, ben je niet bezig iets te bieden dat Groningers verder kan helpen. Mensen verwachten daden, geen praatjes. Laat de minister-president daar verandering in brengen, in plaats van zijn straatje schoon te vegen.”
Twee dagen later krabbelt Rutte terug. In het televisieprogramma Buitenhof zegt hij dat hij het ook zichzelf verwijt dat de schades zo lang blijven liggen. Om daarna meteen te zeggen dat hij het ook niet in zijn eentje doet, en het eigenlijk de schuld van de formatie is dat er nog geen nieuw schadeprotocol is. Een argument dat Rutte zeven maanden eerder tijdens een bezoek aan Groningen nog „staatsrechtelijk geleuter” noemde, toen hij daar de boodschap wilde afgeven dat het kabinet daadkrachtig bezig was met Groningen.
Maar deze nieuwe situatie vraagt om een nieuw verhaal. Er is tijdens de formatie „heel uitvoerig over Groningen gesproken”, zegt Rutte bij Buitenhof. Daardoor is het kabinet niet toegekomen aan „de precieze afspraken over hoe we die schade gaan afwikkelen”. Maar, zegt hij kordaat, „we kunnen nu ook snel die zaak afronden”.
In werkelijkheid is er voor het afhandelen van de schade op dat moment nog helemaal niets geregeld.
Een week later trekken tienduizend Groningers met fakkels door de koude, beregende straten van hun provinciehoofdstad. De kerkklokken luiden, en ze roepen: „Gas terug. Nu!”


Tienduizend Groningers lopen een fakkeltocht door het centrum van Groningen tegen de gaswinning, eind 2017.Foto Kees van de Veen


De alleingang van Wiebes
Susan Top stapt op maandag 22 januari net haar auto in als Wiebes belt. De 46-jarige voormalig gemeenteambtenaar is secretaris van het Groninger Gasberaad, een collectief van maatschappelijke organisaties dat invloed probeert te krijgen op het aardbevingsbeleid. Voor veel getroffen streekgenoten is zij het gezicht van de strijd voor erkenning van hun aardbevingsproblemen. Vier jaar al vergadert ze met ambtenaren en politici over de problemen, hoe ze moeten worden opgelost, hoe Groningers hun leven terug kunnen krijgen. Ze is er moedeloos van geworden.
Het Gasberaad heeft geweigerd bij Wiebes aan te schuiven om te praten over de nieuwe schadeafhandeling; ondanks de belofte dat de NAM „op afstand” zou blijven, zien ze in de documenten die het ministerie vooraf heeft gestuurd de hand van het bedrijf terug. Hún voorstellen, die al maanden bij het ministerie liggen, zijn wéér genegeerd.
Voor Wiebes is het direct afhaken van de maatschappelijke organisaties een groot probleem: hij heeft immers in november beloofd het „samen met de Groningers te doen”. Dus hij wil ook Susan Top weer aan tafel krijgen.
Als zij opneemt, vertelt Wiebes enthousiast hoe hij en zijn directeur Juridische Zaken „à deux” het voorbije weekend een nieuw voorstel voor het afhandelen van schades hebben gemaakt. Hij bezweert haar dat de NAM niet bij de uitwerking van het nieuwe schadeprotocol wordt betrokken en laat merken dat hij sympathie heeft voor de Groningse ideeën over schadeafhandeling. Hij staat te „popelen”, zegt hij, om zijn ideeën aan het Gasberaad te laten lezen, ze zullen het geweldig vinden. Maar willen ze dan alsjeblieft weer terugkomen aan de onderhandelingstafel?
Wiebes’ voorgangers vonden het vanzelfsprekend dat burgers met schade zelf een vergoeding moesten regelen bij de NAM. Als het bedrijf niet wilde betalen, konden ze altijd nog naar de rechter. Maar hij heeft daar fundamenteel andere ideeën over. Hij vertelt zijn ambtenaren dat het onrealistisch is dat een getroffen Gronings gezin het kan opnemen tegen een multinational met een leger advocaten en diepe zakken. Burgers zo aan hun lot overlaten is onrechtvaardig, en dus moet de staat ingrijpen. Het kabinet, vindt Wiebes, moet de verantwoordelijkheid helemaal van de NAM overnemen en schades veel sneller en ruimhartiger afhandelen dan nu gebeurt. De NAM moet wel blijven betalen, maar dat kan het ministerie „aan de achterdeur” regelen.



Inwoners van Zeerijp protesteren door middel van spandoeken en borden tegen de gaswinning en de minister.Foto Kees van de Veen

‘Hij wil echt’
De volgende dag, aan tafel in het provinciehuis in Groningen, blijkt dat Wiebes de Groningse wensen meer dan honoreert. Wat jarenlang onbespreekbaar was kan opeens. Mensen met schade kunnen bij de overheid terecht, en zijn niet langer overgeleverd aan het CVW. Dit bureau, dat door de NAM wordt betaald en aangestuurd, bepaalde tot nu toe in een door de NAM vastgestelde procedure of de schade veroorzaakt werd door gaswinning, en kwam vaak met alternatieve verklaringen waardoor de NAM niet hoefde te betalen. Het enige wat bewoners dan nog konden doen is procederen tegen het gasbedrijf. „Vechten tegen een kudde leeuwen, enkel met een rietje in mijn hand”, zo omschreef een van hen dat later in een ‘zwartboek’ van oppositiepartij SP.
Wiebes wil een onafhankelijke commissie instellen die bepaalt of de schade vergoed moet worden. Daarvoor is het genoeg dat „redelijkerwijs” vermoed kan worden dat de schade door de gaswinning komt. Wiebes schrapt ook de wens van de NAM om het gebied te begrenzen waarin schades worden uitgekeerd. Elke schade die door de gaswinning in Groningen komt, moet worden vergoed.
Gedeputeerde Eikenaar, die maandenlang met Economische Zaken heeft geruzied over het stilliggen van de schadeafhandeling, is voor het eerst in tijden optimistisch. Eindelijk, zo laat hij weten, kan hij „de loopgraven verlaten”. Susan Top schrijft een collega dat ze „respect en vertrouwen voor deze minister [begint] te krijgen: hij wil echt!”
Wrang is wel dat juist de Groningers die al het langst wachten hiermee niet geholpen zijn. „Het zou me van mezelf vies tegenvallen”, had Wiebes eerder gezegd, „als we een oplossing hadden waarin de bestaande gevallen zich nog bij de NAM moesten melden.” Toch gebeurt dat. De nieuwe schadecommissie zal zich buigen over de zevenduizend nieuwe die sinds maart 2017 binnen zijn gekomen. De zesduizend meldingen die er daarvoor al lagen, besluit Wiebes, kunnen de onafhankelijke deskundigen er echt niet bij hebben.


Wiebes tijdens een bezoek aan het dorpshuis in Westerwijtwerd, waar een dag eerder het epicentrum lag van een aardbeving met kracht 3.4.Foto Kees van de Veen


Hoofdstuk 4
Een moreel appèl
De schadeafhandeling is afgevinkt. Nu wil Wiebes nog de schier onmogelijke belofte van zijn voorganger inlossen: dat de Groningers uiterlijk in 2020 net zo veilig wonen als de rest van Nederland. Hij heeft nog twee jaar om dat voor elkaar te krijgen.
Dat kan alleen, zo schrijft hij aan collega’s in de ministerraad, als de NAM, Shell en Exxon „verder geen enkele bemoeienis met de uitvoering of inrichting” van de versterking hebben. De staat, vindt Wiebes, moet de verantwoordelijkheid voor de versterkingsoperatie overnemen.
Maar zoals het nu gaat vreest Wiebes een groteske mislukking. Zelfs als je veel sneller huizen versterkt, ben je niet op tijd klaar. Er is maar één oplossing: je moet ervoor zorgen dat er minder huizen onveilig verklaard worden. Dat kan alleen als je minder zware aardbevingen hebt.
Zo komt hij tot een radicaal besluit: veel minder gas winnen in Groningen.
Bij zijn aantreden heeft het nieuwe kabinet nog vol trots aangekondigd dat het de gaswinning wil verlagen, „omdat de veiligheid voorop staat.” Maar de daadwerkelijke ambities bleven bijzonder bescheiden. Volgens het regeerakkoord zou het kabinet vier jaar de tijd nemen voor een vermindering van de gaswinning met nog geen 7 procent. Wiebes wil de gaswinning zo snel mogelijk meer dan halveren, vertelt hij zijn ambtenaren. Alleen zo, denkt hij, kan hij de veiligheid van Groningers verzekeren.
Het is geen eenvoudig besluit. Sinds het begin van de gaswinning in 1963 heeft Nederland boven zijn stand geleefd. Opeenvolgende kabinetten rekenden op de miljarden die ze jaarlijks aan het opbouwen van de verzorgingsstaat konden uitgeven. In de tien jaar voor Wiebes met zijn klus begint wordt er jaarlijks gemiddeld 10 miljard euro met het Groningse aardgas verdiend.
Het voornemen van Wiebes leidt tot uitgebreide discussies in de ministerraad, blijkt uit vertrouwelijke stukken. „Geld speelt geen rol als het gaat om veiligheid.” Rutte gebruikt die frase graag als hij over de gaswinning praat. Maar geld is precies waar het over gaat in de Trêveszaal. Andere ministers verzetten zich tegen het vooruitzicht dat zij zullen moeten bezuinigen. Hoe leggen ze dat de kiezers uit, in tijden van economische voorspoed?
Kabinetsleden en hun ambtenaren zoeken naar manieren om de schade voor de staatskas te beperken. Zou het een idee zijn, vraagt minister van Financiën Wopke Hoekstra (CDA) tijdens een overleg met zijn ambtenaren, om een „solidariteitsheffing” op de gasprijs te introduceren om gaten in de begroting te dekken?
Wiebes heeft bedacht dat een onafhankelijke commissie schades moet afhandelen, en beloofde dat het Rijk noch de NAM zich ermee zou bemoeien. Maar Hoekstra eist in de ministerraad dat de commissie wel „binnen de lijnen van de aansprakelijkheid blijft” – en dus niet méér geld uitkeert dan de NAM zou doen. Als de commissie ruimhartiger schades gaat vergoeden, zal het gasbedrijf niet alle kosten willen dekken. Dat gaat de staat geld kosten. Zo sluipt het belang van de NAM toch weer de schadeafhandeling binnen.
Nog huiveriger is het kabinet voor de kosten van de versterking. In een notitie voor de ministerraad schrijft Wiebes dat die „extreem hoog” worden ingeschat. Zijn ambtenaren hanteren een worstcasescenario van 15 miljard euro.
Het zijn ook nog eens investeringen die „onvoldoende economisch rendement” opleveren, zo staat er in nota’s die in de Haagse top circuleren. Woningen met een gemiddelde WOZ-waarde van 170.000 euro worden voor gemiddeld 464.000 euro versterkt. Dat is zonde van het geld, zeker omdat het niet snel genoeg veilig wordt, en in Groningen niemand tevreden is.
Wiebes doet een moreel appèl op zijn aarzelende collega’s: hij wijst erop dat het oplossen van de problemen in Groningen een gezamenlijke verantwoordelijkheid is. Maar hij probeert ook de zorgen weg te nemen: „De kosten [van de versterking] moeten naar beneden” door middel van „een andere benadering”. Winnen we minder gas, is zijn stelling, dan hoeven we ook veel minder te versterken.


Boeren in Middelstum willen met hun protestactie de getroffen boeren en burgers een hart onder de riem steken en politici wakker schudden. Foto Kees van de Veen


Schouder aan schouder
Wiebes heeft haast. Omdat hij heeft beloofd „schouder aan schouder” op te trekken met de mensen om wie het gaat, tuigt de ex-consultant een soort brainstormcircus op. Aan een ‘bestuurlijke tafel’ zullen Wiebes en provinciale en gemeentelijke politici zich wekelijks buigen over ideeën die weer worden bedacht aan ‘experttafels’ die verschillende aspecten van de aardbevingsproblemen uitwerken.
Dit gebeurt met hulp van adviesbureau The Boston Consulting Group. Dat strijkt met een klein legertje medewerkers neer in Hotel Schimmelpenninck Huys in de Groningse binnenstad en bombardeert de deelnemers bijna dagelijks met presentaties vol analyses, tabellen en stroomdiagrammen.
Hans Alders en maatschappelijke organisaties zoals het Groninger Gasberaad met Susan Top doen mee aan die experttafels en schuiven soms ook aan bij de bestuurlijke tafel, formeel als ‘adviseurs’.
De sfeer wordt al snel ongemakkelijk. De minister en zijn ambtenaren ergeren zich eraan dat de Groningse bestuurders en bewonersorganisaties de quality time die ze eindelijk hebben met ‘Den Haag’ gebruiken om oude grieven en gedetailleerde problemen in de uitvoering van de versterking op tafel te leggen. Ook vinden ze bij Economische Zaken dat de regionale bestuurders wel erg bang zijn voor hun bewoners – met als gevolg dat als één van de Groningers ergens ‘nee’ tegen zegt, de andere regionale afgevaardigden geen ja meer durven te zeggen. De Haagse ideeën om de versterking sneller te laten verlopen worden telkens afgeschoten. Zelf met werkbare ideeën komen doen de Groningers volgens de Haagse afvaardiging niet.
De Groningers verdrinken intussen in een moesson aan overleggen, rapporten en presentaties. Zelfs het Groninger Gasberaad, dat al jaren klaagt over de moedeloos makende traagheid bij schades en versterking, verzucht dat het nu wel erg snel gaat. In een brief aan de ‘bestuurlijke tafel’ schrijft het Gasberaad: „Na jaren niet bewegen nu met grote stappen snel thuis moeten zijn, voelt voor ons erg ongemakkelijk.” Goed nadenken over alle informatie die wordt opgestuurd is „niet of nauwelijks mogelijk in het tempo waarin nu wordt gedraaid”. Waarom moet het plots zo snel, vragen ze zich af. Dat Wiebes de gaswinning wil terugdringen, weten ze nog niet.
Hun wantrouwen neemt toe als ze zien dat de ingehuurde consultants stukken rondsturen die volstaan met cijfers, analyses en standpunten van de NAM.


Boeren uit het Groningse aardbevingsgebied zijn met hun trekkers naar Den Haag gereden.Foto Kees van de Veen


Hoofdstuk 5
De perfecte strategie
Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen?
Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen.
De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen.
Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”.
NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning.
Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen.
Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt.
De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat?
Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes.
Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen.
Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets.
Wat een perfecte strategie is als je het liefst helemaal geen huizen wil versterken.



Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Wiebes heeft die dag nog een overleg, samen met Mark Rutte. In het Torentje, de werkkamer van de minister-president, zitten de topmannen van oliebedrijven ExxonMobil en Shell, allebei voor de helft eigenaar van de NAM. De dagelijkse gang van zaken handelt de NAM zelf af, maar voor grote stappen is toestemming van de aandeelhouders nodig. Nu is het Chefsache. Darren Woods, de baas van ExxonMobil, is vanuit Houston naar Nederland gevlogen om Rutte te zeggen dat de positie van de NAM juridisch en financieel „onhoudbaar” is. Het OM onderzoekt sinds april 2017 of de NAM kan worden vervolgd voor het opzettelijk in levensgevaar brengen van bewoners. Het versterken van huizen dreigt miljarden te kosten. En nu horen de oliebedrijven dat het kabinet ook nog eens minder gas wil winnen. De Exxon-baas wil een deal sluiten. De Nederlandse staat moet de verantwoordelijkheid voor de afhandeling van de aardbevingsschade en de versterking overnemen, de hoogte van de gaswinning bepalen, en zo de NAM „juridische bescherming” bieden tegen aansprakelijkheid. En de oliebedrijven willen een groter percentage van de winst uit het Groningse veld; nu gaat 90 procent naar de staatskas en 10 procent naar hen. In ruil daarvoor zullen Shell en Exxon meewerken aan eventuele plannen om minder gas te winnen en geen claim indienen voor het gas dat als gevolg van zo’n overheidsbesluit onder Groningen achterblijft. Ook zal de NAM – zolang de staat het afhandelt – de kosten van de bevingsschade vergoeden. Woods wil snel onderhandelen. Vóór Pasen moet er een deal liggen. In een vertrouwelijke nota hebben Wiebes’ ambtenaren al gewaarschuwd voor wat er kan gebeuren als die deal er niet komt: het is een „reële mogelijkheid” dat Exxon en Shell de scheve winstverdeling aanvechten en in het gelijk worden gesteld. Erger nog: het risico bestaat dat de NAM opzettelijk zo weinig gas gaat winnen dat er tekorten ontstaan. Als het kabinet de NAM dan dwingt meer gas te winnen, “verschuiven aansprakelijkheden voor de (gevolgen van de) winning (ongecontroleerd) naar de Staat”, schrijven de ambtenaren. Wiebes en Rutte zitten klem. Na de beving in Zeerijp is de stapel onbehandelde aardbevingsschades opeens een politiek probleem. Die vrijdag, 12 januari 2018, bij de persconferentie na de ministerraad probeert Rutte de verantwoordelijkheid zoveel mogelijk af te schuiven. Het „is niet alleen een zaak van de Rijksoverheid”, zegt hij, maar vergt ook „betrokkenheid en voortvarendheid” van Groningse bestuurders. Eelco Eikenaar weet niet wat hij hoort als hij het NOS Radio 1 Journaal luistert. De SP-gedeputeerde in het Groningse provinciebestuur heeft de gaswinning in zijn portefeuille. Maandenlang heeft hij ambtenaren van het ministerie van Economische Zaken gesmeekt om de patstelling tussen Alders en de NAM te doorbreken. In een ‘schadeprotocol’ was vastgelegd welke schades voor vergoeding in aanmerking komen en hoe ze behandeld moeten worden. Maar daar was toenemende weerstand tegen; volgens veel Groningers saboteerde de NAM de afhandeling. De schadeafhandeling werd daarom in maart 2017 stilgelegd. Alders beloofde nieuwe regels op te stellen, met minder macht voor de NAM. Maar de onderhandelingen daarover met het gasbedrijf zijn vastgelopen. Het ministerie weet van die ruzie, het weet dat er daardoor al acht maanden geen enkele schade is behandeld. Toch hebben ambtenaren noch politici de patstelling tijdens de formatie van Rutte III – tussen maart en oktober 2017 – doorbroken. En nu zou het Groningse bestuurders aan ‘betrokkenheid en voortvarendheid’ ontbreken? Als een journalist van RTV Noord hem vraagt te reageren op Rutte, kan Eikenaar zich niet inhouden. „Ik word niet snel boos,” zegt hij, „maar dit gaat over de ruggen van mensen. Als je vooral bezig bent te voorkomen dat je ergens de schuld van krijgt, ben je niet bezig iets te bieden dat Groningers verder kan helpen. Mensen verwachten daden, geen praatjes. Laat de minister-president daar verandering in brengen, in plaats van zijn straatje schoon te vegen.” Twee dagen later krabbelt Rutte terug. In het televisieprogramma Buitenhof zegt hij dat hij het ook zichzelf verwijt dat de schades zo lang blijven liggen. Om daarna meteen te zeggen dat hij het ook niet in zijn eentje doet, en het eigenlijk de schuld van de formatie is dat er nog geen nieuw schadeprotocol is. Een argument dat Rutte zeven maanden eerder tijdens een bezoek aan Groningen nog „staatsrechtelijk geleuter” noemde, toen hij daar de boodschap wilde afgeven dat het kabinet daadkrachtig bezig was met Groningen. Maar deze nieuwe situatie vraagt om een nieuw verhaal. Er is tijdens de formatie „heel uitvoerig over Groningen gesproken”, zegt Rutte bij Buitenhof. Daardoor is het kabinet niet toegekomen aan „de precieze afspraken over hoe we die schade gaan afwikkelen”. Maar, zegt hij kordaat, „we kunnen nu ook snel die zaak afronden”. In werkelijkheid is er voor het afhandelen van de schade op dat moment nog helemaal niets geregeld. Een week later trekken tienduizend Groningers met fakkels door de koude, beregende straten van hun provinciehoofdstad. De kerkklokken luiden, en ze roepen: „Gas terug. Nu!” 
De alleingang van Wiebes
Susan Top stapt op maandag 22 januari net haar auto in als Wiebes belt. De 46-jarige voormalig gemeenteambtenaar is secretaris van het Groninger Gasberaad, een collectief van maatschappelijke organisaties dat invloed probeert te krijgen op het aardbevingsbeleid. Voor veel getroffen streekgenoten is zij het gezicht van de strijd voor erkenning van hun aardbevingsproblemen. Vier jaar al vergadert ze met ambtenaren en politici over de problemen, hoe ze moeten worden opgelost, hoe Groningers hun leven terug kunnen krijgen. Ze is er moedeloos van geworden.
Het Gasberaad heeft geweigerd bij Wiebes aan te schuiven om te praten over de nieuwe schadeafhandeling; ondanks de belofte dat de NAM „op afstand” zou blijven, zien ze in de documenten die het ministerie vooraf heeft gestuurd de hand van het bedrijf terug. Hún voorstellen, die al maanden bij het ministerie liggen, zijn wéér genegeerd.
Voor Wiebes is het direct afhaken van de maatschappelijke organisaties een groot probleem: hij heeft immers in november beloofd het „samen met de Groningers te doen”. Dus hij wil ook Susan Top weer aan tafel krijgen.
Als zij opneemt, vertelt Wiebes enthousiast hoe hij en zijn directeur Juridische Zaken „à deux” het voorbije weekend een nieuw voorstel voor het afhandelen van schades hebben gemaakt. Hij bezweert haar dat de NAM niet bij de uitwerking van het nieuwe schadeprotocol wordt betrokken en laat merken dat hij sympathie heeft voor de Groningse ideeën over schadeafhandeling. Hij staat te „popelen”, zegt hij, om zijn ideeën aan het Gasberaad te laten lezen, ze zullen het geweldig vinden. Maar willen ze dan alsjeblieft weer terugkomen aan de onderhandelingstafel?
Wiebes’ voorgangers vonden het vanzelfsprekend dat burgers met schade zelf een vergoeding moesten regelen bij de NAM. Als het bedrijf niet wilde betalen, konden ze altijd nog naar de rechter. Maar hij heeft daar fundamenteel andere ideeën over. Hij vertelt zijn ambtenaren dat het onrealistisch is dat een getroffen Gronings gezin het kan opnemen tegen een multinational met een leger advocaten en diepe zakken. Burgers zo aan hun lot overlaten is onrechtvaardig, en dus moet de staat ingrijpen. Het kabinet, vindt Wiebes, moet de verantwoordelijkheid helemaal van de NAM overnemen en schades veel sneller en ruimhartiger afhandelen dan nu gebeurt. De NAM moet wel blijven betalen, maar dat kan het ministerie „aan de achterdeur” regelen.



Inwoners van Zeerijp protesteren door middel van spandoeken en borden tegen de gaswinning en de minister.Foto Kees van de Veen

‘Hij wil echt’
De volgende dag, aan tafel in het provinciehuis in Groningen, blijkt dat Wiebes de Groningse wensen meer dan honoreert. Wat jarenlang onbespreekbaar was kan opeens. Mensen met schade kunnen bij de overheid terecht, en zijn niet langer overgeleverd aan het CVW. Dit bureau, dat door de NAM wordt betaald en aangestuurd, bepaalde tot nu toe in een door de NAM vastgestelde procedure of de schade veroorzaakt werd door gaswinning, en kwam vaak met alternatieve verklaringen waardoor de NAM niet hoefde te betalen. Het enige wat bewoners dan nog konden doen is procederen tegen het gasbedrijf. „Vechten tegen een kudde leeuwen, enkel met een rietje in mijn hand”, zo omschreef een van hen dat later in een ‘zwartboek’ van oppositiepartij SP.
Wiebes wil een onafhankelijke commissie instellen die bepaalt of de schade vergoed moet worden. Daarvoor is het genoeg dat „redelijkerwijs” vermoed kan worden dat de schade door de gaswinning komt. Wiebes schrapt ook de wens van de NAM om het gebied te begrenzen waarin schades worden uitgekeerd. Elke schade die door de gaswinning in Groningen komt, moet worden vergoed.
Gedeputeerde Eikenaar, die maandenlang met Economische Zaken heeft geruzied over het stilliggen van de schadeafhandeling, is voor het eerst in tijden optimistisch. Eindelijk, zo laat hij weten, kan hij „de loopgraven verlaten”. Susan Top schrijft een collega dat ze „respect en vertrouwen voor deze minister [begint] te krijgen: hij wil echt!”
Wrang is wel dat juist de Groningers die al het langst wachten hiermee niet geholpen zijn. „Het zou me van mezelf vies tegenvallen”, had Wiebes eerder gezegd, „als we een oplossing hadden waarin de bestaande gevallen zich nog bij de NAM moesten melden.” Toch gebeurt dat. De nieuwe schadecommissie zal zich buigen over de zevenduizend nieuwe die sinds maart 2017 binnen zijn gekomen. De zesduizend meldingen die er daarvoor al lagen, besluit Wiebes, kunnen de onafhankelijke deskundigen er echt niet bij hebben.


Wiebes tijdens een bezoek aan het dorpshuis in Westerwijtwerd, waar een dag eerder het epicentrum lag van een aardbeving met kracht 3.4.Foto Kees van de Veen


Hoofdstuk 4
Een moreel appèl
De schadeafhandeling is afgevinkt. Nu wil Wiebes nog de schier onmogelijke belofte van zijn voorganger inlossen: dat de Groningers uiterlijk in 2020 net zo veilig wonen als de rest van Nederland. Hij heeft nog twee jaar om dat voor elkaar te krijgen.
Dat kan alleen, zo schrijft hij aan collega’s in de ministerraad, als de NAM, Shell en Exxon „verder geen enkele bemoeienis met de uitvoering of inrichting” van de versterking hebben. De staat, vindt Wiebes, moet de verantwoordelijkheid voor de versterkingsoperatie overnemen.
Maar zoals het nu gaat vreest Wiebes een groteske mislukking. Zelfs als je veel sneller huizen versterkt, ben je niet op tijd klaar. Er is maar één oplossing: je moet ervoor zorgen dat er minder huizen onveilig verklaard worden. Dat kan alleen als je minder zware aardbevingen hebt.
Zo komt hij tot een radicaal besluit: veel minder gas winnen in Groningen.
Bij zijn aantreden heeft het nieuwe kabinet nog vol trots aangekondigd dat het de gaswinning wil verlagen, „omdat de veiligheid voorop staat.” Maar de daadwerkelijke ambities bleven bijzonder bescheiden. Volgens het regeerakkoord zou het kabinet vier jaar de tijd nemen voor een vermindering van de gaswinning met nog geen 7 procent. Wiebes wil de gaswinning zo snel mogelijk meer dan halveren, vertelt hij zijn ambtenaren. Alleen zo, denkt hij, kan hij de veiligheid van Groningers verzekeren.
Het is geen eenvoudig besluit. Sinds het begin van de gaswinning in 1963 heeft Nederland boven zijn stand geleefd. Opeenvolgende kabinetten rekenden op de miljarden die ze jaarlijks aan het opbouwen van de verzorgingsstaat konden uitgeven. In de tien jaar voor Wiebes met zijn klus begint wordt er jaarlijks gemiddeld 10 miljard euro met het Groningse aardgas verdiend.
Het voornemen van Wiebes leidt tot uitgebreide discussies in de ministerraad, blijkt uit vertrouwelijke stukken. „Geld speelt geen rol als het gaat om veiligheid.” Rutte gebruikt die frase graag als hij over de gaswinning praat. Maar geld is precies waar het over gaat in de Trêveszaal. Andere ministers verzetten zich tegen het vooruitzicht dat zij zullen moeten bezuinigen. Hoe leggen ze dat de kiezers uit, in tijden van economische voorspoed?
Kabinetsleden en hun ambtenaren zoeken naar manieren om de schade voor de staatskas te beperken. Zou het een idee zijn, vraagt minister van Financiën Wopke Hoekstra (CDA) tijdens een overleg met zijn ambtenaren, om een „solidariteitsheffing” op de gasprijs te introduceren om gaten in de begroting te dekken?
Wiebes heeft bedacht dat een onafhankelijke commissie schades moet afhandelen, en beloofde dat het Rijk noch de NAM zich ermee zou bemoeien. Maar Hoekstra eist in de ministerraad dat de commissie wel „binnen de lijnen van de aansprakelijkheid blijft” – en dus niet méér geld uitkeert dan de NAM zou doen. Als de commissie ruimhartiger schades gaat vergoeden, zal het gasbedrijf niet alle kosten willen dekken. Dat gaat de staat geld kosten. Zo sluipt het belang van de NAM toch weer de schadeafhandeling binnen.
Nog huiveriger is het kabinet voor de kosten van de versterking. In een notitie voor de ministerraad schrijft Wiebes dat die „extreem hoog” worden ingeschat. Zijn ambtenaren hanteren een worstcasescenario van 15 miljard euro.
Het zijn ook nog eens investeringen die „onvoldoende economisch rendement” opleveren, zo staat er in nota’s die in de Haagse top circuleren. Woningen met een gemiddelde WOZ-waarde van 170.000 euro worden voor gemiddeld 464.000 euro versterkt. Dat is zonde van het geld, zeker omdat het niet snel genoeg veilig wordt, en in Groningen niemand tevreden is.
Wiebes doet een moreel appèl op zijn aarzelende collega’s: hij wijst erop dat het oplossen van de problemen in Groningen een gezamenlijke verantwoordelijkheid is. Maar hij probeert ook de zorgen weg te nemen: „De kosten [van de versterking] moeten naar beneden” door middel van „een andere benadering”. Winnen we minder gas, is zijn stelling, dan hoeven we ook veel minder te versterken.


Boeren in Middelstum willen met hun protestactie de getroffen boeren en burgers een hart onder de riem steken en politici wakker schudden. Foto Kees van de Veen


Schouder aan schouder
Wiebes heeft haast. Omdat hij heeft beloofd „schouder aan schouder” op te trekken met de mensen om wie het gaat, tuigt de ex-consultant een soort brainstormcircus op. Aan een ‘bestuurlijke tafel’ zullen Wiebes en provinciale en gemeentelijke politici zich wekelijks buigen over ideeën die weer worden bedacht aan ‘experttafels’ die verschillende aspecten van de aardbevingsproblemen uitwerken.
Dit gebeurt met hulp van adviesbureau The Boston Consulting Group. Dat strijkt met een klein legertje medewerkers neer in Hotel Schimmelpenninck Huys in de Groningse binnenstad en bombardeert de deelnemers bijna dagelijks met presentaties vol analyses, tabellen en stroomdiagrammen.
Hans Alders en maatschappelijke organisaties zoals het Groninger Gasberaad met Susan Top doen mee aan die experttafels en schuiven soms ook aan bij de bestuurlijke tafel, formeel als ‘adviseurs’.
De sfeer wordt al snel ongemakkelijk. De minister en zijn ambtenaren ergeren zich eraan dat de Groningse bestuurders en bewonersorganisaties de quality time die ze eindelijk hebben met ‘Den Haag’ gebruiken om oude grieven en gedetailleerde problemen in de uitvoering van de versterking op tafel te leggen. Ook vinden ze bij Economische Zaken dat de regionale bestuurders wel erg bang zijn voor hun bewoners – met als gevolg dat als één van de Groningers ergens ‘nee’ tegen zegt, de andere regionale afgevaardigden geen ja meer durven te zeggen. De Haagse ideeën om de versterking sneller te laten verlopen worden telkens afgeschoten. Zelf met werkbare ideeën komen doen de Groningers volgens de Haagse afvaardiging niet.
De Groningers verdrinken intussen in een moesson aan overleggen, rapporten en presentaties. Zelfs het Groninger Gasberaad, dat al jaren klaagt over de moedeloos makende traagheid bij schades en versterking, verzucht dat het nu wel erg snel gaat. In een brief aan de ‘bestuurlijke tafel’ schrijft het Gasberaad: „Na jaren niet bewegen nu met grote stappen snel thuis moeten zijn, voelt voor ons erg ongemakkelijk.” Goed nadenken over alle informatie die wordt opgestuurd is „niet of nauwelijks mogelijk in het tempo waarin nu wordt gedraaid”. Waarom moet het plots zo snel, vragen ze zich af. Dat Wiebes de gaswinning wil terugdringen, weten ze nog niet.
Hun wantrouwen neemt toe als ze zien dat de ingehuurde consultants stukken rondsturen die volstaan met cijfers, analyses en standpunten van de NAM.


Boeren uit het Groningse aardbevingsgebied zijn met hun trekkers naar Den Haag gereden.Foto Kees van de Veen


Hoofdstuk 5
De perfecte strategie
Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen?
Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen.
De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen.
Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”.
NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning.
Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen.
Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt.
De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat?
Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes.
Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen.
Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets.
Wat een perfecte strategie is als je het liefst helemaal geen huizen wil versterken.



Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Susan Top stapt op maandag 22 januari net haar auto in als Wiebes belt. De 46-jarige voormalig gemeenteambtenaar is secretaris van het Groninger Gasberaad, een collectief van maatschappelijke organisaties dat invloed probeert te krijgen op het aardbevingsbeleid. Voor veel getroffen streekgenoten is zij het gezicht van de strijd voor erkenning van hun aardbevingsproblemen. Vier jaar al vergadert ze met ambtenaren en politici over de problemen, hoe ze moeten worden opgelost, hoe Groningers hun leven terug kunnen krijgen. Ze is er moedeloos van geworden. Het Gasberaad heeft geweigerd bij Wiebes aan te schuiven om te praten over de nieuwe schadeafhandeling; ondanks de belofte dat de NAM „op afstand” zou blijven, zien ze in de documenten die het ministerie vooraf heeft gestuurd de hand van het bedrijf terug. Hún voorstellen, die al maanden bij het ministerie liggen, zijn wéér genegeerd. Voor Wiebes is het direct afhaken van de maatschappelijke organisaties een groot probleem: hij heeft immers in november beloofd het „samen met de Groningers te doen”. Dus hij wil ook Susan Top weer aan tafel krijgen. Als zij opneemt, vertelt Wiebes enthousiast hoe hij en zijn directeur Juridische Zaken „à deux” het voorbije weekend een nieuw voorstel voor het afhandelen van schades hebben gemaakt. Hij bezweert haar dat de NAM niet bij de uitwerking van het nieuwe schadeprotocol wordt betrokken en laat merken dat hij sympathie heeft voor de Groningse ideeën over schadeafhandeling. Hij staat te „popelen”, zegt hij, om zijn ideeën aan het Gasberaad te laten lezen, ze zullen het geweldig vinden. Maar willen ze dan alsjeblieft weer terugkomen aan de onderhandelingstafel? Wiebes’ voorgangers vonden het vanzelfsprekend dat burgers met schade zelf een vergoeding moesten regelen bij de NAM. Als het bedrijf niet wilde betalen, konden ze altijd nog naar de rechter. Maar hij heeft daar fundamenteel andere ideeën over. Hij vertelt zijn ambtenaren dat het onrealistisch is dat een getroffen Gronings gezin het kan opnemen tegen een multinational met een leger advocaten en diepe zakken. Burgers zo aan hun lot overlaten is onrechtvaardig, en dus moet de staat ingrijpen. Het kabinet, vindt Wiebes, moet de verantwoordelijkheid helemaal van de NAM overnemen en schades veel sneller en ruimhartiger afhandelen dan nu gebeurt. De NAM moet wel blijven betalen, maar dat kan het ministerie „aan de achterdeur” regelen. 


Inwoners van Zeerijp protesteren door middel van spandoeken en borden tegen de gaswinning en de minister.Foto Kees van de Veen

‘Hij wil echt’
De volgende dag, aan tafel in het provinciehuis in Groningen, blijkt dat Wiebes de Groningse wensen meer dan honoreert. Wat jarenlang onbespreekbaar was kan opeens. Mensen met schade kunnen bij de overheid terecht, en zijn niet langer overgeleverd aan het CVW. Dit bureau, dat door de NAM wordt betaald en aangestuurd, bepaalde tot nu toe in een door de NAM vastgestelde procedure of de schade veroorzaakt werd door gaswinning, en kwam vaak met alternatieve verklaringen waardoor de NAM niet hoefde te betalen. Het enige wat bewoners dan nog konden doen is procederen tegen het gasbedrijf. „Vechten tegen een kudde leeuwen, enkel met een rietje in mijn hand”, zo omschreef een van hen dat later in een ‘zwartboek’ van oppositiepartij SP.
Wiebes wil een onafhankelijke commissie instellen die bepaalt of de schade vergoed moet worden. Daarvoor is het genoeg dat „redelijkerwijs” vermoed kan worden dat de schade door de gaswinning komt. Wiebes schrapt ook de wens van de NAM om het gebied te begrenzen waarin schades worden uitgekeerd. Elke schade die door de gaswinning in Groningen komt, moet worden vergoed.
Gedeputeerde Eikenaar, die maandenlang met Economische Zaken heeft geruzied over het stilliggen van de schadeafhandeling, is voor het eerst in tijden optimistisch. Eindelijk, zo laat hij weten, kan hij „de loopgraven verlaten”. Susan Top schrijft een collega dat ze „respect en vertrouwen voor deze minister [begint] te krijgen: hij wil echt!”
Wrang is wel dat juist de Groningers die al het langst wachten hiermee niet geholpen zijn. „Het zou me van mezelf vies tegenvallen”, had Wiebes eerder gezegd, „als we een oplossing hadden waarin de bestaande gevallen zich nog bij de NAM moesten melden.” Toch gebeurt dat. De nieuwe schadecommissie zal zich buigen over de zevenduizend nieuwe die sinds maart 2017 binnen zijn gekomen. De zesduizend meldingen die er daarvoor al lagen, besluit Wiebes, kunnen de onafhankelijke deskundigen er echt niet bij hebben.


Wiebes tijdens een bezoek aan het dorpshuis in Westerwijtwerd, waar een dag eerder het epicentrum lag van een aardbeving met kracht 3.4.Foto Kees van de Veen


Hoofdstuk 4
Een moreel appèl
De schadeafhandeling is afgevinkt. Nu wil Wiebes nog de schier onmogelijke belofte van zijn voorganger inlossen: dat de Groningers uiterlijk in 2020 net zo veilig wonen als de rest van Nederland. Hij heeft nog twee jaar om dat voor elkaar te krijgen.
Dat kan alleen, zo schrijft hij aan collega’s in de ministerraad, als de NAM, Shell en Exxon „verder geen enkele bemoeienis met de uitvoering of inrichting” van de versterking hebben. De staat, vindt Wiebes, moet de verantwoordelijkheid voor de versterkingsoperatie overnemen.
Maar zoals het nu gaat vreest Wiebes een groteske mislukking. Zelfs als je veel sneller huizen versterkt, ben je niet op tijd klaar. Er is maar één oplossing: je moet ervoor zorgen dat er minder huizen onveilig verklaard worden. Dat kan alleen als je minder zware aardbevingen hebt.
Zo komt hij tot een radicaal besluit: veel minder gas winnen in Groningen.
Bij zijn aantreden heeft het nieuwe kabinet nog vol trots aangekondigd dat het de gaswinning wil verlagen, „omdat de veiligheid voorop staat.” Maar de daadwerkelijke ambities bleven bijzonder bescheiden. Volgens het regeerakkoord zou het kabinet vier jaar de tijd nemen voor een vermindering van de gaswinning met nog geen 7 procent. Wiebes wil de gaswinning zo snel mogelijk meer dan halveren, vertelt hij zijn ambtenaren. Alleen zo, denkt hij, kan hij de veiligheid van Groningers verzekeren.
Het is geen eenvoudig besluit. Sinds het begin van de gaswinning in 1963 heeft Nederland boven zijn stand geleefd. Opeenvolgende kabinetten rekenden op de miljarden die ze jaarlijks aan het opbouwen van de verzorgingsstaat konden uitgeven. In de tien jaar voor Wiebes met zijn klus begint wordt er jaarlijks gemiddeld 10 miljard euro met het Groningse aardgas verdiend.
Het voornemen van Wiebes leidt tot uitgebreide discussies in de ministerraad, blijkt uit vertrouwelijke stukken. „Geld speelt geen rol als het gaat om veiligheid.” Rutte gebruikt die frase graag als hij over de gaswinning praat. Maar geld is precies waar het over gaat in de Trêveszaal. Andere ministers verzetten zich tegen het vooruitzicht dat zij zullen moeten bezuinigen. Hoe leggen ze dat de kiezers uit, in tijden van economische voorspoed?
Kabinetsleden en hun ambtenaren zoeken naar manieren om de schade voor de staatskas te beperken. Zou het een idee zijn, vraagt minister van Financiën Wopke Hoekstra (CDA) tijdens een overleg met zijn ambtenaren, om een „solidariteitsheffing” op de gasprijs te introduceren om gaten in de begroting te dekken?
Wiebes heeft bedacht dat een onafhankelijke commissie schades moet afhandelen, en beloofde dat het Rijk noch de NAM zich ermee zou bemoeien. Maar Hoekstra eist in de ministerraad dat de commissie wel „binnen de lijnen van de aansprakelijkheid blijft” – en dus niet méér geld uitkeert dan de NAM zou doen. Als de commissie ruimhartiger schades gaat vergoeden, zal het gasbedrijf niet alle kosten willen dekken. Dat gaat de staat geld kosten. Zo sluipt het belang van de NAM toch weer de schadeafhandeling binnen.
Nog huiveriger is het kabinet voor de kosten van de versterking. In een notitie voor de ministerraad schrijft Wiebes dat die „extreem hoog” worden ingeschat. Zijn ambtenaren hanteren een worstcasescenario van 15 miljard euro.
Het zijn ook nog eens investeringen die „onvoldoende economisch rendement” opleveren, zo staat er in nota’s die in de Haagse top circuleren. Woningen met een gemiddelde WOZ-waarde van 170.000 euro worden voor gemiddeld 464.000 euro versterkt. Dat is zonde van het geld, zeker omdat het niet snel genoeg veilig wordt, en in Groningen niemand tevreden is.
Wiebes doet een moreel appèl op zijn aarzelende collega’s: hij wijst erop dat het oplossen van de problemen in Groningen een gezamenlijke verantwoordelijkheid is. Maar hij probeert ook de zorgen weg te nemen: „De kosten [van de versterking] moeten naar beneden” door middel van „een andere benadering”. Winnen we minder gas, is zijn stelling, dan hoeven we ook veel minder te versterken.


Boeren in Middelstum willen met hun protestactie de getroffen boeren en burgers een hart onder de riem steken en politici wakker schudden. Foto Kees van de Veen


Schouder aan schouder
Wiebes heeft haast. Omdat hij heeft beloofd „schouder aan schouder” op te trekken met de mensen om wie het gaat, tuigt de ex-consultant een soort brainstormcircus op. Aan een ‘bestuurlijke tafel’ zullen Wiebes en provinciale en gemeentelijke politici zich wekelijks buigen over ideeën die weer worden bedacht aan ‘experttafels’ die verschillende aspecten van de aardbevingsproblemen uitwerken.
Dit gebeurt met hulp van adviesbureau The Boston Consulting Group. Dat strijkt met een klein legertje medewerkers neer in Hotel Schimmelpenninck Huys in de Groningse binnenstad en bombardeert de deelnemers bijna dagelijks met presentaties vol analyses, tabellen en stroomdiagrammen.
Hans Alders en maatschappelijke organisaties zoals het Groninger Gasberaad met Susan Top doen mee aan die experttafels en schuiven soms ook aan bij de bestuurlijke tafel, formeel als ‘adviseurs’.
De sfeer wordt al snel ongemakkelijk. De minister en zijn ambtenaren ergeren zich eraan dat de Groningse bestuurders en bewonersorganisaties de quality time die ze eindelijk hebben met ‘Den Haag’ gebruiken om oude grieven en gedetailleerde problemen in de uitvoering van de versterking op tafel te leggen. Ook vinden ze bij Economische Zaken dat de regionale bestuurders wel erg bang zijn voor hun bewoners – met als gevolg dat als één van de Groningers ergens ‘nee’ tegen zegt, de andere regionale afgevaardigden geen ja meer durven te zeggen. De Haagse ideeën om de versterking sneller te laten verlopen worden telkens afgeschoten. Zelf met werkbare ideeën komen doen de Groningers volgens de Haagse afvaardiging niet.
De Groningers verdrinken intussen in een moesson aan overleggen, rapporten en presentaties. Zelfs het Groninger Gasberaad, dat al jaren klaagt over de moedeloos makende traagheid bij schades en versterking, verzucht dat het nu wel erg snel gaat. In een brief aan de ‘bestuurlijke tafel’ schrijft het Gasberaad: „Na jaren niet bewegen nu met grote stappen snel thuis moeten zijn, voelt voor ons erg ongemakkelijk.” Goed nadenken over alle informatie die wordt opgestuurd is „niet of nauwelijks mogelijk in het tempo waarin nu wordt gedraaid”. Waarom moet het plots zo snel, vragen ze zich af. Dat Wiebes de gaswinning wil terugdringen, weten ze nog niet.
Hun wantrouwen neemt toe als ze zien dat de ingehuurde consultants stukken rondsturen die volstaan met cijfers, analyses en standpunten van de NAM.


Boeren uit het Groningse aardbevingsgebied zijn met hun trekkers naar Den Haag gereden.Foto Kees van de Veen


Hoofdstuk 5
De perfecte strategie
Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen?
Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen.
De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen.
Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”.
NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning.
Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen.
Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt.
De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat?
Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes.
Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen.
Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets.
Wat een perfecte strategie is als je het liefst helemaal geen huizen wil versterken.



Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 De volgende dag, aan tafel in het provinciehuis in Groningen, blijkt dat Wiebes de Groningse wensen meer dan honoreert. Wat jarenlang onbespreekbaar was kan opeens. Mensen met schade kunnen bij de overheid terecht, en zijn niet langer overgeleverd aan het CVW. Dit bureau, dat door de NAM wordt betaald en aangestuurd, bepaalde tot nu toe in een door de NAM vastgestelde procedure of de schade veroorzaakt werd door gaswinning, en kwam vaak met alternatieve verklaringen waardoor de NAM niet hoefde te betalen. Het enige wat bewoners dan nog konden doen is procederen tegen het gasbedrijf. „Vechten tegen een kudde leeuwen, enkel met een rietje in mijn hand”, zo omschreef een van hen dat later in een ‘zwartboek’ van oppositiepartij SP. Wiebes wil een onafhankelijke commissie instellen die bepaalt of de schade vergoed moet worden. Daarvoor is het genoeg dat „redelijkerwijs” vermoed kan worden dat de schade door de gaswinning komt. Wiebes schrapt ook de wens van de NAM om het gebied te begrenzen waarin schades worden uitgekeerd. Elke schade die door de gaswinning in Groningen komt, moet worden vergoed. Gedeputeerde Eikenaar, die maandenlang met Economische Zaken heeft geruzied over het stilliggen van de schadeafhandeling, is voor het eerst in tijden optimistisch. Eindelijk, zo laat hij weten, kan hij „de loopgraven verlaten”. Susan Top schrijft een collega dat ze „respect en vertrouwen voor deze minister [begint] te krijgen: hij wil echt!” Wrang is wel dat juist de Groningers die al het langst wachten hiermee niet geholpen zijn. „Het zou me van mezelf vies tegenvallen”, had Wiebes eerder gezegd, „als we een oplossing hadden waarin de bestaande gevallen zich nog bij de NAM moesten melden.” Toch gebeurt dat. De nieuwe schadecommissie zal zich buigen over de zevenduizend nieuwe die sinds maart 2017 binnen zijn gekomen. De zesduizend meldingen die er daarvoor al lagen, besluit Wiebes, kunnen de onafhankelijke deskundigen er echt niet bij hebben. 
Hoofdstuk 4
Een moreel appèl
De schadeafhandeling is afgevinkt. Nu wil Wiebes nog de schier onmogelijke belofte van zijn voorganger inlossen: dat de Groningers uiterlijk in 2020 net zo veilig wonen als de rest van Nederland. Hij heeft nog twee jaar om dat voor elkaar te krijgen.
Dat kan alleen, zo schrijft hij aan collega’s in de ministerraad, als de NAM, Shell en Exxon „verder geen enkele bemoeienis met de uitvoering of inrichting” van de versterking hebben. De staat, vindt Wiebes, moet de verantwoordelijkheid voor de versterkingsoperatie overnemen.
Maar zoals het nu gaat vreest Wiebes een groteske mislukking. Zelfs als je veel sneller huizen versterkt, ben je niet op tijd klaar. Er is maar één oplossing: je moet ervoor zorgen dat er minder huizen onveilig verklaard worden. Dat kan alleen als je minder zware aardbevingen hebt.
Zo komt hij tot een radicaal besluit: veel minder gas winnen in Groningen.
Bij zijn aantreden heeft het nieuwe kabinet nog vol trots aangekondigd dat het de gaswinning wil verlagen, „omdat de veiligheid voorop staat.” Maar de daadwerkelijke ambities bleven bijzonder bescheiden. Volgens het regeerakkoord zou het kabinet vier jaar de tijd nemen voor een vermindering van de gaswinning met nog geen 7 procent. Wiebes wil de gaswinning zo snel mogelijk meer dan halveren, vertelt hij zijn ambtenaren. Alleen zo, denkt hij, kan hij de veiligheid van Groningers verzekeren.
Het is geen eenvoudig besluit. Sinds het begin van de gaswinning in 1963 heeft Nederland boven zijn stand geleefd. Opeenvolgende kabinetten rekenden op de miljarden die ze jaarlijks aan het opbouwen van de verzorgingsstaat konden uitgeven. In de tien jaar voor Wiebes met zijn klus begint wordt er jaarlijks gemiddeld 10 miljard euro met het Groningse aardgas verdiend.
Het voornemen van Wiebes leidt tot uitgebreide discussies in de ministerraad, blijkt uit vertrouwelijke stukken. „Geld speelt geen rol als het gaat om veiligheid.” Rutte gebruikt die frase graag als hij over de gaswinning praat. Maar geld is precies waar het over gaat in de Trêveszaal. Andere ministers verzetten zich tegen het vooruitzicht dat zij zullen moeten bezuinigen. Hoe leggen ze dat de kiezers uit, in tijden van economische voorspoed?
Kabinetsleden en hun ambtenaren zoeken naar manieren om de schade voor de staatskas te beperken. Zou het een idee zijn, vraagt minister van Financiën Wopke Hoekstra (CDA) tijdens een overleg met zijn ambtenaren, om een „solidariteitsheffing” op de gasprijs te introduceren om gaten in de begroting te dekken?
Wiebes heeft bedacht dat een onafhankelijke commissie schades moet afhandelen, en beloofde dat het Rijk noch de NAM zich ermee zou bemoeien. Maar Hoekstra eist in de ministerraad dat de commissie wel „binnen de lijnen van de aansprakelijkheid blijft” – en dus niet méér geld uitkeert dan de NAM zou doen. Als de commissie ruimhartiger schades gaat vergoeden, zal het gasbedrijf niet alle kosten willen dekken. Dat gaat de staat geld kosten. Zo sluipt het belang van de NAM toch weer de schadeafhandeling binnen.
Nog huiveriger is het kabinet voor de kosten van de versterking. In een notitie voor de ministerraad schrijft Wiebes dat die „extreem hoog” worden ingeschat. Zijn ambtenaren hanteren een worstcasescenario van 15 miljard euro.
Het zijn ook nog eens investeringen die „onvoldoende economisch rendement” opleveren, zo staat er in nota’s die in de Haagse top circuleren. Woningen met een gemiddelde WOZ-waarde van 170.000 euro worden voor gemiddeld 464.000 euro versterkt. Dat is zonde van het geld, zeker omdat het niet snel genoeg veilig wordt, en in Groningen niemand tevreden is.
Wiebes doet een moreel appèl op zijn aarzelende collega’s: hij wijst erop dat het oplossen van de problemen in Groningen een gezamenlijke verantwoordelijkheid is. Maar hij probeert ook de zorgen weg te nemen: „De kosten [van de versterking] moeten naar beneden” door middel van „een andere benadering”. Winnen we minder gas, is zijn stelling, dan hoeven we ook veel minder te versterken.


Boeren in Middelstum willen met hun protestactie de getroffen boeren en burgers een hart onder de riem steken en politici wakker schudden. Foto Kees van de Veen


Schouder aan schouder
Wiebes heeft haast. Omdat hij heeft beloofd „schouder aan schouder” op te trekken met de mensen om wie het gaat, tuigt de ex-consultant een soort brainstormcircus op. Aan een ‘bestuurlijke tafel’ zullen Wiebes en provinciale en gemeentelijke politici zich wekelijks buigen over ideeën die weer worden bedacht aan ‘experttafels’ die verschillende aspecten van de aardbevingsproblemen uitwerken.
Dit gebeurt met hulp van adviesbureau The Boston Consulting Group. Dat strijkt met een klein legertje medewerkers neer in Hotel Schimmelpenninck Huys in de Groningse binnenstad en bombardeert de deelnemers bijna dagelijks met presentaties vol analyses, tabellen en stroomdiagrammen.
Hans Alders en maatschappelijke organisaties zoals het Groninger Gasberaad met Susan Top doen mee aan die experttafels en schuiven soms ook aan bij de bestuurlijke tafel, formeel als ‘adviseurs’.
De sfeer wordt al snel ongemakkelijk. De minister en zijn ambtenaren ergeren zich eraan dat de Groningse bestuurders en bewonersorganisaties de quality time die ze eindelijk hebben met ‘Den Haag’ gebruiken om oude grieven en gedetailleerde problemen in de uitvoering van de versterking op tafel te leggen. Ook vinden ze bij Economische Zaken dat de regionale bestuurders wel erg bang zijn voor hun bewoners – met als gevolg dat als één van de Groningers ergens ‘nee’ tegen zegt, de andere regionale afgevaardigden geen ja meer durven te zeggen. De Haagse ideeën om de versterking sneller te laten verlopen worden telkens afgeschoten. Zelf met werkbare ideeën komen doen de Groningers volgens de Haagse afvaardiging niet.
De Groningers verdrinken intussen in een moesson aan overleggen, rapporten en presentaties. Zelfs het Groninger Gasberaad, dat al jaren klaagt over de moedeloos makende traagheid bij schades en versterking, verzucht dat het nu wel erg snel gaat. In een brief aan de ‘bestuurlijke tafel’ schrijft het Gasberaad: „Na jaren niet bewegen nu met grote stappen snel thuis moeten zijn, voelt voor ons erg ongemakkelijk.” Goed nadenken over alle informatie die wordt opgestuurd is „niet of nauwelijks mogelijk in het tempo waarin nu wordt gedraaid”. Waarom moet het plots zo snel, vragen ze zich af. Dat Wiebes de gaswinning wil terugdringen, weten ze nog niet.
Hun wantrouwen neemt toe als ze zien dat de ingehuurde consultants stukken rondsturen die volstaan met cijfers, analyses en standpunten van de NAM.


Boeren uit het Groningse aardbevingsgebied zijn met hun trekkers naar Den Haag gereden.Foto Kees van de Veen


Hoofdstuk 5
De perfecte strategie
Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen?
Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen.
De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen.
Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”.
NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning.
Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen.
Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt.
De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat?
Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes.
Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen.
Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets.
Wat een perfecte strategie is als je het liefst helemaal geen huizen wil versterken.



Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 De schadeafhandeling is afgevinkt. Nu wil Wiebes nog de schier onmogelijke belofte van zijn voorganger inlossen: dat de Groningers uiterlijk in 2020 net zo veilig wonen als de rest van Nederland. Hij heeft nog twee jaar om dat voor elkaar te krijgen. Dat kan alleen, zo schrijft hij aan collega’s in de ministerraad, als de NAM, Shell en Exxon „verder geen enkele bemoeienis met de uitvoering of inrichting” van de versterking hebben. De staat, vindt Wiebes, moet de verantwoordelijkheid voor de versterkingsoperatie overnemen. Maar zoals het nu gaat vreest Wiebes een groteske mislukking. Zelfs als je veel sneller huizen versterkt, ben je niet op tijd klaar. Er is maar één oplossing: je moet ervoor zorgen dat er minder huizen onveilig verklaard worden. Dat kan alleen als je minder zware aardbevingen hebt. Zo komt hij tot een radicaal besluit: veel minder gas winnen in Groningen. Bij zijn aantreden heeft het nieuwe kabinet nog vol trots aangekondigd dat het de gaswinning wil verlagen, „omdat de veiligheid voorop staat.” Maar de daadwerkelijke ambities bleven bijzonder bescheiden. Volgens het regeerakkoord zou het kabinet vier jaar de tijd nemen voor een vermindering van de gaswinning met nog geen 7 procent. Wiebes wil de gaswinning zo snel mogelijk meer dan halveren, vertelt hij zijn ambtenaren. Alleen zo, denkt hij, kan hij de veiligheid van Groningers verzekeren. Het is geen eenvoudig besluit. Sinds het begin van de gaswinning in 1963 heeft Nederland boven zijn stand geleefd. Opeenvolgende kabinetten rekenden op de miljarden die ze jaarlijks aan het opbouwen van de verzorgingsstaat konden uitgeven. In de tien jaar voor Wiebes met zijn klus begint wordt er jaarlijks gemiddeld 10 miljard euro met het Groningse aardgas verdiend. Het voornemen van Wiebes leidt tot uitgebreide discussies in de ministerraad, blijkt uit vertrouwelijke stukken. „Geld speelt geen rol als het gaat om veiligheid.” Rutte gebruikt die frase graag als hij over de gaswinning praat. Maar geld is precies waar het over gaat in de Trêveszaal. Andere ministers verzetten zich tegen het vooruitzicht dat zij zullen moeten bezuinigen. Hoe leggen ze dat de kiezers uit, in tijden van economische voorspoed? Kabinetsleden en hun ambtenaren zoeken naar manieren om de schade voor de staatskas te beperken. Zou het een idee zijn, vraagt minister van Financiën Wopke Hoekstra (CDA) tijdens een overleg met zijn ambtenaren, om een „solidariteitsheffing” op de gasprijs te introduceren om gaten in de begroting te dekken? Wiebes heeft bedacht dat een onafhankelijke commissie schades moet afhandelen, en beloofde dat het Rijk noch de NAM zich ermee zou bemoeien. Maar Hoekstra eist in de ministerraad dat de commissie wel „binnen de lijnen van de aansprakelijkheid blijft” – en dus niet méér geld uitkeert dan de NAM zou doen. Als de commissie ruimhartiger schades gaat vergoeden, zal het gasbedrijf niet alle kosten willen dekken. Dat gaat de staat geld kosten. Zo sluipt het belang van de NAM toch weer de schadeafhandeling binnen. Nog huiveriger is het kabinet voor de kosten van de versterking. In een notitie voor de ministerraad schrijft Wiebes dat die „extreem hoog” worden ingeschat. Zijn ambtenaren hanteren een worstcasescenario van 15 miljard euro. Het zijn ook nog eens investeringen die „onvoldoende economisch rendement” opleveren, zo staat er in nota’s die in de Haagse top circuleren. Woningen met een gemiddelde WOZ-waarde van 170.000 euro worden voor gemiddeld 464.000 euro versterkt. Dat is zonde van het geld, zeker omdat het niet snel genoeg veilig wordt, en in Groningen niemand tevreden is. Wiebes doet een moreel appèl op zijn aarzelende collega’s: hij wijst erop dat het oplossen van de problemen in Groningen een gezamenlijke verantwoordelijkheid is. Maar hij probeert ook de zorgen weg te nemen: „De kosten [van de versterking] moeten naar beneden” door middel van „een andere benadering”. Winnen we minder gas, is zijn stelling, dan hoeven we ook veel minder te versterken. 
Schouder aan schouder
Wiebes heeft haast. Omdat hij heeft beloofd „schouder aan schouder” op te trekken met de mensen om wie het gaat, tuigt de ex-consultant een soort brainstormcircus op. Aan een ‘bestuurlijke tafel’ zullen Wiebes en provinciale en gemeentelijke politici zich wekelijks buigen over ideeën die weer worden bedacht aan ‘experttafels’ die verschillende aspecten van de aardbevingsproblemen uitwerken.
Dit gebeurt met hulp van adviesbureau The Boston Consulting Group. Dat strijkt met een klein legertje medewerkers neer in Hotel Schimmelpenninck Huys in de Groningse binnenstad en bombardeert de deelnemers bijna dagelijks met presentaties vol analyses, tabellen en stroomdiagrammen.
Hans Alders en maatschappelijke organisaties zoals het Groninger Gasberaad met Susan Top doen mee aan die experttafels en schuiven soms ook aan bij de bestuurlijke tafel, formeel als ‘adviseurs’.
De sfeer wordt al snel ongemakkelijk. De minister en zijn ambtenaren ergeren zich eraan dat de Groningse bestuurders en bewonersorganisaties de quality time die ze eindelijk hebben met ‘Den Haag’ gebruiken om oude grieven en gedetailleerde problemen in de uitvoering van de versterking op tafel te leggen. Ook vinden ze bij Economische Zaken dat de regionale bestuurders wel erg bang zijn voor hun bewoners – met als gevolg dat als één van de Groningers ergens ‘nee’ tegen zegt, de andere regionale afgevaardigden geen ja meer durven te zeggen. De Haagse ideeën om de versterking sneller te laten verlopen worden telkens afgeschoten. Zelf met werkbare ideeën komen doen de Groningers volgens de Haagse afvaardiging niet.
De Groningers verdrinken intussen in een moesson aan overleggen, rapporten en presentaties. Zelfs het Groninger Gasberaad, dat al jaren klaagt over de moedeloos makende traagheid bij schades en versterking, verzucht dat het nu wel erg snel gaat. In een brief aan de ‘bestuurlijke tafel’ schrijft het Gasberaad: „Na jaren niet bewegen nu met grote stappen snel thuis moeten zijn, voelt voor ons erg ongemakkelijk.” Goed nadenken over alle informatie die wordt opgestuurd is „niet of nauwelijks mogelijk in het tempo waarin nu wordt gedraaid”. Waarom moet het plots zo snel, vragen ze zich af. Dat Wiebes de gaswinning wil terugdringen, weten ze nog niet.
Hun wantrouwen neemt toe als ze zien dat de ingehuurde consultants stukken rondsturen die volstaan met cijfers, analyses en standpunten van de NAM.


Boeren uit het Groningse aardbevingsgebied zijn met hun trekkers naar Den Haag gereden.Foto Kees van de Veen


Hoofdstuk 5
De perfecte strategie
Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen?
Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen.
De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen.
Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”.
NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning.
Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen.
Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt.
De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat?
Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes.
Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen.
Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets.
Wat een perfecte strategie is als je het liefst helemaal geen huizen wil versterken.



Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Wiebes heeft haast. Omdat hij heeft beloofd „schouder aan schouder” op te trekken met de mensen om wie het gaat, tuigt de ex-consultant een soort brainstormcircus op. Aan een ‘bestuurlijke tafel’ zullen Wiebes en provinciale en gemeentelijke politici zich wekelijks buigen over ideeën die weer worden bedacht aan ‘experttafels’ die verschillende aspecten van de aardbevingsproblemen uitwerken. Dit gebeurt met hulp van adviesbureau The Boston Consulting Group. Dat strijkt met een klein legertje medewerkers neer in Hotel Schimmelpenninck Huys in de Groningse binnenstad en bombardeert de deelnemers bijna dagelijks met presentaties vol analyses, tabellen en stroomdiagrammen. Hans Alders en maatschappelijke organisaties zoals het Groninger Gasberaad met Susan Top doen mee aan die experttafels en schuiven soms ook aan bij de bestuurlijke tafel, formeel als ‘adviseurs’. De sfeer wordt al snel ongemakkelijk. De minister en zijn ambtenaren ergeren zich eraan dat de Groningse bestuurders en bewonersorganisaties de quality time die ze eindelijk hebben met ‘Den Haag’ gebruiken om oude grieven en gedetailleerde problemen in de uitvoering van de versterking op tafel te leggen. Ook vinden ze bij Economische Zaken dat de regionale bestuurders wel erg bang zijn voor hun bewoners – met als gevolg dat als één van de Groningers ergens ‘nee’ tegen zegt, de andere regionale afgevaardigden geen ja meer durven te zeggen. De Haagse ideeën om de versterking sneller te laten verlopen worden telkens afgeschoten. Zelf met werkbare ideeën komen doen de Groningers volgens de Haagse afvaardiging niet. De Groningers verdrinken intussen in een moesson aan overleggen, rapporten en presentaties. Zelfs het Groninger Gasberaad, dat al jaren klaagt over de moedeloos makende traagheid bij schades en versterking, verzucht dat het nu wel erg snel gaat. In een brief aan de ‘bestuurlijke tafel’ schrijft het Gasberaad: „Na jaren niet bewegen nu met grote stappen snel thuis moeten zijn, voelt voor ons erg ongemakkelijk.” Goed nadenken over alle informatie die wordt opgestuurd is „niet of nauwelijks mogelijk in het tempo waarin nu wordt gedraaid”. Waarom moet het plots zo snel, vragen ze zich af. Dat Wiebes de gaswinning wil terugdringen, weten ze nog niet. Hun wantrouwen neemt toe als ze zien dat de ingehuurde consultants stukken rondsturen die volstaan met cijfers, analyses en standpunten van de NAM. 
Hoofdstuk 5
De perfecte strategie
Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen?
Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen.
De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen.
Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”.
NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning.
Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen.
Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt.
De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat?
Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes.
Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen.
Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets.
Wat een perfecte strategie is als je het liefst helemaal geen huizen wil versterken.



Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Sandra en Johan Folkersma wachten op een brief van Hans Alders. Hij zei in het najaar dat de grond onder hun huis kon gaan golven en alles kon instorten. Uiterlijk 1 april, heeft Alders beloofd, krijgen ze duidelijkheid. Is een bescheiden versterking genoeg, of wordt het huis gesloopt en moeten ze met hun kinderen maanden verkassen naar een tijdelijke woning? Wanneer kunnen ze beginnen? Maar zonder dat de Folkersma’s het weten, gooit de NAM een bom op de versterkingsoperatie. We moeten een tijdje geen nieuwe stappen zetten in de versterking, zegt NAM-directeur Gerald Schotman op 12 maart 2018 tegen Hans Alders. De twee zijn die avond met enkele medewerkers bij elkaar gekomen voor spoedoverleg op het NAM-hoofdkantoor in Assen. De NAM heeft altijd volgehouden dat het niet uitmaakt of je het Groningse gas snel of langzaam oppompt; op de lange termijn zal het aantal aardbevingen, en de zwaarte ervan, gelijk zijn. Daarom, zo zei het bedrijf, had het ook geen zin om jaarlijks minder gas te winnen. Maar nu duidelijk is dat Wiebes de gasproductie wil halveren, verandert het bedrijf van koers. De voorgenomen halvering zal „de seismische dreiging reduceren en dus de benodigde versterking”. Doorgaan met de plannen van Alders is „voor veel woningen mogelijk overbodig en duur”. NAM-medewerkers hebben berekend hoeveel huizen je nog moet versterken als je de productie halveert. Het gasbedrijf gebruikt voor de berekening een voorspellend model. Dat schat op basis van statistische berekeningen hoeveel onveilige huizen je krijgt bij een bepaald niveau van gaswinning. Dat model is niet geschikt om te beoordelen of één specifiek huis veilig is, of hoe je het veilig kunt maken – dat gebeurt met een bouwrichtlijn die speciaal voor het Groningse aardbevingsgebied is ontwikkeld. Maar hoewel die richtlijn een halfjaar eerder nog geüpdatet is, vindt de NAM die alweer verouderd. En dus te streng, te duur. Vernieuw de bouwrichtlijn en ga uit van Wiebes’ halvering, zegt de NAM, en kijk: je hoeft veel huizen niet langer, of in elk geval minder ingrijpend, te versterken. De kosten zouden wel 70 procent lager kunnen uitvallen. Alders is verbijsterd, blijkt uit het gespreksverslag. Het voorstel van Schotman is „onbegrijpelijk”. Denkt de directeur nou echt dat hij „afspraken kan doorbreken met zulke vergaande gevolgen op basis van een NAM-kaart” die hij nu zomaar op tafel gooit? Dit gaat „tegen alle gemaakte afspraken” in. Ja, Wiebes heeft het plan minder gas te winnen, maar dat is niet meer dan dat: een plan. Dat betekent niet dat Groningse huizen nu al veiliger zijn. En zelfs als het plan doorgaat, dan weet je nog helemaal niet welke huizen geen risico meer lopen. Daar zeggen de modelberekeningen van de NAM niets over, volgens Alders. „Reken eerst maar eens echte huizen door, in het hele gebied.” Bij de NCG hebben ze vaker gezien dat huizen die volgens het NAM-model veilig zijn, toch moesten worden versterkt. De ruzie spitst zich toe op een ‘batch’ van ongeveer vijftienhonderd huizen. Dat van Sandra en Johan Folkersma hoort bij die groep. De woningen zijn een jaar geleden geïnspecteerd. De NAM wil dat het versterkingsadvies voor deze huizen opnieuw wordt berekend, alsof er al minder gas wordt gewonnen – én met een aangescherpte versie van de bouwrichtlijn. Alders weigert. Dat zou betekenen dat de bewoners nog langer op duidelijkheid moeten wachten. En stel dat ze dan horen dat hun huis bij nader inzien wél veilig is? Hoe geloofwaardig is dat? Hij wil de versterkingsadviezen opsturen. Mensen wachten erop. „We hebben hierover al afspraken met de bewoners, we kunnen niet niets van ons laten horen.” Maar Schotman speelt het spel hard. Alders krijgt „geen ruimte om te communiceren met de bewoners”. De NAM-directeur wil een „escalatieoverleg” met de topambtenaar van Wiebes. Bij het team van Alders kennen ze de strategie van het gasbedrijf inmiddels. Dat je bij de versterking het liefst de nieuwste inzichten over veiligheid en gaswinning gebruikt, vinden ze logisch. Waarom zou je immers huizen versterken die niet onveilig zijn? Je gooit geld weg, en het leven van bewoners overhoop, zonder dat het nodig is. Natuurlijk moet je de bouwrichtlijnen daarom regelmatig aanpassen. Maar volgens Alders misbruikt de NAM dit argument. Je kunt niet bij elk nieuw inzicht nieuwe richtlijnen maken. Want voordat je die nieuwste inzichten hebt gebruikt om te berekenen hoe een huis moet worden versterkt, ben je maanden verder, zijn er alweer nieuwe inzichten, en moet je dus weer opnieuw gaan rekenen. Zo blijf je in rondjes rekenen en gebeurt er praktisch niets. Wat een perfecte strategie is als je het liefst helemaal geen huizen wil versterken. 


Terwijl lijstrekkers van landelijke politieke partijen met elkaar debatteren in het Provinciehuis wordt buiten voor de deur gedemonstreerd tegen de gaswinning.Foto Kees van de Veen

De vlucht vooruit
„De NAM moet geen rol hebben in de versterkingsoperatie”, heeft Wiebes in de Kamer gezegd.
Toch is dat precies wat er gebeurt.
Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen.
Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”.
Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn.
Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”.
Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].”
Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”.
Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.”
„Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”?
Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”.



Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 „De NAM moet geen rol hebben in de versterkingsoperatie”, heeft Wiebes in de Kamer gezegd. Toch is dat precies wat er gebeurt. Voor Wiebes’ ambtenaren, die in opdracht van hun minister naar manieren zoeken om de versterking sneller en goedkoper te maken, is de boodschap van de NAM dat het minder kan uiterst interessant. Maar ze twijfelen ook. Niemand weet hoe betrouwbaar het model is. Aan collega’s mailt een ambtenaar van Economische Zaken: „Omdat het model dermate complex is, is het op dit moment niet te valideren. Daarom werd slechts mondjesmaat gebruik gemaakt van de uitkomsten.” Een andere ambtenaar mailt dat er wetenschappelijk gezien „grote onzekerheden” zijn of de veiligheid wel groter wordt als er minder gas wordt gewonnen. Die kanttekeningen verdwijnen al snel uit de ambtelijke notities, en het model krijgt een steeds grotere rol in Wiebes’ plannen. Al snel vragen ambtenaren de NAM om berekeningen te leveren „als input voor de herijking van de versterkingsopgave”. Wiebes stuurt aan op het pauzeren van de versterking met dezelfde redenering als de NAM: als we minder gas gaan oppompen, is het zonde om huizen te versterken die dan misschien helemaal niet onveilig zijn. Maar Groningse bestuurders willen er niets van horen. Ze hebben al zo vaak gehoord over nieuwe inzichten. Het is „een excuus om te blijven wachten, te blijven uitstellen”. Wiebes wil met een radicale stap de weerstand bij de regionale bestuurders doorbreken. Op 12 maart mailt de minister een ambtenaar: „We komen pas bij nul huizen bij nul bcm [kubieke meters gas].” Beloven helemaal te stoppen met gaswinning, denken ze op het ministerie, is de enige manier „om een normale discussie [over minder versterking] met de regio op gang te krijgen”. Op andere ministeries heerst twijfel. Er is „behoorlijke weerstand” tegen, en „onbegrip over de snelle omslag”, schrijft een ambtenaar van Wiebes na een overleg op het ministerie van Algemene Zaken tussen de secretarissen-generaal van de Haagse ministeries. De „voornaamste vraag is wat de financiële gevolgen zijn van deze keuze,” zegt een ambtenaar tijdens het overleg. Nee, reageert de ambtenaar van Wiebes: „De minister heeft de wens uitgesproken hier een principiële politieke discussie over te voeren. Dit gaat verder dan het geld alleen.” „Het kabinet is beducht voor een lose-lose situatie”, mailt een ambtenaar van Economische Zaken: een scenario waarin het kabinet stopt met gas winnen maar nog steeds duizenden huizen moet versterken en daarvan de kosten moet dragen. Is wel zeker dat naar nul gaan „ruimte biedt voor een versobering van de versterking”? Als Wiebes doorzet, zet een hoge ambtenaar zijn twijfels in een mail aan collega’s. „Hij wil dit uitspreken zonder alle gevolgen te kunnen overzien”, mailt hij. „Oftewel bewust de vlucht naar voren kiezen.” Het is helemaal niet zeker dat je geen huizen meer hoeft te versterken als je de gaskraan dichtdraait, „want hoeveel jaar gaan de aardbevingen nog door?” Het lijkt een manier, schrijft de ambtenaar, om van de versterkingsoperatie af te komen, terwijl onzeker is of de Groningers dat wel willen. Hij vindt het plan van Wiebes „zeer kwetsbaar”. 


Wiebes tijdens een kennismakingsbezoek aan het aardbevingsgebied.Foto Kees van de Veen

Het einde van de gaswinning
Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen.
Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”.
Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.”
In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment.
Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden?
Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.”
Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten.
Hoofdstuk 6
Overlegmarathon
Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd.
Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is.
Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt.
Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”.
Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen.
Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht.
Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn.
De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen.
Willekeur en tweedeling
Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”.
Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’.
Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg?
In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.”
In Appingedam maakt de nieuwe start dus een einde aan de tweedeling. Iedereen krijgt hetzelfde.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Glimmend van trots staat Eric Wiebes op het Binnenhof. Het is 29 maart 2018. Op een flip-over rekent de minister voor de draaiende camera’s van Nieuwsuur met een dikke markeerstift voor hoe hij de gaswinning zo snel naar beneden denkt te krijgen. Het belangrijkste is de bouw van een fabriek die hoogcalorisch gas uit het buitenland kan vermengen met stikstof. Zo maak je het geschikt voor de Nederlandse markt, die is ingericht op het laagcalorisch Groningse gas. Verder moet de vraag naar gas vooral omlaag door het buitenland en grote industriële afnemers af te schakelen. „Het klinkt vrolijk”, zegt Wiebes, maar er moet een „heleboel” gebeuren en „er zijn een heleboel lieden die dat niet leuk vinden”. Want terwijl Wiebes onderhandelt met de oliebedrijven, de ministerraad, de NAM, Hans Alders én de provincie Groningen en de aardbevingsgemeenten, zijn hij en zijn ambtenaren begonnen met het verspreiden van het slechte nieuws onder de industrieën en buurlanden die van het Nederlandse gas af zullen moeten. Een weg terug is er niet, zegt Wiebes. „Dit is het einde van de gaswinning in Groningen.” In Groningen is het feest. Wiebes heeft het onmogelijke gedaan. Bewoners zijn overdonderd, opgelucht. Het is een historisch moment. Voor Susan Top van het Groninger Gasberaad heeft het nieuws ook een bijsmaak. Jarenlang hebben ze gehoord dat minder gas winnen écht niet kon. Zijn ze al die tijd voor de gek gehouden? Toch is ze blij, zegt Top tegen journalisten. „We kunnen de Groningers die nog in het moeras zitten nu eindelijk op het droge trekken.” Twee maanden later hebben duizenden Groningers gehoord dat de beloofde versterking van hun huis misschien niet doorgaat, is Alders opgestapt en weigeren de Groningse bestuurders nog met Wiebes te praten. Het breekijzer van Wiebes heeft niet gewerkt. Met zijn aankondiging de gaskraan voor 2030 helemaal dicht te draaien, hoopte hij Groningse steun te krijgen voor een radicale inkrimping van de versterkingsoperatie, maar na zes weken van steeds geagiteerder overleggen is het omgekeerde gebeurd. Op 4 april heeft Wiebes de regionale bestuurders verteld dat hij vanwege het versneld terugschroeven van de gaswinning geen toestemming meer heeft van de ministerraad om de versterking „ongewijzigd door te zetten”, en dat het „onverkort versterken” van de tweede ‘batch’ huizen die Alders had aangewezen „geen zinvolle investering” meer is. Het is een „klap in het gezicht” van de bewoners, schrijft de gemeente waar Overschild in ligt. De dorpelingen zijn steeds samen opgetrokken om plannen te maken voor de toekomst, en in een deel van het dorp is de versterking al begonnen. Dat project kán niet worden opgeknipt. Op 12 april stuurt Alders een mail aan Wiebes waarin hij de woedende kritiek van de gemeenten samenvat. Opschorten is „voor betrokkenen niet aanvaardbaar en opnieuw een schending van het vertrouwen”. Op 13 april is er weer een stevige aardbeving, ditmaal onder Garsthuizen. Tot in de stad Groningen voelen mensen de aarde bewegen. Op 19 april ontmoeten Wiebes en de Groningse bestuurders elkaar in een zaaltje van een basisschool in Bilthoven. De dag loopt uit op een overlegmarathon vol ruzies en schorsingen. Wiebes zegt dat het terugschroeven van de versterkingsoperatie niet betekent dat Groningen geen geld meer krijgt: hij zal 1,15 miljard euro storten in een Toekomstfonds Groningen. Hij belooft de gemeenten 25.000 euro per huis dat bij nader inzien niet wordt versterkt. Dan kan de regio toch verder met de gewenste verbetering van de leefbaarheid. Een paar aanwezige Groningers denken: zo ziet het er dus uit als je wordt omgekocht. Op 24 april schrijft Wiebes aan de Tweede Kamer dat hij wil laten uitzoeken wat er volgens experts aan de veiligheid verandert nu hij de gaskraan wil dichtdraaien. De minister wil dat de Mijnraad, een adviesorgaan dat zich nog nooit met de versterking heeft bemoeid, een „overkoepelend” advies maakt over „de omvang van de nieuwe versterkingsoperatie”. Dat moet voor de zomer binnen zijn. De versterking van een eerste ‘batch’ van meer dan drieduizend huizen is al begonnen en gaat gewoon door. Maar de situatie van de tweede ‘batch’ is „ingewikkeld”, schrijft de minister aan de Kamer. De bewoners hebben al gehoord dat hun huis onveilig is. Maar als de gaswinning omlaag gaat, is dat misschien niet meer zo en zitten ze straks onnodig in een ingrijpende versterking. Hij zal de opties voor deze groep „samen met de regio” in kaart brengen. Intussen wil Wiebes alle beschikbare capaciteit tot aan de zomer inzetten voor het „identificeren en versterken” van de onveiligste gebouwen. Sandra en Johan Folkersma uit Overschild horen bij die tweede ‘batch’, net als de bewoners van 88 andere huizen aan de Graauwedijk, hun straat. Op donderdag 26 april 2018 krijgen ze een brief van de Nationaal Coördinator Groningen, Hans Alders. Er staat in dat „op dit moment onduidelijk” is of hun huis wordt versterkt. De minister en de Groningse bestuurders hebben „enkele weken nodig om informatie te verzamelen en een beslissing hierover te nemen”. Overschild heeft drie straten. In één ervan krijgen de mensen geen uitstelbrief: de sloop en nieuwbouw van dertig huizen aan de Meerweg, een dwarsstraat van de Graauwedijk, gaat wel door. Die zaten dan weer in die eerste ‘batch’. Tot dat moment had die opdeling nooit tot scheve ogen geleid, iedereen zou aan de beurt komen. Dorpsbewoners hadden zelfs gezamenlijk een plan bedacht om de grootschalige sloop om te zetten in iets moois: de vernieuwing van hún Overschild. Maar nu scheurt de willekeur de gemeenschap doormidden. Een deel kan verder, een deel moet wachten, en niemand begrijpt waarom. Beeft de aarde soms meer aan de Meerweg? In Appingedam, bij de familie Battjes, komt de stilgevallen versterking juist weer op gang. De vliesgevelwoningen gaan tegen de vlakte. De eigenaren krijgen er nieuwbouw voor in de plaats. Het neerzetten van ‘simpele, goedkope en snelle’ boeksteunen aan weerskanten van het blok duurde acht maanden, in plaats van acht weken, en bleek bijna net zo duur als het neerhalen en opnieuw opbouwen van het hele rijtje. Een bewoner vertelt RTV Noord dat haar huis nooit bevingsschade had, maar door de boeksteunen kapot was gegaan. „Ik kon mijn hand tussen het raam en de muur steken.” In Appingedam maakt de nieuwe start dus een einde aan de tweedeling. Iedereen krijgt hetzelfde. 


Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 7
Het einde van Alders
Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn.
Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn.
Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af.
„Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten.
De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen.
Escalatieoverleg
Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist.
Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen.
Zo krijgt de NAM krijgt precies waar ze om vraagt.
En Wiebes, die samen met Groningers wilde besluiten wat er zou gebeuren, gaat zijn eigen weg.
Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen.
Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien?


Een groot gedeelte van de huizen in Overschild wordt gesloopt. De woningen zijn onveilig als er een zware aardbeving plaatsvindt.Foto Kees van de Veen


Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Wiebes’ plan om de onveiligste huizen vóór de zomer al aan te pakken loopt vast. Op 9 mei proberen medewerkers van Alders, de NAM en regionale ambtenaren eens te worden over hoeveel huizen het eigenlijk gaat, en waar ze staan. Ook dit overleg verloopt ruzieachtig. Volgens het model van de NAM hoeven slechts tweehonderd huizen dringend te worden versterkt. Nee hoor, zegt het team van Alders. Ingenieurs hebben inmiddels al van zo’n vierduizend woningen berekend dat ze onveilig zijn. Kort daarna informeren Wiebes’ ambtenaren hem schriftelijk over de onenigheid. Ze vrezen dat de lagere inschatting van de NAM ondersneeuwt, terwijl daarvan uitgaan juist snel resultaat kan opleveren. „Graag bij NAM bevestigen dat zij stevig inhoudelijk betrokken zijn”, schrijft de minister in de kantlijn. Op 22 mei, om zes uur ’s avonds op het ministerie van Economische Zaken, blaast Wiebes het overleg met de regio op. Hij schort de plannen voor de versterking grotendeels op. Alleen het versterken van die eerste ‘batch’ huizen mag doorgaan. Voor een beslissing over de rest wacht hij de adviezen van de Mijnraad af. „Onverteerbaar”, noemt de provincie Groningen het besluit van de minister. De regionale bestuurders weigeren nog verder te praten. De voorspelling van Alders – dat Wiebes met zijn plannen het wantrouwen zou vergroten en de versterking zou vertragen – is uitgekomen. Alders zelf is uitgespeeld. Zijn versterkingsprogramma is opgeschort, zijn positie verzwakt. Op een maandagavond, eind mei, moet Alders naar het ministerie voor het escalatieoverleg dat de NAM twee maanden eerder had geëist. Hij verlaat het gesprek met een lijst bevelen van Wiebes’ hoogste ambtenaar. Niet hij als Nationaal Coördinator Groningen gaat een inventarisatie maken van de onveiligste huizen, maar de NAM. Alleen de huizen op díé lijst worden geïnspecteerd. Alle andere door Alders geplande inspecties en versterkingsadviezen worden opgeschort. En Alders mag niet meer met regionale bestuurders praten over zijn eigen, nu geschrapte versterkingsplannen. Zo krijgt de NAM krijgt precies waar ze om vraagt. En Wiebes, die samen met Groningers wilde besluiten wat er zou gebeuren, gaat zijn eigen weg. Eind 2015 hadden Rijk en Groningen afgesproken ‘gebiedsgericht’ te versterken. De aardbevingen zouden zoveel woningen onveilig maken dat hele wijken en dorpen grotendeels gesloopt moesten worden. Het zou onzinnig zijn om dat huis voor huis te doen. Beter was het om risicovolle gebieden aan te wijzen en tijdens het uitvoeren van versterkingsmaatregelen direct moderne, duurzame en leefbare wijken terug te bouwen. Zo kon je de vaak sociaal-economisch kwetsbare gemeenten extra helpen. Een „plus op de versterking”, in bestuurdersjargon, en genoegdoening voor het jarenlang negeren van de problemen. Allemaal prima, vindt Wiebes, maar nu zit dat plan een snelle versterkingsoperatie in de weg. Hij moet huizen die kunnen instorten bij een zware aardbeving versterken. Dát is zijn verantwoordelijkheid. Nu hij de gaskraan dichtdraait, blijven er in zijn ogen maar weinig huizen over die onveilig zijn. Die moet je opzoeken en versterken. En niet je tijd, geld en energie verdoen aan het onnodig versterken of zelfs slopen van duizenden huizen die veilig zijn – of dat door de afnemende gaswinning snel zullen worden. Bovendien: bewoners die hij spreekt smeken hem alsjeblieft niet aan hun huis te komen. Van de weerstand van Groningse bestuurders begrijpt Wiebes daarom niets. Waarom willen ze hun hele provincie overhoopgooien? 
Gotspe
In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken
Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking.
Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt.
De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd.
Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe.
Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet.
Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief.
Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”

Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte

Hoofdstuk 8
Frisdrank en Marsrepen
Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen.
Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig.
Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af.
„Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas.
Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het.
Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij.
De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet.
Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen.
Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend.
Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan.
„Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”.
Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets.
In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’.



Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 In de ogen van de Groningers probeert Wiebes met het verkeerde gereedschap het verkeerde probleem op te lossen. Niet alleen huizen zijn ontwricht door de gaswinning, maar de hele Groningse maatschappij. Dát is het vraagstuk dat de overheid moet aanpakken Wijkvernieuwing is geen hobby van regionale bestuurders. Dat je in dorpen tientallen huizen kunt slopen zonder dat de wijk onleefbaar wordt, is de illusie van een Haagse technocraat. Daarom koos het vorige kabinet juist voor die gebiedsgerichte versterking. Ook de regionale bestuurders geloven wel dat aardbevingen minder zwaar worden of minder vaak voorkomen als je met de gaswinning stopt. Maar het duurt nog jaren voor de gaskraan dicht is, en niemand weet precies wat het effect zal zijn – ook de NAM niet. Dat Wiebes de NAM als een neutrale informatiebron behandelt, vinden de Groningers onbegrijpelijk. Het bedrijf heeft jarenlang ontkend dat gaswinning tot onveiligheid kon leiden. Toen dat niet langer ging, werden de problemen zoveel mogelijk gebagatelliseerd en oplossingen tegengewerkt. De Groningers kennen het NAM-model al jaren. Het deelt elk huis in bij een bepaald woningtype. In het slechtste geval zijn er van een huis te weinig gegevens bekend en wordt er een ‘gewogen’ woningtype aan toegewezen. In het beste geval zijn er bouwtekeningen voorhanden om dat te bepalen – maar het kan goed dat het huis in werkelijkheid niet volgens die tekening is gebouwd, dat bewoners inmiddels een tussenmuur of andere dragende constructie hebben gesloopt of dat het huis al flink verzwakt is door bevingen. Dat zit allemaal niet in het NAM-model, net zo min als de data van de duizenden inspecties die in de Alders-jaren zijn uitgevoerd. Bij een grove schatting van het aantal onveilige huizen in Groningen vallen de huizen die je onterecht als onveilig beoordeelt weg tegen de huizen die je onterecht als veilig beoordeelt. Maar bindende uitspraken over het aantal onveilige huizen in Groningen kan het model niet doen. Suggereren dat je met het model kan aanwijzen welke huizen het onveiligst zijn, vinden de Groningers een gotspe. Toch geven Wiebes en zijn ambtenaren het model een centrale rol. In de poging de versterkingsoperatie terug te dringen is het hun enige houvast. Iets anders hebben ze niet. Twee dagen na zijn gesprek met de topambtenaar probeert Alders de minister telefonisch te bereiken. Als dat niet lukt, stuurt hij Wiebes zijn ontslagbrief. Het herstel van vertrouwen van Groningers in hun overheid was de kern van zijn opdracht, schrijft Alders. Het nakomen van afspraken is dan cruciaal, maar dat wordt hem onmogelijk gemaakt. „Ik moet helaas vaststellen dat u hieraan een andere betekenis en weging geeft dan ik u heb geadviseerd.”  Een woonboerderij in Overschild is flink beschadigd is door de aardbevingen. Foto Kees van de Veen/ANP/Hollandse Hoogte
 Susan Top zit op 2 juli 2018 samen met de bestuursleden van andere Groningse bewonersgroepen weggestopt in een zaaltje op een verder lege verdieping, diep in de krochten van het ministerie van Economische Zaken. Er zijn uren verstreken sinds de Mijnraad zijn advies over de aanpak van de versterking heeft gepresenteerd. In plaats van helderheid heeft het verwarring gezaaid. Niemand weet meer hoeveel huizen onveilig zijn, waar ze staan en wie voor de versterking gaat betalen. Volgens de Mijnraad, die zich volledig baseert op het NAM-model, zullen vijftienhonderd Groningse gebouwen zeker onveilig blijven, ook als de gaswinning afneemt. Duizend van die gebouwen zitten helemaal niet in het versterkingsprogramma van Alders. Daarmee doorgaan is dus niet verstandig. Volgens de Mijnraad moeten die vijftienhonderd gebouwen „zo snel mogelijk” worden opgespoord en versterkt. Daarnaast zijn er nog bijna zesduizend gebouwen die met het hanteren van een „onzekerheidsmarge” mogelijk onveilig zijn. De bewoners van die gebouwen moeten de gelegenheid krijgen iets aan hun huizen te doen. Dat geldt ook voor de bewoners die volgens de Mijnraad in zeker veilige huizen wonen, maar wel in de oude versterkingsoperatie zaten. Zij moeten na jaren van onzekerheid óók versterking krijgen aangeboden. Laat je ze in de kou staan, dan neemt het wankele vertrouwen nog verder af. „Het slechtste scenario”, noemt Wiebes het Mijnraadadvies in een spoedoverleg met collega-kabinetsleden. De kans is levensgroot dat ze alsnog duizenden huizen moeten versterken, niet vanwege de veiligheid, maar alleen omdat mensen verwachtingen hebben. Dat zal de NAM niet willen betalen. Zo dreigt een extra strop van misschien 700 miljoen euro voor de staatskas. Om controle over de versterking te krijgen, moet Wiebes de Groningse bestuurders weer aan zijn kant krijgen. Zij staakten het overleg toen hij eind mei de versterkingsoperatie pauzeerde in afwachting van het Mijnraad-advies. Hij heeft met ze afgesproken dat ze direct na de presentatie zullen vergaderen om een deal te sluiten over de nieuwe versterking. Dat moet snel, want hij heeft beloofd bewoners voor de zomer duidelijkheid te geven. De minister heeft ook de maatschappelijke organisaties voor dit belangrijke overleg uitgenodigd. „Het team is terug”, zo omschrijft Wiebes het. Maar vlak na het begin van de vergadering is er een schorsing. Een ambtenaar plukt Top en de andere bestuursleden van de gang en leidt ze naar een ander kamertje. De boodschap is: Wiebes en de regionale bestuurders willen even onder elkaar zijn, jullie mogen er straks weer bij. De uren verstrijken, de Groningers wachten en wachten. Na enig aandringen krijgen ze van een secretaresse blikjes frisdrank en wat Marsrepen. Ze kunnen geen kant op: de sluisdeuren aan weerszijden van de gang gaan alleen open met een pasje. Gelukkig heeft de gang een toilet. Met stijgende verontwaardiging bellen en appen de Groningers de mensen die wel in de vergaderzaal mochten blijven: de burgemeesters, de provinciale bestuurders zoals gedeputeerde Eikenaar, en de ambtenaren van Wiebes. Maar die reageren niet. Aan het eind van de middag zijn de Groningers het zat. Hevig teleurgesteld laten ze zich naar de uitgang brengen. Intussen hebben Wiebes en de regionale bestuurders hun deal gesloten. De Groningse bestuurders willen het goede nieuws kunnen brengen dat de mensen uit de tweede ‘batch’ (waar het gezin Folkersma uit Overschild in zit) alsnog hun huis mogen versterken. Daar is 437 miljoen euro voor nodig, heeft de NAM eerder berekend. Maar nu de Mijnraad zegt dat het grootste deel van die huizen eigenlijk veilig is, wil de NAM daar slechts te helft van betalen. Die middag sprokkelen de bestuurders en de minister nog eens 207 miljoen euro bij elkaar, uit potjes van verschillende overheden. Eigenlijk is het 17 miljoen te weinig, maar het is net genoeg om te kunnen melden dat de versterking kan doorgaan. „Deze mensen krijgen duidelijkheid”, zegt Wiebes op 5 juli in de Tweede Kamer. Over twee weken horen ze „waar ze recht op hebben”. Op 15 juli krijgen de Folkersma’s en hun buren weer een brief. De versterking van hun woning kan doorgaan. Maar hoe en wanneer, en of hun woning ook volgens de nieuwe regels onveilig is, dat zullen ze pas in september horen. Nog weten ze niets. In Appingedam maken de Battjes en hun wijkgenoten zich geen zorgen – al regent het soms naar binnen. Ze leven nog in de veronderstelling dat hun woning volgens plan zal worden versterkt. Ze zaten immers in die eerste ‘batch’. 


Een groot gedeelte van de huizen in het Groningse dorp Overschild wordt gesloopt, de woningen zijn onveilig als er een zware aardbeving plaatsvindt. Een bord kondigt de bouw van tijdelijke wisselwoningen aan.Foto Kees van de Veen

Hoofdstuk 9
De onveilige patatkraam
Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen.
Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies.
Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt.
Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over.
NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn?
Een dreigende NAM
Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt.
Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door.
In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen.
Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.”
Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”.
Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?”
Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken.



Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Aan het eind van de zomer is de opdracht van de Mijnraad – versterk zo snel mogelijk de vijftienhonderd onveiligste gebouwen – volledig vastgelopen. Wiebes én de NAM hebben gezegd dat ze zich zullen houden aan het Mijnraadadvies. Maar dat heeft niet geleid tot het beëindigen van de verlammende conflicten met het gasbedrijf. Het slagveld is simpelweg verplaatst: nu ruziën de partijen over de interpretatie van het advies. Twee maanden lang is koortsachtig gezocht naar de vijftienhonderd gebouwen die volgens het Mijnraadadvies onveilig zijn. De NAM is daar intensief bij betrokken, ondanks de publieke bezweringen van Wiebes dat dat niet zo is. Het is immers haar lijst waar de Mijnraad mee werkt. Ambtenaren die de lijst bestuderen zien er een brugwachtershuisje op staan, en een patatkraam. Huizen met bevingsschade die nu al in de stutten staan om instorting te voorkomen, staan niet op de lijst. Versterkte woningen soms wel. De ene helft van een appartementenblok is volgens de lijst veilig, de andere helft niet. Halverwege de zomer draait de NAM het model met nieuwe ‘inspectiedata’ en blijven er nog maar 1.200 onveilige gebouwen over. NAM-medewerkers hebben voor elke eigenaardigheid een technische of modelmatige verklaring. Zo leggen ze uit dat het linkerdeel van het appartementenblok sterker is dan het rechterdeel, omdat er een stevig trappenhuis in zit. Maar ambtenaren vragen zich vooral af hoe ze de uitkomsten in hemelsnaam aan de Groningers moeten uitleggen. Je kunt de mensen die in dat appartementenblok wonen toch niet vertellen de helft van hun gebouw zal instorten bij een zware aardbeving, maar dat zij zelf veilig zijn? Het wegsnijden van de NAM uit de versterkingsoperatie, zo had Wiebes de Kamer beloofd, zou een einde maken aan het vertragende geharrewar over kosten. De overheid zou zelf „aan de voordeur” alle kosten maken die zij nodig achtte voor een veiliger Groningen, en „aan de achterdeur” zorgen dat de NAM de rekeningen betaalt. Maar hoewel het akkoord met aandeelhouders Shell en Exxon over de beëindiging van de gaswinning al met veel fanfare is gepresenteerd, lopen de onderhandelingen over de verrekening aan de achterdeur nog volop door. In de tussentijd wil het ministerie niets zelf betalen; dat zou de onderhandelingen ondermijnen. Om te voorkomen dat de nieuwe versterkingsoperatie al stilvalt voor hij op gang is gekomen, gaan topambtenaren van het ministerie, net als Alders voorheen, regelmatig langs bij de NAM om geld te vragen. Het gasbedrijf geeft geen sjoege. De NAM betaalt alleen voor het versterken van huizen die volgens het Mijnraadadvies onveilig zijn, zegt een onderdirecteur van de NAM tegen een topambtenaar van Wiebes. Als het ministerie net als Alders weer allerlei andere plannen wil uitvoeren, dan regelen ze het geld zelf maar. De NAM „financiert geen kosten vanuit gewekte verwachtingen” maar „acteert enkel op veiligheid.[...] Dat is een lastig verhaal om te vertellen in de dorpshuizen, maar dit moet wel gebeuren.” Als het ministerie die plannen toch doordrukt en de rekening bij de NAM legt, dan wordt het gasbedrijf „gedwongen om eerder het gasveld te sluiten dan praktisch is voor Nederland”. Steeds dringender vragen regionale ambtenaren en NCG-medewerkers Wiebes’ ambtenaren om geld voor te schieten, zodat de versterkingprojecten die nog lopen niet stilvallen. Maar die reageren afhoudend. Zolang er geen formeel nieuw versterkingsplan ligt, kan het ministerie geen budgetten vrijgeven. Op een van die smeekbedes zegt een topambtenaar: „Hoe erg is het als iets mogelijk gepauzeerd wordt?” Aan het eind van de zomer is zo nog steeds niet duidelijk welke huizen het stempel onveilig krijgen. Er is geen geld om de versterking weer op gang te brengen en de belofte dat de Groningers aan het eind van de zomer horen waar ze aan toe zijn, is gebroken. 


Een oude boerderij in Westeremden is zwaar beschadigd door de aardbevingen in Noord-Groningen.Foto Kees van de Veen

Hoofdstuk 10
Smeken om geld
Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen.
Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten.
Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”.
Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil.
Geen zicht op een oplossing
„De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.”
De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.”
Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma.
Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe.
Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing.


Omdat de woning beschermd dorpsgezicht is, wordt hij niet gesloopt.Foto Kees van de Veen/ANP/Hollandse Hoogte


Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Op zondag 28 oktober, om kwart voor twaalf ’s avonds, krijgt een topambtenaar van Wiebes een mail van de directeur van het Centrum voor Veilig Wonen (CVW). Dit bureau speelt een cruciale rol: het organiseert de inspecties, versterkingsadviezen en uitvoering van versterkingsmaatregelen. Maar het bureau staat onder contract met de NAM. Zo zit het gasbedrijf ook hier aan de knoppen. Al maanden waarschuwen regionale ambtenaren en de NCG het ministerie dat papieren plannen niets waard zijn zonder de mensen en het geld om ze uit te voeren. Wie gaat de gebouwen inspecteren die volgens de Mijnraad onveilig zijn? Wie gaat de berekeningen voor die huizen maken, en daarna met de bewoners praten over wat er moet gebeuren? Dat kost honderden mensen. Er is geen voorraadkast personeel die je zomaar kan opentrekken. De CVW-directeur waarschuwt: als inspectiebedrijven en ingenieursbureau’s niet binnen een paar dagen zekerheid hebben dat ze werk hebben in de nieuwe versterkingsoperatie, gaan ze hun personeel vanaf 2019 op andere projecten inzetten. Om dat te voorkomen moet het ministerie de NAM aanschrijven, zodat die het CVW de opdracht kan geven capaciteit te reserveren. Het is precies waarvoor de Nationaal Coördinator Groningen in een vertrouwelijk memo heeft gewaarschuwd: de „directe dagelijkse bemoeienis van NAM binnen CVW” en de voortslepende onderhandelingen tussen het gasbedrijf en het ministerie over geld leveren inmiddels zo veel blokkades op dat „de uitvoering de facto stil is gevallen”. Dat gebeurt ook met het vervangen van de vliesgevelwoningen in Appingedam, waar de familie Battjes woont. Sinds 1 juli 2018 moeten nieuwe huizen gasloos worden gebouwd. De NAM wil de extra kosten daarvoor niet betalen, omdat het voor de veiligheid niet nodig is. Maandenlang ligt het project stil. „De nieuwe aanpak heeft moeite om op stoom te komen”, geeft Wiebes op 8 november in de Kamer toe. Hoewel het zijn eigen ministerie is dat allerlei losse eindjes heeft laten liggen, wijst de minister naar de NCG. Daar „is nog best veel verwarring over hoe het nu gaat en hoe het vroeger ging.” De uitvoering, voorspelt de minister, zal moeizaam blijven gaan. „Ik denk niet dat ik van een probleem af ben. Ik denk niet dat ik nu ook maar één reden heb om allemaal dingen te gaan beloven of stoer te doen over waar we staan.” Twee weken later stuurt Wiebes het nieuwe versterkingsplan naar de Kamer. Na bijna vijf maanden goochelen met gebouwenlijsten en geldpotjes staan er inmiddels meer dan elfduizend mogelijk onveilige adressen op het versterkingsprogramma. Op 12 december, acht maanden nadat de versterking van hun huis voor „enkele weken” was gepauzeerd, krijgen de Folkersma’s weer een brief. Hun huis heeft een „licht verhoogd risico” bij een aardbeving en zal worden versterkt. Maar ze weten nog steeds niet wanneer en hoe. Het ministerie weet dan al dat er niet genoeg geld is om die groep huizen te versterken. Het sprokkelen, begin juli, vlak na het Mijnraad-advies, heeft niet genoeg geld opgeleverd. Huiseigenaren gaan grote financiële risico’s lopen, heeft de NCG gewaarschuwd. Die kunnen de bewoners niet dragen. Er is „geen enkel zicht” op een oplossing. 
Sorry, sorry, sorry
Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”.
Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.”
Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.”
Hoofdstuk 11
Epiloog
Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water.
Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis.
Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd.
De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt.
Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser.
Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien.

Over dit artikel
Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen.
Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag.


Reacties
In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning.
Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.”
Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.”
Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”.
Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.”
Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”








 Op 22 mei 2019 beeft de aarde bij Westerwijtwerd met een kracht van 3,4. Als Wiebes een dag later gaat kijken, is de sfeer grimmig. Actievoerders, opgeroepen door de Groninger Bodem Beweging, houden een spandoek omhoog met „Wiebes weg”. Zijn kabinetten hebben de problemen met de gaswinning jarenlang totaal onderschat, zegt Mark Rutte tijdens een Kamerdebat op 4 juni 2019. Toen er eindelijk iets werd gedaan aan schadeherstel en versterking ging dat te traag, omdat het kabinet te zorgvuldig en juridisch precies was. De premier put zich uit in excuses. „Deze nachtmerrie moet over. Het is een erekwestie om dit voor elkaar te krijgen.” Op 26 juni 2019, een jaar nadat Wiebes had gezegd dat ze binnen twee weken duidelijkheid over hun woning zouden krijgen, horen de Folkersma’s dat hun woning moet worden gesloopt. Als ze een nieuw, veilig huis willen, moeten ze het zelf regelen, binnen een door de gemeente vastgesteld budget. De belofte dat ze daarvoor weer terug kunnen bouwen wat ze hadden, vervalt. Maar, zo schrijft de gemeente: daarvoor in de plaats krijgen ze duidelijkheid vooraf, en meer keuzevrijheid. „We hopen daarmee ook het herstel van vertrouwen, nu zwaar beschadigd, te starten.” Dit voorjaar kon het gezin Folkersma hun nieuwe huis in. Ze zijn een uitzondering. 85 procent van de bewoners in hun ‘batch’ heeft nog geen versterkte woning. De ‘vrijheid’ om hun eigen versterking te regelen bleek vooral te bestaan uit een jarenlang gevecht met de overheid om geld. Van het budget dat ze kregen om een nieuw huis te bouwen moesten ze hun eigen verhuizing en tijdelijke woning betalen, de sloop van hun huis en de aansluiting op elektra en water. Toen ze uiteindelijk een raming van de aannemer kregen, kwamen ze door nieuwe bouweisen en exploderende bouwkosten 150.000 euro tekort. De gemeente wilde niet bijpassen, omdat het nieuwe huis „functioneel” afweek van het oude. Nog steeds snappen de Folkersma’s niet waarom: de muren staan op dezelfde plaats, alleen verhuisde het tweede toilet beneden naar de eerste verdieping. Om kosten te besparen hebben ze zelf de verhuizing gedaan en bewaarden ze oude dakpannen en het siergrind voor de oprit bij het nieuwe huis. Overschild is een bouwput geworden. Overal om zich heen zagen ze dorpsgenoten aanmodderen. Hoewel, niet overal: voor de bewoners van de eerste batch, aan de Meerweg, werd alles gewoon geregeld en betaald. Door de NAM. Het dorp, zegt Johan Folkersma, is in stukken gescheurd. De NAM en de staat ruziën nog steeds over geld. De partijen zitten inmiddels in een arbitrageprocedure wegens de 190 miljoen euro aan rekeningen die het gasbedrijf weigert te betalen omdat het niet alle details van de versterking meer krijgt. Ook de familie Battjes in Appingedam moest jarenlang vechten om terug te krijgen wat ze hadden. Het eindeloze gesoebat met de NAM over geld is vervangen door eindeloos gesoebat met de overheid. Om een nieuw huis te krijgen mochten ze niets wat bij hun oude huis hoorde meenemen. Zo verdwenen de mooie deuren uit hun oude huis op de stort, net als een splinternieuwe vaatwasser. Het ‘lose-lose-scenario’ waar ministers vier jaar geleden bang voor waren, is uitgekomen. De gaswinning is bijna naar nul teruggedrongen, terwijl er ruim 27.000 huizen in de ‘werkvoorraad’ van de NCG zitten. Dat zijn er meer dan ooit. Nog geen 20 procent van de huizen die volgens de modellen het onveiligst zijn, is versterkt. Het wantrouwen in het noorden is alleen maar gegroeid. Intussen gaan weer stemmen op om de gaskraan open te draaien. Voor deze reconstructie baseert NRC zich op duizenden pagina’s aan vertrouwelijke mails, gespreksverslagen, rapportages en andere beleidsdocumenten. Deels werden die verkregen met een beroep op de Wet open overheid, voorheen de Wet openbaarheid van bestuur, deels kreeg de krant er via andere wegen beschikking over. Ook maakte de krant gebruik van archieven, eerder openbaar gemaakte overheidsdocumenten en publieke bronnen zoals Kamerhandelingen en jaarverslagen. Daarnaast spraken de verslaggevers met ruim twintig direct betrokkenen uit het Groningse aardbevingsdossier. Het gaat om bewoners, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag. In een reactie schrijft een woordvoerder van de NAM dat het bedrijf „nooit van standpunt is veranderd” over de relatie tussen aardbevingen en gaswinning. Verwijten dat de NAM de versterkingsoperatie probeerde te vertragen door steeds aan te dringen op het vernieuwen van bouwrichtlijnen, zijn volgens het bedrijf „feitelijk onjuist”. Het bedrijf heeft volgens de woordvoerder juist „voortdurend aangedrongen om de meest onveilige huizen als eerste aan te pakken”, en wilde juist daarom de bouwrichtlijnen aan de nieuwste inzichten aanpassen. „Daarmee kon voorkomen worden dat de benodigde middelen voor de versterking werden ingezet voor het versterken van huizen die volgens de meest recente inzichten niet meer versterkt zouden hoeven te worden.” Over de opmerking die een NAM-medewerker volgens een ambtelijke gespreksnotitie zou hebben gemaakt dat het bedrijf „gedwongen [zou zijn] om eerder het gasveld te sluiten dan praktisch is voor Nederland”, schrijft het bedrijf: „Wij hebben een dergelijke uitspraak nooit gedaan, zullen een dergelijke uitspraak nooit doen en verwerpen met klem de suggestie dat de NAM een dergelijke uitspraak ooit wel zou hebben gedaan.” Ook heeft het bedrijf volgens de woordvoerder vanaf april 2018 „niet via het CVW invloed uitgeoefend op de voortgang van de versterkingsoperatie.” Het bedrijf heeft alleen „desgevraagd en dus reactief alle informatie gegeven die die partijen nodig hadden”. Over de weigering van de NAM om het gasloos bouwen van woningen te financieren, schrijft de woordvoerder dat het ging om een geschil over „de interpretatie van de nieuwe Gaswet […] Nadat dit was opgehelderd zijn hier snel afspraken over gemaakt die nog steeds van kracht zijn.” Het ministerie van Economische Zaken schrijft: „Gedurende de parlementaire enquête reageren we hier niet op en wachten we de resultaten van de enquête af.”||https://www.nrc.nl//nieuws/2022/09/23/het-lose-lose-scenario-is-uitgekomen-a4142830
2022-09-23||ACM: Meerdere energiebedrijven te laat met melden tariefverhoging||Meerdere energiebedrijven hebben hun klanten te laat laten weten dat ze hun energietarieven per 1 oktober verhogen. Dat bevestigt de Autoriteit Consument en Markt (ACM) aan NRC na eerdere berichtgeving van RTL Nieuws. Volgens de ACM hadden de bedrijven, waarvan sommigen pas deze week aankondigden hun tarieven per 1 oktober te verhogen, dat dertig dagen van tevoren moeten doen. De toezichthouder kreeg veel vragen van klanten van energiebedrijven naar aanleiding van de plotselinge verhogingen. Zij kunnen bezwaar maken, zegt een woordvoerder van de ACM. Dat er sprake is van een energiecrisis zou geen excuus mogen zijn. „Deze termijn is wettelijk vastgelegd. Het gaat niet om het bedrag zelf, maar om wanneer de tariefverhogingen zijn aangekondigd”, aldus de ACM. Drie energiemaatschappijen die de regels overtraden zijn Eneco, Greenchoice en Essent. In het geval van Essent werd de verhoging per 1 oktober afgelopen dinsdag aangekondigd. In een identieke reactie zeggen Eneco en Greenchoice „nieuwe tarieven uiterlijk 10 dagen van tevoren” aan te kondigen, conform de eigen algemene voorwaarden. De bedrijven gaan in gesprek met de ACM om meer duidelijkheid te krijgen. Essent heeft tot op heden nog niet gereageerd op de ACM.||https://www.nrc.nl//nieuws/2022/09/23/acm-meerdere-energiebedrijven-te-laat-met-melden-tariefverhoging-a4143047
2022-09-23||Waar wonen de 11.456.831* varkens in Nederland?||Ze zijn er wel, maar je ziet ze niet. In Nederland leven ruim elf miljoen varkens, maar daar krijg je maar weinig van mee, vond fotograaf Sabine Grootendorst. Waar weilanden met grazende koeien nog wel worden gezien als typisch Hollands, genieten varkens als hokdieren veel minder zichtbaarheid. Tegelijkertijd leven in Nederland meer varkens dan runderen. Of neem de hond: de kleine twee miljoen  blaffers in het land  zie je overal in het straatbeeld. Maar het varken is nagenoeg onzichtbaar. Precies dit hoge abstractiegehalte was voor Grootendorst aanleiding op zoek te gaan naar de Nederlandse varkens. Ze stelde zich ten doel álle varkensstallen in Nederland te fotograferen. Hoe en waar leven de varkens? Verspreid door het land of geconcentreerd in specifieke gebieden? Is hun aanwezigheid terug te zien in de omgeving? NRC tekende Grootendorsts ervaringen op en legde die naast haar foto’s en naast de cijfers. In Nederland woonden vorig jaar 11.456.831 varkens. Dit getal is een momentopname, want constant worden nieuwe biggetjes geboren en varkens naar de slacht gebracht. Het Centraal Bureau voor de Statistiek (CBS) deelt varkens onder in grofweg drie categorieën: biggen, vleesvarkens en fokvarkens. Biggen wegen bij geboorte ongeveer anderhalve kilo. Ze blijven een kleine maand (zo’n 28 dagen) bij hun moeder en drinken haar melk. Daarna krijgen ze vast voedsel. Ze verblijven totdat ze ruim tien weken oud zijn met hun moeder in het zogeheten ‘vermeerderingsbedrijf’. Wanneer ze gemiddeld 25 kilo wegen, gaan de jonge varkens naar een vleesvarkensbedrijf. Daar worden ze op gewicht gebracht voor de slacht. Een vleesvarken weegt zo’n 125 kilo en is ongeveer een half jaar oud als hij naar de slacht gaat. Tot de fokvarkens behoren ook de zeugen, die worden gehouden om jonge biggen te werpen en te zogen op het vermeerderingsbedrijf. Een zeug is na ongeveer acht maanden geslachtsrijp. Na een succesvolle inseminatie is ze 115 dagen zwanger. Dat is precies drie maanden, drie weken en drie dagen. Ze is dus ongeveer een jaar oud wanneer ze voor het eerst werpt. Per worp krijgt een zeug gemiddeld 16,5 biggen. Vervolgens heeft een zeug gemiddeld 5,6 worpen. Een zeug heeft daarnaast gemiddeld 2,3 ‘productiejaren’: ze is ongeveer drie jaar oud als zijzelf naar de slacht gaat. Van de buitenkant lijken varkenstallen vaak op elkaar, merkte Grootendorst: veelal langwerpige, lage gebouwen met weinig of geen ramen. Buiten bevinden zich vaalgele voersilo’s en luchtwassers. Langs de kant van de weg staan de kadavertonnen, waar destructiebedrijf Rendac ze gemakkelijk kan leeghalen. De omgeving van de stallen is weids en verstild. Er is weinig activiteit. Je kunt als voorbijganger ook niet zomaar een varkensstal in lopen. Met goede reden: veehouders hebben te maken met strikte regels omtrent milieu, hygiëne en volksgezondheid. Grootendorst ging daarom langs bij enkele zogeheten ‘zichtstallen’, waar bezoekers in een speciale ruimte naar de varkens kunnen kijken. Hier kon ze toch enkele varkens in levenden lijve zien. Het aantal varkensbedrijven in Nederland daalt al jaren. Zo waren er in 2011 nog 6.525. In 2021 stond de teller op 3.405. Dat is bijna een halvering. De daling heeft verschillende oorzaken: de overheid moedigt veehouders aan om te stoppen, met speciale stoppers-, sanerings- en uitkoopregelingen. Zo maakten 278 varkenshouders gebruik van de Subsidieregeling sanering varkenshouderijen (Srv), bleek vorig jaar. De daling heeft ook te maken met natuurlijk verloop: een deel van de stoppers bestaat uit boeren die richting pensioengerechtigde leeftijd gaan en geen opvolger hebben. Als het aantal bedrijven zo snel is afgenomen, is dan ook het aantal varkens afgenomen? Ja: in 2011 leefden op het betreffende peilmoment 12,4 miljoen varkens in Nederland, in 2021 nog 11,4. Dat is een afname van 8 procent in tien jaar tijd.  Aangezien het aantal bedrijven sneller afneemt dan het aantal varkens, stijgt het gemiddeld aantal varkens per bedrijf. Van gemiddeld 1.905 per bedrijf in 2011, naar 3.363 in 2021. Grootendorst besloot eerst de gebieden met de meeste varkens te fotograferen. De varkenspopulatie in Nederland is niet gelijkmatig verdeeld over het land. In de provincies Noord-Brabant (5,4 miljoen), Gelderland en Limburg (beide rond de 1,8 miljoen) woonden vorig jaar de meeste varkens, gevolgd door Overijssel (1,5 miljoen). Noord-Holland heeft de kleinste populatie: een kleine 23.000. Venray telde vorig jaar de meeste varkens: 581.885. De gemeente Sint Anthonis had vorig jaar de meeste varkens per inwoner: 37 varkens per één inwoner. Met ingang van dit jaar is Sint Anthonis opgegaan in Land van Cuijk. Deze nieuwe gemeente is op basis van de cijfers over 2021 de ‘varkenshoofdstad’ van Nederland: er wonen zo’n 700.000 varkens, meer dan het aantal inwoners van Rotterdam. Het gebied met de meeste varkens is de Peel, op de grens van Noord-Brabant en Limburg. Daar woonden vorig jaar 3,6 miljoen varkens, grofweg de bevolking van Berlijn. Ook in deze gebieden met een hoge varkensdichtheid kon Grootendorst soms dagen rondrijden zonder een levend varken te zien. Ze rook ze wel en hoorde ze soms ook, maar zag ze niet. Met de ambitie om alle varkensbedrijven (inmiddels zijn het er, volgens de voorlopige cijfers van dit jaar, 3.275) te fotograferen, is Grootendorst  een eind op weg. De teller staat op ongeveer achthonderd. Fotografie Sabine Grootendorst
Tekst Laura Klompenhouwer
Animaties Emmelien Stavast
Techniek Tim Hoogendijk, Koen Smeets, Sanne van Griensven * Het genoemde aantal varkens (11.456.831) is een momentopname, gebaseerd op de peildatum van het CBS in 2021. Intussen is het aantal varkens verder gedaald, volgens de voorlopige cijfers voor dit jaar (peildatum 1 april), naar 11.280.425. 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/23/waar-wonen-de-11-456-831-varkens-in-nederland-a4140586
2022-09-23||Mark Rutte in Algemene Vergadering VN: ‘Bedreigingen van Rusland laten ons koud’||De recente speech van de Russische president Poetin, waarin hij een gedeeltelijke mobilisatie afkondigt en met nucleaire wapens schermt, is volgens Mark Rutte een teken van zwakte. Dat zegt de premier van Nederland in een toespraak aan de Algemene Vergadering van de Verenigde Naties. „Hij is zijn eigen oorlog aan het verliezen, en dat weet hij zelf ook. Daarom klampt hij zich vast aan zijn krankzinnige verhaal vol leugens en misleiding. Zijn woorden zijn bedoeld om te intimideren, maar ze laten ons koud.” Wat hem niet koud laat, zei Rutte, is het lijden van Oekraïne. „En eerlijk gezegd ook het lijden van de Russische burgers die tegen hun wil in het gevecht worden meegesleept.” Hij riep alle VN-lidstaten op om de oorlog te veroordelen. In een noodbijeenkomst in maart deden 141 van de 193 landen dat. In de toespraak stond de premier ook stil bij de door Rusland neergeschoten vlucht MH17. „Wij weten uit ervaring dat het een lang en moeizaam proces is om internationale rechtvaardigheid te bereiken.” Daarom beloofde Rutte dat Nederland zich ook zal inzetten om in Oekraïne bij te dragen aan de berechting van de verantwoordelijken voor misdaden als in de Oekraïense stad Boetsja. Als voorbeeld noemde hij het forensisch team dat Nederland naar het gebied heeft gestuurd.||https://www.nrc.nl//nieuws/2022/09/23/mark-rutte-in-algemene-vergadering-vn-bedreigingen-van-rusland-laten-ons-koud-a4143053
2022-09-23||Hilary Mantel kon allang versteende historische figuren tot mensen kneden||Dit hoort niet. Ze was pas 70.  Ja, haar gezondheid was fragiel, maar dat was geen reden om al rekening te houden met haar dood. En toch is het gebeurd. Hilary Mantel is gestorven. „Ze was nog met zoveel bezig, om te beginnen met een nieuwe roman”,  vertelt haar Nederlandse uitgeefster Nelleke Geel van uitgeverij Meridiaan. „Het is een aderlating voor de literatuur.” Mantel is de schrijfster van Wolf Hall. Van twaalf romans en twee verhalenbundels. Van de onnavolgbare ‘memoir’ De geest geven. Daarin roept ze haar gezin op, waar haar vader wordt ‘weggedaan’ toen ze tien was. Die vader dook jaren later weer heel even op in haar korte verhaal ‘Terminus’, als een figuur die in een trein tegenover de hare zit. Ze kijken elkaar aan en dan schuiven de treinen elk hun eigen kant op. Toen ze het verhaal geschreven had hoorde ze dat haar vader in die dagen gestorven was. Bij Mantel was het bovennatuurlijke een gegeven. Mantel is een fenomeen sinds miljoenen lezers haar wereldwijd ontdekten met Wolf Hall, waarvoor ze de Booker Prize 2009 kreeg. Haar literaire faam werd bestendigd met het vervolg Bring Up the Bodies (2012, Het boek Henry), wat haar opnieuw de Booker Prize opleverde. Het slot van de trilogie, De spiegel & het licht, (2020), werd ‘slechts’ voor die prijs genomineerd. In deze drie romans graaft Mantel de opzienbarende geschiedenis uit van Thomas Cromwell, rechterhand van de Britse koning Henry VIII in het Engeland van opstandige adel en godsdiensttwisten. Makkelijke romans zijn het niet, en Mantel is geen behaagziek auteur.  Dat was ze nooit en toch zijn haar boeken verslavend. Complexe politieke verhoudingen beschrijft ze met de techniek van de thriller, terwijl ze in het voorbijgaan met goedgemikte observaties oproept hoe het leven er uitzag en voelde, zowel voor  armoedzaaiers als voor de hogere klasse, en iedereen was constant in gevaar. De allereerste roman die ze schreef was óók een historische roman: A Place of Greater Safety (Een veiliger oord), over de Franse Revolutie. Een meeslepend boek waarvoor ze haar kracht al ontwikkelde: het tot mensen kneden van historische figuren die allang versteend zijn tot hun jaartallen plus wat mythische anekdotes. Geen uitgever wilde eraan, het werd pas later uitgegeven, in 1992. In het werk van Mantel vloeien roman en werkelijkheid in elkaar over  Ze debuteerde in 1985 met de sociaalpsychologsche thriller Every Day is Mother’s Day. Het vervolg, Vacant Possession, verscheen een jaar later. Vol precieze observaties laat Mantel 100 karaat satanisch ieder personage in de val lopen van zelfoverschatting, zelfmedelijden, zelfbedrog. Met uitzondering van een jonge vrouw die is vertrapt tot een gestoord geval. Meer zeg ik niet, dan: dit is fantastisch om te lezen, terwijl je zachtjes roept: nee, nee, doe niet!  En dan doen de personages het toch. Vanaf die eerste romans klinkt Mantels afkeer van het Verenigd Koninkrijk van Margaret Thatcher. In 2014 mondde haar persoonlijke weerzin tegen Thatchers schriele moraal, haar arrogantie en haar hardvochtigheid uit in de novelle De moord op Margaret Thatcher, die inderdaad draait om een aanslag op Thatcher. Het is een geweldig verhaal, zo sterk dat Mantel werd aangevallen alsof ze Thatcher, die toen al een jaar overleden was, werkelijk met de dood had bedreigd. Er werd zelfs aangedrongen op politie-onderzoek. Mantel liet zich niet intimideren, integendeel, ze had er plezier in en herhaalde maar weer eens dat ze Thatcher een ramp voor het land had gevonden.  Haar Thatcher-verhaal was opgezet zoals ze vanaf het begin haar historische romans opzette. Ze gaat uit van een historisch detail (Thatcher die naar het ziekenhuis moest voor een kleine ingreep), doet grondig research en deduceert op grond van alles wat ze naar boven kan halen wat er kan gebeuren. Die methode ontwikkelde ze al voor haar eerste  roman, over de Franse revolutie. „Geef me één detail en ik vertel het verhaal”, zei ze in een interview met deze krant. Haar werd verweten dat dat wetenschappelijk onverantwoord is. Haar antwoord was: „ik schrijf fictie, ik mag die ruimte nemen.” Dus stelt ze op basis van inventarislijsten vast dat een japon stijf stond van de parels en beseft: de vrouw die dat droeg had een enorm gewicht mee te torsen. Wat betekent dat? Ze bedenkt dat Henry VIII ziekelijk dik en mank is, hoe zijn beoogde bruid Anna van Kleef deze amechtige vleesklomp voor het eerst ziet – en heel even haar gezicht niet onder controle heeft. Wat Henry ziet. Die blikken over en weer kan ze niet bewijzen. Ze kan ze wel aannemelijk maken en dan verklaren ze veel van wat erop volgt – de fictieschrijfster helpt de geschiedschrijving. Roman en werkelijkheid vloeien in elkaar over. Het is deze ruimte die Mantel zich toe-eigende met haar geniale schrijverschap als argument. Cromwell was een wreedaard maar bedenk wat voor man het was, bedenk dat hij dochters had. Bekijk het vreemde portret dat Holbein van hem schilderde, wat zie je daar? Omgekeerd, hoe gedetailleerder de vraag was in een interview, hoe meer het haar beviel. En ze wist altijd alles, tot en met de reden waarom het schoothondje van Anne Boleyn Perkoys was genoemd. Perkoys is een Engelse verbastering van het Franse ‘Pourquoi?’. Dat hondje was zo’n diertje met van die opgetrokken oortjes en een chronisch verbaasde blik. Vandaar. Ze vertelde het glunderend. En deed het hondje na.||https://www.nrc.nl//nieuws/2022/09/23/ze-kon-allang-versteende-historische-figuren-tot-mensen-kneden-a4143043
2022-09-23||Column | Ik wil een overheid die vooruitkijkt||Hoe komen we af van dit paniekvoetbal? Jesse Klaver (GroenLinks) en Attje Kuiken (PvdA) vroegen het woensdag  tijdens het jaarlijkse  politieke debat over de Miljoenennota. Andere kopstukken uit de Tweede Kamer stelden vergelijkbare vragen. Hoe kunnen we voorkomen dat het kabinet  over een jaar wéér naar haastige crisismaatregelen moet grijpen? Haastige maatregelen zoals het prijsplafond voor energie, dat het kabinet nota bene op Prinsjesdag half af en zonder financiële dekking presenteerde, maar dat mogelijk 10 tot 15 miljard euro kost.  Niks ten nadele van die ingreep. Energie is een basisbehoefte en de energierekening draait mensen gek, zó hard stijgen de prijzen. Goed dat daar nu rust terugkeert doordat de overheid de prijzen maximeert en subsidieert.  Er is wèl wat mis met   hoe het kabinet tot dit besluit kwam. Pas  op het allerlaatste moment zag het kabinet in dat het voor de verkeerde oplossing had gekozen.  Het schrappen van belastingen op de energierekening was niet genoeg, het stutten van lage inkomens ook niet. Het plan van GroenLinks en PvdA om een prijsplafond in te stellen was beter: dat nam de bron van de onrust weg. Maar dat plan lag er al maanden. Die sloomheid kan je het kabinet verwijten, gaf Mark Rutte   toe.  Kan het kabinet niet verder vooruit denken, vroegen Kamerleden. Er lijkt   voor een groeiende groep mensen onvoldoende bestaanszekerheid  te zijn. Daar zou de overheid  structureel wat aan moeten doen. Want  het kabinet stut  nu de koopkracht   grotendeels tijdelijk, ondanks de  verhoging van het minimumloon en de uitkeringen. Als de prijzen hoog blijven, zakt de koopkracht na volgend jaar weer in.   Er klonken meer grote vragen. Moet de energiemarkt niet fundamenteel  anders, vroegen politieke partijen als de SP en de ChristenUnie.  Nederland heeft een van de meest geliberaliseerde markten voor energie. Is dat wat we willen? Want die Hollandse markt legt de hogere energieprijzen heel snel op het bord van gewone mensen.  Het kabinet wil die nu meer reguleren door  overstapboetes toe te staan als mensen snel hun energiecontract opzeggen. Dat moet energieleveranciers ertoe aanzetten om weer contracten met vaste prijzen  aan te bieden. Is dat voldoende? En hoe voorkomen we dat de miljarden euro’s die de overheid nu  gaat overmaken naar energiebedrijven in de zakken van de aandeelhouders  belanden, vroeg Lilian Marijnissen (SP). Het was het onderliggende thema van de algemene politieke beschouwingen: doet de overheid wat die moet doen? Premier Mark Rutte (VVD) had tijdens het debat weinig zin in dit soort grote vragen. Maar de Miljoenennota van zijn eigen kabinet had dat wel. Daar is een heuse beschouwing te vinden over de rol van de overheid.  De  tijd vraagt om meer centrale sturing en regie, aldus de Miljoenennota, bijvoorbeeld omdat het kabinet nu een klimaatvriendelijk energiesysteem wil bouwen. Maar, vraagt de Miljoenennota, waar eindigt de rol van de overheid en waar begint die van de maatschappij of markt?    Goeie vraag.  Deze energiecrisis is bijvoorbeeld niet van de overheid alleen. Als het kabinet een deel van de energiekosten van huishoudens overneemt,  moeten degenen die het kunnen (groot huis, geld zat) nog steeds energie besparen. Gas blijft immers uitermate schaars. Hetzelfde geldt voor bedrijven: aanpassen moet. Daarom kan de overheid niet zomaar op grote schaal bedrijven gaan steunen in hun energiekosten. Zonder een fundamentele discussie over wat de overheid wel en niet  doet, dreigt die in crisistijd te groot te worden - iedereen redden - en in andere opzichten te klein.   Voorbeeld: al jaren komen de economische klappen te veel  terecht bij mensen die al niet sterk staan, door flexcontracten en grillige  toeslagen.  Dat dit anders moet, is politiek niet omstreden. Maar de reparatie gaat tergend langzaam. Want politici die van crisis naar crisis, en van  tijdelijk beleid naar tijdelijk beleid rennen, komen niet toe aan fundamentele verandering van wat fout zit.   
Nieuwsbrief
		NRC Economie
	 
		De belangrijkste ontwikkelingen in de economie, op de beurzen en in het zakenleven
	||https://www.nrc.nl//nieuws/2022/09/23/ik-wil-een-overheid-die-vooruitkijkt-a4143042
2022-09-23||Vrachtwagenchauffeur dodelijk ongeval Nieuw-Beijerland had sporen van cocaïne in zijn bloed|| De Spaanse vrachtwagenchauffeur die eind augustus een extreem zwaar ongeluk veroorzaakte in Nieuw-Beijerland, had sporen van cocaïne in zijn bloed terwijl hij achter het stuur zat. Dat blijkt volgens het Openbaar Ministerie uit toxicologisch onderzoek, meldt het gerechtshof Den Haag vrijdag. Bij het ongeval op een buurtfeest vielen zeven doden, onder wie een ongeboren baby. Zeven mensen raakten (zwaar) gewond. De verdachte blijft voorlopig vrij onder voorwaarden. Het hof vond dat hij eigenlijk, gezien de cocaïne in zijn bloed,  voorlopig in de cel had moeten blijven, zoals het OM had gevraagd. De chauffeur moet aan alles rondom deze zaak meewerken en dient te verschijnen op de inhoudelijke zitting van zijn strafzaak. Ook mag hij geen voertuigen besturen, omdat zijn rijbewijs is ingevorderd. Het OM verzet zich hier niet tegen, al wilde de aanklager de voorlopige hechtenis van de chauffeur aanvankelijk laten verlengen omdat gevreesd werd voor herhalingsgevaar. Of de chauffeur tijdens het ongeval een epileptische aanval heeft gehad, zoals hij zelf beweert, wordt op dit moment nog onderzocht. Eind augustus reed de 45-jarige Spaanse chauffeur in het Zuid-Hollandse Nieuw-Beijerland met een vrachtwagen van de Zuiderzijdsedijk af, recht op een buurtbarbecue. Drie vrouwen, van wie een hoogzwanger, en drie mannen kwamen om het leven. Zeven anderen raakten gewond, onder wie ook kinderen. Op het buurtfeest waren zo’n zestig mensen uit het buurtschap Zuidzijde en de omgeving aanwezig. Uit de mededeling van het hof valt verder op te maken waarom er vrees was voor herhalingsgevaar. De verdachte werd vrachtwagenchauffeur nadat hij door een arbeidsongeval voor zijn toenmalige beroep arbeidsongeschikt raakte. Zo kon hij geld verdienen voor hemzelf en zijn gezin. Het geld voor de opleiding tot chauffeur leende hij. Dit alles maakt dat niet valt uit te sluiten dat de man opnieuw achter het stuur gaat zitten om te voorzien in levenshoud en mogelijk wederom een ongeval veroorzaakt, stelt het hof.   Het Nederlands Forensisch Instituut (NFI) schrijft in het ‘informatieblad Drugs in het Verkeer’ dat cocaïne „een sterk stimulerend effect heeft op het centrale zenuwstelsel waardoor lichamelijke en geestelijke functies worden geactiveerd.” De bloeddruk stijgt en de hartslag neemt toe. Het gebruik van cocaïne kan de rijvaardigheid nadelig beïnvloeden “door zelfoverschatting, verminderde oplettendheid en onjuiste risico-inschatting”, aldus het NFI. Het Wetenschappelijk instituut voor Verkeersveiligheidsonderzoek (SWOV) stelt dat er wel op alcohol, maar nauwelijks op drugs wordt gecontroleerd, terwijl uit een pilotstudie uit 2021 blijkt dat er meer strafbare drugsrijders dan drankrijders zijn. Bestuurders met drank op zijn al lastig te pakken omdat mensen elkaar via social media waarschuwen voor de ‘fuik’ die de politie opzet. Drugsgebruikers achter het stuur zouden beter worden opgespoord als de politie een drugscontrole zou koppelen aan een alcoholcontrole. Daarnaast zouden agenten beter drugstesten kunnen doen tijdens gewone verkeerssurveillance in plaats van het opzetten van een fuik. Correctie (12 oktober 2022): De vrachtwagenchauffeur had sporen van cocaïne in zijn bloed. De conclusie in een eerdere versie van dit artikel dat hij onder invloed van cocaïne was, kan daaruit niet worden getrokken. Dat is hierboven aangepast.||https://www.nrc.nl//nieuws/2022/09/23/vrachtwagenchauffeur-dodelijk-ongeval-nieuw-beijerland-onder-invloed-cocaine-a4143041
2022-09-23||Boeing  schikt voor 200 miljoen dollar met toezichthouder beurs|| Vliegtuigfabrikant Boeing heeft een schikking van 200 miljoen dollar (205 miljoen euro) getroffen met de Amerikaanse toezichthouder voor de beurshandel. Oud-topman Dennis Muilenburg van Boeing gaat akkoord met een boete van 1 miljoen dollar. Dat heeft de Securities and Exchange Commission (SEC) donderdag bekendgemaakt. Boeing wordt beschuldigd van het onjuist en onvolledig informeren van beleggers over de veiligheid van zijn 737 MAX-toestellen. Met de schikking koopt Boeing verdere vervolging door de SEC af.  De toezichthouder opende een onderzoek naar het Amerikaanse concern na twee dodelijke ongelukken met de 737 MAX in 2018 en 2019. Bij crashes in Indonesië en Ethiopië kwamen in totaal 346 mensen om het leven.  De SEC schrijft dat het beursgenoteerde bedrijf heeft gefaald in het verstrekken van eerlijke en waarheidsgetrouwe informatie met betrekking tot de beide ongelukken. Boeing en topman Muilenburg wisten volgens de toezichthouder dat er veiligheidsproblemen waren met de 737 MAX na de eerste crash in 2018. Toch verzekerden het bedrijf en de directeur het publiek dat het toestel „net zo veilig was als elk ander vliegtuig”. Na de tweede crash in 2019 bleef het concern bij deze mening, aldus de toezichthouder. Zo benadrukte Muilenburg in een presentatie voor investeerders en beursanalisten dat Boeing de correct procedure had gevolgd om de 737 MAX te laten certificeren. Elk nieuw vliegtuig moet worden goedgekeurd door de luchtvaartautoriteiten van landen waar het vliegt. Destijds wist de Boeing-top al – ook op schrift – dat het bedrijf cruciale veiligheidsinformatie had achtergehouden voor de luchtvaartautoriteiten. Door het publiek en investeerders te misleiden probeerden Boeing en Muilenburg het geschonden image van de fabrikant te herstellen, „ondanks het feit dat zij op de hoogte waren van incorrecte informatie”. Boeing en Muilenburg benadrukken dat de schikking niet betekent dat zij de beschuldigingen ontkennen of toegeven. Na onderzoek bleek dat beide ongelukken werden veroorzaakt door een probleem met een automatisch vliegcontrolesysteem. Dit Maneuvering Characteristics Augmentation System (MCAS) moest zorgen dat de 737 MAX stabiel zou blijven vliegen. In plaats daarvan zorgde foutieve informatie van een sensor dat de neus van beide verongelukte toestellen naar de grond werd gedrukt. De piloten bleken niet in staat om de automatische manoeuvre te corrigeren.  In oktober 2018 crashte een 737 MAX-toestel van de Indonesische maatschappij Lion Air in de Javazee. En in maart 2019 drukte het MCAS een 737 MAX van Ethiopian Airlines vlak bij de Ethiopische hoofdstad Addis Abeba met de neus in de grond. Uit onderzoek in opdracht van het Amerikaanse Huis van Afgevaardigden bleek niet alleen het probleem met het computersysteem. Het rapport legde ook bloot hoe de Amerikaanse luchtvaarttoezichthouder Federal Aviation Authority (FAA) zich jarenlang had laten inpakken door medewerkers van Boeing. Extra training voor piloten die zouden vliegen met het MCAS was niet nodig, stelden medewerkers van Boeing tegen de FAA. De schikking met de SEC – voor het misleiden van investeerders – is niet de enige rechtszaak na de crashes met de 737 MAX. Eerder trof Boeing onder meer een schikking van 2,5 miljard dollar (aan boetes en compensatie) met het Amerikaanse ministerie van Justitie en de FAA. Volgend jaar staan nog rechtszaken met nabestaanden van slachtoffers op het programma. Na beide crashes hebben luchtvaartautoriteiten in de hele wereld de 737 MAX bijna twee jaar aan de grond gehouden. Dat Boeing zijn beoogde bestseller niet mocht verkopen heeft de fabrikant naar schatting 20 miljard dollar gekost. Inmiddels vliegt het toestel weer bijna overal. Boeing wacht nu op certificering van twee nieuwe typen van de 737 MAX, een kleinere en een grotere variant van de eerste MAX. De Ierse budgetmaatschappij Ryanair wacht al maanden op de grotere 737 MAX-10. Als de certificering niet dit jaar is afgerond, vreest Boeing dat de FAA eist dat het bedrijf het ontwerp van de cockpit geheel vernieuwt.||https://www.nrc.nl//nieuws/2022/09/23/boeing-schikt-voor-200-miljoen-dollar-met-toezichthouder-beurs-a4143033
2022-09-23||‘Werken als zzp’er geeft me meer energie’||‘Het zzp-leven ben ik ingerold toen er via Facebook een zzp-klus voor twee dagen per week op mijn pad kwam. Die kans heb ik aangegrepen, met het idee voor de andere helft van de tijd in loondienst te blijven. Maar nadat ik hierover een bericht op LinkedIn had geplaatst, vulde mijn agenda zich met kennismakingsgesprekken. „Nu heb ik drie functies op interimbasis. Eén op het gebied van personeelszaken, één als salarisadministrateur en één als financieel administrateur.  Door als zelfstandige te werken, kan ik ze nu alle drie tegelijk uitvoeren en dat bevalt goed. Het geeft me veel meer energie. „Sinds ik een jaar geleden begon als zzp’er, heb ik meer dan genoeg werk gehad. Daar ben ik echt trots op.  Langzamerhand krijg ik steeds meer een idee van de vorm waar ik naartoe wil. Ik vind contact met collega’s belangrijk, maar ben ook op zoek naar meer vrijheid om mijn eigen tijd in te delen. Het liefst zou ik dat fifty-fifty verdelen: een interimklus voor twee of drie dagen per week, en de rest van de tijd besteden aan losse opdrachten.  „Financiële administratie leent zich daar goed voor, daarom ben ik dat aan het uitbreiden. Ik heb net een certificaat gehaald, waardoor ik met software van Moneybird kan werken, een boekhoudprogramma voor zzp’ers en kleine bedrijven. Bij dit werk maakt het niet uit of ik de administratie ’s avonds of in het weekend doe, thuis of in een hutje op de hei, als het maar af is voor de kwartaalaangifte. Vanaf oktober heb ik nog maar twee interimklussen, dan ga ik verder toewerken naar de vorm met half vaste dagen en half klussen waarbij ik mijn eigen tijd kan indelen.” ‘Hoeveel ik maandelijks verdien, fluctueert heel erg. Ik keer mijzelf elke maand 3.500 euro uit. Ik wil een vast salaris hebben en van de overige inkomsten een buffer opbouwen, voor als het een keer tegenzit. „Ik ben heel netjes in mijn administratie, weet altijd wat er op mijn rekening staat en wanneer iets wordt afgeschreven. Dat heeft natuurlijk met mijn werk te maken, maar komt misschien ook doordat ik jarenlang elk dubbeltje moest omdraaien. Als alleenstaande moeder werkte ik toen drie dagen in loondienst. Met een kind en een hond was dat wel aanpoten. Dat is geen enkel probleem geweest, maar dan ben je wel kritisch op wat je wel en niet kunt uitgeven. „Dat bewustzijn probeer ik de zzp’ers voor wie ik de administratie doe ook mee te geven. Heel veel mensen hebben geen idee wat er omgaat in hun bedrijf of waar een bepaalde factuur voor is. Ze huren mij in om de administratie te verlichten, maar ik ben ook een soort coach: ik geef altijd terugkoppeling. Zo probeer ik zzp’ers een beetje op te voeden en wegwijs te maken in hun financiën. Maar niet té veel natuurlijk, ik moet er nog wel werk aan hebben.” Netto-inkomen: 3.500 euro uit eigen bedrijf  Vaste lasten: huur, g/w/l 900 euro; boodschappen 280 euro; verzekeringen 240 euro; auto 350 euro; internet, tv, telefoon 85 euro; abonnementen (Parfumado, skincare) 45 euro; zakgeld en studiekosten dochter 400 euro; sporten 120 euro; hond Frits 80 euro; kleding 150 euro; horeca 200 euro; reizen 180 euro  Sparen: gemiddeld 250 euro Laatste grote aankoop: Koffiezetapparaat, 1.079 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/23/werken-als-zzper-geeft-me-meer-energie-a4143020
2022-09-23||Column | Trilding||Ik dacht altijd dat ik niet bevattelijk was voor complottheorieën, maar niets blijkt minder waar. Helemaal meegezogen ben ik. Door buttpluggate. Ik weet niet of er al een officiële benaming is voor de rel die gaande is in de schaakwereld – maar zo wordt het schandaal vast gedoopt. Het zit zo: Magnus Carlsen, wereldkampioen en een van de sterkste schakers ooit, werd nog niet zo lang geleden als donderslag bij heldere hemel verslagen door de  negentienjarige Hans Niemann. De nog onbekende Amerikaan doorbrak daarmee een hegemonie van Carlsen die al 53 partijen aanhield. Schaakcolumnist Hans Ree schreef er in NRC ook over, want al snel staken geruchten de kop op: er zou sprake zijn van vals spel. Niet alleen Carlsen, maar ook andere grote namen in de schaakwereld twijfelen eraan of Niemann eerlijk gewonnen heeft. Hoe dat vals spel eruit zag, daaraan maakte Ree geen woorden vuil. Maar hemel. Ik raak er niet over uitgelezen.  Als Magnus Carlsen speelt, dan kijkt de hele schaakwereld mee. En als er  dan iets onverklaarbaars gebeurt, zoals een kansloze verliespartij tegen een veel lager geklasseerde  opponent, dan ontploft het online. Wie het verhaal precies de wereld in heeft geholpen,  is onduidelijk, maar het wordt inmiddels kwistig verspreid: Hans Niemann zou zich tijdens zijn partij hebben laten helpen door middel van een buttplug. Of anale kralen. Daarover verschillen de lezingen een beetje. De modernste versies van deze seksspeeltjes kunnen trillen, en zijn op afstand te bedienen. Ik denk dat ik niet tot in detail hoef te beschrijven waar het idee noch het item van het vermeende vals spel precies in zit, maar ik ben totaal gefascineerd. Misschien, en dit beken ik met lichte gene, heb ik de scène met het op afstand bedienbare vibrerende eitje in deel-zoveel van Fifty Shades of Grey iets te gretig gelezen – of wellicht ben ik de anale fase nooit helemaal ontgroeid. Maar ik wil alles weten van dit mogelijke vals spel. Elk detail.  Ik bedoel: welke geheimtaal verzin je precies voor zo’n anaal trilding? Want je wilt geen codes doorgeven die tientallen secondes duren. Lijkt mij. Tegelijkertijd moet je voor een zet toch op z’n minst vijf afzonderlijke tekens (om welk schaakstuk gaat het, en van waar naar waar moet dat verplaatst worden) doorgeven. Daar ben je een flinke vibreerpartij aan kwijt.  Daaruit volgt meteen mijn tweede vraag: hoe hou je, als ontvanger van de trillingen, je gezicht in de plooi? Kun je daarop trainen? Of is het een kwestie van natuurtalent? Nu zag ik dat Hans Niemann een bos woeste krullen heeft, die deels voor zijn ogen hangt. Een uitstekende versluiering van eventuele opflikkering van de ogen. Tegelijkertijd zou die haardos zelf ook kunnen gaan trillen bij het seinen, kan ik me voorstellen.  De beschuldigde zelf ontkent in alle toonaarden dat hij gebruik gemaakt zou hebben van een trillend seksspeeltje. Om zijn onschuld aan te tonen, wil hij een volgende keer zelfs wel in z’n blootje schaken als het moet. Een interessant idee: naaktschaak. Goed voor de kijkcijfers, zou je zeggen. Net zoals voortaan voor iedereen anale hulp toestaan, om een level playing field te creëren. Maakt het ietwat brave schaken toch stukken pikanter. Ik zie kansen voor sportsponsor EasyToys.||https://www.nrc.nl//nieuws/2022/09/23/trilding-a4143019
2022-09-23||Werk- en voorwaardelijke celstraffen voor boerenprotest bij huis minister||De politierechter in Zutphen heeft werkstraffen tot honderd uur en voorwaardelijke celstraffen tot een maand uitgedeeld aan elf deelnemers van het boerenprotest bij het huis van stikstofminister Christianne van der Wal (VVD) eind juni. Dat meldt de rechtbank Gelderland vrijdag. De rechter noemt het „onacceptabel” dat de demonstranten de minister thuis hebben opgezocht. „Dit is zuivere intimidatie.”  De actievoerders hebben zich schuldig gemaakt aan onder meer openlijke geweldpleging, vindt de rechter. Acht van hen kregen een voorwaardelijke celstraf van een maand en een taakstraf van honderd uur, een minderjarige verdachte kreeg een taakstraf van tachtig uur en twee anderen kregen taakstraffen van zestig uur voor het onbruikbaar maken van een politiecamera die in de straat van de minister hing.  Op 28 juni reden in totaal zo’n honderdvijftig boeren en andere deelnemers met trekkers naar het huis van de minister in Gelderland. Daar braken ze door een politieafzetting heen, waarbij een politieauto vernield werd. Een van de aanwezige demonstranten spoot fijngemalen stro over de straat, de politieauto’s en agenten, waardoor tractoren de politieafzetting konden passeren, schrijft de rechter. ||https://www.nrc.nl//nieuws/2022/09/23/werk-en-voorwaardelijke-celstaffen-voor-boerenprotest-bij-huis-minister-a4143018
2022-09-23||CBS: Winst die wegstroomt uit Nederland met miljarden onderschat||De winst die van Nederlandse dochterondernemingen naar hun hoofdkantoren in het buitenland stroomt, is volgens het Centraal Bureau voor de Statistiek (CBS) groter dan gedacht. Uit vrijdag gepubliceerd onderzoek blijkt dat het bruto nationaal inkomen (bni) tussen 1995 en 2021 daardoor jaarlijks gemiddeld 10,4 miljard euro lager uitvalt.  Winst die Nederlandse dochterondernemingen maken, kan terugstromen naar het hoofdkantoor in het buitenland, om daar bijvoorbeeld aan onderzoek uitgegeven te worden. Zulke winst wordt niet meegeteld met het bruto nationaal inkomen (bni). Bij het bni worden, in tegenstelling tot het bruto binnenlands product, inkomsten van buitenlandse bedrijven in Nederland niet meegerekend.  Volgens de nieuwe berekening was het bni vorig jaar 837,2 miljard euro. Eerder leek dat 853,1 miljard euro. Winst van Nederlanders in het buitenland valt wel weer onder het bni, maar die winsten bleken volgens het CBS-onderzoek redelijk te kloppen met eerdere inschattingen. „Lang werd ervan uitgegaan dat bedrijven die in Nederland gevestigd waren, ook Nederlandse bedrijven waren”, zegt Peter Hein van Mulligen, hoofdeconoom van het CBS. Bij een inventarisatie van enkele jaren geleden bleek dat niet te kloppen, waarna het CBS besloot de financiën van „vele honderden” bedrijven door te lichten.  De nieuwe inschatting kan gevolgen hebben voor het bedrag dat Nederland jaarlijks aan de EU moet afdragen. Een deel van dat bedrag wordt namelijk bepaald aan de hand van het bni. Een berekening van NRC suggereert dat het jaarlijks om ongeveer honderd miljoen kan gaan, maar Van Mulligen kan dat niet bevestigen. ||https://www.nrc.nl//nieuws/2022/09/23/cbs-winst-die-wegstroomt-uit-nederland-met-miljarden-onderschat-a4143013
2022-09-23||AD mag vanaf oktober weer aanwezig zijn bij Marengoproces||Het Algemeen Dagblad mag vanaf 1 oktober weer aanwezig zijn bij zittingen in het Marengoproces. Dat melden de krant en de rechtbank Amsterdam vrijdag, na een gesprek tussen hoofdredacteur Rennie Rijpma en het gerechtsbestuur van de rechtbank. De maatregel die het AD half juli werd opgelegd, wordt daarmee drie maanden eerder dan aangekondigd weer ingetrokken.  Eind juni zond het AD abusievelijk livebeelden vanuit de rechtszaal uit via zijn website. De beelden zouden volgens de rechtbank „ongeveer een uur” te zien zijn geweest, volgens de krant ging het om „enkele minuten”. Namen van betrokkenen waren ongecensureerd te zien. Dat gebeurde volgens het AD door een „interne fout” die meteen hersteld is toen de uitzending ontdekt werd. De rechtbank besloot de krant uit de zittingen te weren tot eind december.  Het rechtbankbesluit zorgde voor veel kritiek. Bestuursvoorzitter van het Genootschap van Hoofdredacteuren, NOS-hoofdredacteur Marcel Gelauff, noemde de stap in een brief aan de rechtbank een „niet te aanvaarden aantasting van de journalistiek” en „ongepast”. Hoewel de fout van het AD „ernstig” was, had het genootschap „geen begrip voor de zwaarte van de genomen maatregel”. Bij het gesprek tussen het AD en de rechtbank waren ook afvaardigingen van het genootschap en de Nederlandse Vereniging van Journalisten aanwezig. Volgens de rechtbank vond het gesprek tussen haar eigen bestuur en de AD-hoofdredacteur plaats „naar aanleiding van de commotie die is ontstaan” rondom de aankondiging van de maatregel deze zomer. Het bestuur vindt de overtreding van het AD nog steeds „ernstig” en blijft erbij dat alleen een waarschuwing niet voldoende was geweest. Maar in het gesprek is het begrip voor de gevolgen voor de verslaggeving door de krant „verdiept”, waardoor het bestuur de maatregel minder zwaar heeft willen maken.   ||https://www.nrc.nl//nieuws/2022/09/23/ad-mag-vanaf-oktober-weer-aanwezig-zijn-bij-marengoproces-a4143008
2022-09-23||Opinie | Poetins laatste en belangrijkste fout||Na bijna drie weken nadenken droeg president Poetin deze week de pro-Russische regeringen in de bezette Oekraïense gebieden op ‘referenda’ over toetreding tot Rusland te houden. Direct daarna  kondigde hij een ‘gedeeltelijke mobilisatie’ aan van maar liefst driehonderdduizend Russen. En vooral die laatste beslissing zou Poetins laatste en belangrijkste fout kunnen zijn. Vooralsnog dreunen beide stappen na in de Russische samenleving. Sinds Rusland nauwelijks meer terreinwinst wist te boeken, was het een kwestie van tijd tot de Oekraïners bezette gebieden zouden heroveren – op vreemde bodem is Rusland nu eenmaal niet onverslaanbaar. Vladislav Inozemtsev is directeur van het Centrum postindustriële studies in Moskou. Daarom wil het Kremlin de bezette gebieden al lange tijd formeel bij Rusland inlijven, want dan kan het verdere Oekraïense offensieven als agressie tegen Rusland afschilderen en tactische kernwapens inzetten (of beter gezegd: doen alsof het die zou kunnen inzetten). In dit scenario is de annexatie van bezette gebieden misschien wel als een voorwaarde voor een staakt-het-vuren te beschouwen. Maar de aangekondigde mobilisatie verandert alles wederom; Poetin lijkt de oorlog met conventionele middelen te willen winnen door de druk op Oekraïne domweg op te voeren. Zoals gezegd, dit zou Poetins laatste en belangrijkste fout kunnen zijn. Dat een groot deel van de Russische samenleving instemt met de oorlog in Oekraïne, berust vooral op het feit dat ze niet door de oorlog worden geraakt. Zo maakte Poetins goede vriend Prigozjin, eigenaar van het beruchte Wagner-huurlingenleger dat huishoudt in Oekraïne, een rondgang langs Russische gevangenissen om veroordeelde misdadigers te rekruteren. „Ofwel uw zoons en broers trekken ten strijde, ofwel wij vullen bataljons met moordenaars en verkrachters”, hield hij de bevolking daarbij voor.   Nu gaan mogelijk duizenden jonge mensen (de ‘eerste mobilisatiegolf’ treft mensen van onder de 35) naar het front. Ze worden gescheiden van hun familie en raken hun baan kwijt, maar moeten intussen wel de hypotheek van hun appartement blijven betalen.  Op Russische sociale media wordt de ‘mobilisatie’ inmiddels ‘mogilisatie’ genoemd – ‘mogila’ betekent in het Russisch ‘het graf’.  De gemobiliseerden zullen immers hoogstwaarschijnlijk snel sneuvelen. Al aan het eind van de dag dat de nieuwe maatregelen werden afgekondigd, waren er meer dan 1.300 betogers in 38 Russische steden gearresteerd en opgesloten, terwijl de menigte die zich in Moskou bij het terrein van het ministerie van Defensie had verzameld riep: „Poetin, ga zelf naar de loopgraven!” Intussen wachten duizenden Russen voor de grensovergangen naar Georgië en vluchten ze in auto’s en bussen naar Kazachstan en Wit-Rusland. Vluchten naar visumvrije bestemmingen als Istanboel of Dubai zijn voor de komende weken volgeboekt – de prijs voor een enkele reis economy kan oplopen tot 11.000 euro.  Ook als we voorbij gaan aan de onvrede in de Russische samenleving, blijft het succes van deze onderneming twijfelachtig. Het Russische leger heeft geen bewapening en uitrusting – veel in Oekraïne gevangengenomen soldaten zeggen dat hun tanks niet kunnen bewegen of schieten. Reserve-legereenheden waar nieuwkomers kunnen worden opgeleid, ontbreken en het dodental onder de Russische officieren is hoog, waardoor de bevelvoering in veel opzichten ongeorganiseerd is. Het Kremlin staat nu voor twee moeilijke vraagstukken. Aan de ene kant moet het de mobilisatie zo uitvoeren dat deze tot wel 300.000 nieuwe militairen kan opleveren (ik schat in dat minstens een miljoen mannen zich overal in het land gaan verschuilen en zo hun werk en gezin achterlaten). Aan de andere kant moet het Kremlin tonen dat deze versterkingen het verloop van de oorlog kunnen veranderen, iets wat ik mij nauwelijks kan voorstellen. Daarom zal de hele onderneming de bijval voor Poetin in Rusland doorslaggevend ondermijnen – en zou zij zodoende zijn ondergang kunnen vergemakkelijken. De ouderwetse mentaliteit van Poetin en zijn naasten blijkt ook nu weer. Telkens als Rusland te maken kreeg met een kritieke, militaire dreiging, is het land in staat gebleken zo’n oorlog te winnen door middel van massale mobilisatie. De legerleiding kan zelfs miljoenen Russische levens verspillen om tienduizenden vijanden te verslaan, in 1914 in de Eerste Wereldoorlog en in 1941 in de ‘Grote Patriottische Oorlog’. Poetin weet dat en denkt dit te kunnen herhalen. Toch, dit is nog nooit gebeurd bij de imperialistische oorlogen die Rusland buiten zijn kerngebied heeft gevoerd. En ook: de demografische situatie in Rusland is niet volledig anders dan in 1914 en 1941.  En dan is er nog iets om bij stil te staan, volgens mij het belangrijkste. In Poetins Rusland zijn verzinsels belangrijker dan echte verschijnselen. Daardoor beseft het Russische volk eenvoudigweg niet hoe de oorlog kán zijn – op dit moment lijkt de oorlog vooral op de tv-beelden in een van de Moskouse bars of restaurants. Maar een rechtstreekse confrontatie met pijn en bloed – dat is niet wat het wil.  Daarbij lijkt de elite in het huidige Rusland erg ver van het gewone volk af te staan. Begin twintigste eeuw kwamen bijna alle Russische officieren nog uit adellijke families en vertegenwoordigden zij de hoge sociale lagen –  in de Tweede Wereldoorlog dienden zelfs de twee zonen van Stalin in het leger (werd een van hen door de nazi’s gevangengenomen en vermoord). Nu echter, zullen alle rijke en invloedrijke mensen zichzelf en hun kinderen en familieleden voor ‘mogilisatie’ behoeden. Dit zal het gevoel van onvrede in de sterk hiërarchische Russische samenleving vergroten en het systeem van Poetin een nieuwe slag toebrengen. Tot slot denk ik dat Poetin met zijn mobilisatieplicht een nog grotere fout heeft gemaakt dan toen hij eind februari besloot Oekraïne binnen te vallen. In de afgelopen zeven maanden kon hij – althans theoretisch –  de oorlog afblazen zonder zijn gezicht en zijn positie in de Russische politiek te verliezen. Dat is nu onmogelijk. De oorlog, die tot nu toe een ‘speciale operatie’ heette (tal van grootmachten hebben hun troepen naar het buitenland gestuurd zonder de oorlog te verklaren, denk aan de Amerikanen in Vietnam of Irak) wordt nu een grootscheepse oorlog. Daarin kan het huidige Rusland het niet van het hele Westen winnen, en dus heeft Poetin zijn eigen vonnis getekend – ongeacht wanneer dit van kracht zal worden.||https://www.nrc.nl//nieuws/2022/09/23/poetins-laatste-en-belangrijkste-fout-a4143012
2022-09-23||Hoe Ethiopië door zijn trotse verleden wordt verscheurd||Als botten van een ver verleden steken obelisken uit de afgesleten aarde. Getuigen van verloren waarheden en ontspruitende fabels. De wonderbaarlijke obelisken bij Axum in de Ethiopische deelstaat Tigray zijn kolossale grafstenen, ieder gehouwen uit één stuk graniet ten tijde van de legendarische koningin van Sheba. Vier eeuwen voor Christus werden hier in de hooglanden van Noord-Ethiopië de fundamenten gelegd voor de dynastieën van heersers en krijgsheren. Haile Selassie, de Leeuw van Juda, de laatste keizer in een lange lijn van 257 monarchen, stierf een halve eeuw geleden, maar nog steeds steken als demonen de contradicties van de keizerrijken de kop op. In Tigray woedt sinds twee jaar een van de meest wrede oorlogen in de wereld, die draait om de controle over het verkruimelde land van de imperialisten. Tigray wordt uitgehongerd door de regering van premier Abiy Ahmed in Addis Abeba. Dat leidde ertoe dat bijna de helft van 5,5 miljoen Tigreeërs ernstige behoefte aan voedsel heeft, zegt het Wereldvoedselprogramma (WFP). De overheid zette diensten zoals bankieren en telecommunicatie stop in Tigray en haar luchtmacht bombardeerde deze maand een ziekenhuis en een kindercrèche. Vorige week stuurde Eritrea zijn voltallige leger naar het land om het Ethiopische leger te steunen in de gevechten. Onderzoek van de VN wees vorige week op oorlogsmisdaden. Van Ethiopische troepen verschenen videobeelden die laten zien dat ze burgers van een klif duwden en een burger in brand staken. Ook rebellengroepen plegen misdaden. Ethiopië is uitzonderlijk. Het was het enige keizerrijk van Afrika en de enige nooit gekoloniseerde staat. Al in de jaren tachtig als ik mijn perskaart kwam ophalen bij het Ministerie van Informatie namen ambtenaren me apart voor een bijscholingssessie. „Door onze geschiedenis, onze orthodox-christelijke cultuur en onze afzondering in de bergen onderscheiden we ons van de rest van Afrika”, onderwezen ze me dan. „Wij zijn trots op onze afkomst, op onze unieke eenheid.” Die voorlichting liet me verward achter. Want als dit land zich kon beroepen op zo’n opvallend verleden, waarom behoorde het dan tot de armoedigste staten ter wereld? Begin jaren tachtig verpauperden miljoenen Ethiopiërs, ze vergingen van de honger terwijl de heersers oorlog voerden. Altijd weer oorlog. Waarom woedden er zoveel rebellieën en afscheidingsoorlogen als er zo’n eenheid bestond? Ethiopië leek vast te zitten in het bezinksel van waarden uit vervlogen tijden, al het oude en overbodige ten onrechte geprezen. In de twintigste eeuw stond het keizerrijk symbool voor Afrikaanse onafhankelijkheid, met de laatste keizer van Ethiopië, Haile Selassie – de Leeuw van Juda –, als woordvoerder namens het continent op het wereldtoneel. Toch was het een feodaal rijk met uitbuiting en slavernij. De militaire marxist Mengistu Haile Mariam, die Haile Selassie in 1975 vermoordde en opvolgde, groeide uit tot een van de meest gevreesde leiders van de vorige eeuw. Zijn moordbrigades elimineerden tienduizenden tegenstanders en zijn bruutheid kweekte een cultuur van angst, bedrog en afpersing.  Meles Zenawi tijdens zijn premierschap in 2011   Foto EPA De kentering leek eindelijk in 1991 te komen. Die begon – opnieuw – in Tigray. Meles Zenawi, leider van het Tigrese Volksbevrijdingsfront (TPLF), nam in mei dat jaar de macht over, eerst als president, later als premier. Hij maakte zich sterk voor meer regionale autonomie – en minder gecentraliseerd bestuur. Enkele maanden eerder reisde ik in het gebied met het TPLF. Het bestond uit spartaanse strijders met een lange traditie van stug verzet tegen het centrale gezag in de hoofdstad Addis Abeba. We reisden altijd in de nacht, overdag vormden MiG gevechtsvliegtuigen van de Ethiopische luchtmacht een te groot gevaar. De ijskoude lucht die dan door de autoramen stroomde hield de TPLF-strijders wakker. De een legde zijn hoofd in de schoot van de ander, die weer tegen een ander aan leunde, die weer iemand in zijn schoot had liggen. Wanneer een strijder in slaap dreigde te vallen, zette hij een lied in om ons op te monteren, onmiddellijk bijgevallen door de anderen. Als we even stilhielden en een vuurtje stookten, speelde mijn begeleider op zijn fluit, het tere geluid galmend tegen de bergen. De mentale hardheid van deze boerenzonen, hun tucht en onderlinge solidariteit, dwong respect af. Ik ontmoette Meles Zenawi, toen nog als leider van het TPLF, in de regionale hoofdstad Mekelle waar we in het ochtendgloren thee dronken. Hij was een kleine man met een ringbaardje, liep op open plastic sandalen en droeg dezelfde basale veldkleding als zijn soldaten. Hij noemde Ethiopië „een gevangenis van naties”, een verwijzing naar zijn latere politiek om het land om te vormen tot een etnische federatie. Net als nu onder premier Abiy Ahmed was de grootste test voor Meles Zenawi na zijn machtsovername in 1991 het land bijeen te houden, want in Ethiopië ontplofte de etnische tijdbom. Iedere bevolkingsgroep begon het land een andere richting uit te trekken. Er wonen meer dan tachtig etnische groepen. Ethiopische ambtenaren hadden het er altijd bij me ingepompt dat hun land uniek was in Afrika, vanwege haar geschiedenis en de nationale eenheid. Nu toonde zich echter de scherpe tribale verdeeldheid. De grootste groep is de Oromo, gevolgd door de Amhara en vervolgens kleinere groepen als de Tigreeërs, de Somaliërs, de Sidama en de Afar. De Amhara, de heersende groep onder de keizers Menelik en Haile Selassie evenals onder dictator Mengistu in de jaren zeventig, kon de dominantie niet verkroppen van de Tigreeërs. De Oromo’s voelden zich bevrijd van de Amhara maar bezet door de Tigreeërs. Meles Zenawi, die het land leidde tussen 1991 en 2012, gaf stammen zelfbestuur,  maar trok Tigray voor In het hele land voerden gewapende groepen acties uit en toen Meles Zenawi ze bijeenriep voor een nationale conferentie in het Hilton in Addis Abeba kwamen maar liefst meer dan honderd veelal etnische bevrijdingsbewegingen opdagen om een aandeel op te eisen in het beheer van het land. De vergadering nam een voorlopige grondwet aan die voorzag in zelfbestuur voor de belangrijkste etnische groepen. In Ethiopië zag de eerste etnisch federalistische staat van Afrika het licht.  Meles Zenawi in 1990   Eigen archief Hoewel de beter opgeleide bewoners van Addis Abeba federalisme op stambasis ervaarden als primitief en onwerkbaar, identificeerden mensen op het platteland zich sterk met hun etnische groep. Toch is de verandering van „een gevangenis van naties” naar een „natie van naties” altijd controversieel gebleven. Sommige Ethiopiërs zien het etnisch federalisme als oorzaak van de voortgaande oorlogen, andere zien juist de pogingen van Abiy Ahmed om het te ontmantelen en vervangen door een sterke centralistische staat als de reden van het huidige geweld. De tribale democratie leidde vaak tot een politiek van verdeel-en-heers, van voortrekken en wegduwen, niet overal van vrijheid en ontwikkeling. Ik vroeg in 1993 Meles Zenawi ernaar. „De reden achter deze politiek is dat Ethiopië geen homogene samenleving vormt. Er worden hier zeventig verschillende talen gesproken. Hoe kan je dan democratie in één taal bedrijven. Hoe kunnen dorpelingen zichzelf besturen met gebruikmaking van één nationale taal, die zij niet begrijpen? Het is onmogelijk! Democratie in Ethiopië en zelfbestuur horen onverbrekelijk bij elkaar. Waarom zou een Oromo zich niet een Oromo mogen voelen en tegelijkertijd een Ethiopiër?” Ik zei het curieus te vinden dat terwijl heel Afrika na het verdeel-en-heers van het kolonialisme werkte aan de opbouw van homogene naties, juist Ethiopië een andere richting insloeg. Zijn antwoord was onthutsend en klonk als een verhulde lofzang op het Europese kolonialisme. „In de andere Afrikaanse naties werd een gemeenschappelijke identiteit gesmeed op basis van de strijd tegen de koloniale macht.” Het was een inherente contradictie onder Meles Zenawi. Na de strak centralistisch geleide regimes van Haile Selassie en Mengistu gaf hij meer bevoegdheden aan de regio’s maar die rechten wendden de bewoners aan om meer oppositie te voeren tegen het centrum. Hij streefde naar decentralisatie van de macht, maar vrijheid om zich te uiten kreeg de bevolking niet. Alle inzet van de overheid zette hij op de economie, die spectaculair groeide maar op dirigistische wijze werd gereguleerd in Addis Abeba. Onder Meles Zenawi hadden Tigreeërs de scepter gezwaaid. In de regeringspartij, het leger, de veiligheidsdienst, staatsbedrijven en op de universiteit bezetten bewoners uit de noordelijke regio de voornaamste posten. Als gevolg van volksprotesten brak er in 2018 een machtsstrijd uit binnen de partij, waarbij de Amharen en Oromo samen optrokken tegen de Tigreeërs. Zij schoven Abiy Ahmed, een Oromo, als de nieuwe leider naar voren. Dat luidde de neergang in van het TPLF van Meles Zenawi.  Abiy Ahmed tijdens zijn eerste persconferentie als premier in 2018  Foto Petterik Wiggers / ANP Met premier Abiy Ahmed leek opeens weer een nieuwe start mogelijk. Voor het eerst bespeurde ik iets van euforie onder de doorgaans ingetogen Ethiopiërs. De blijmoedige stemming hield slechts kortstondig stand. Abiy Ahmed wilde het etnische federalisme ontmantelen en vervangen door een meer centralistische staat. Dat stuitte op verzet. Onder de centralisten waren vele Amharen, die nostalgisch terugdachten aan hun overheersing in het keizerrijk, bij de federalisten behoorden de Oromo, die jarenlang waren onderdrukt in de centralistische staat. Vele Oromo vonden dat de premier niet fanatiek genoeg de belangen van zijn etnische groep behartigde. Steeds gedurfder vielen gewapende Oromo de overheid en andere volkeren aan. Ook kleinere etnische groepen staarden zich blind op eigenbelangen en vormden milities. Zo trokken tribale krachten Ethiopië steeds verder uiteen. Honderdduizenden Ethiopiërs sloegen op de vlucht vanwege grieven over toegang tot water en akkers, over talen en identiteiten en zelfs over religie. Ethiopië dompelde weer onder in chaos. Zulke tribale fobie, zo’n exclusieve focus op de eigen groep, heb ik niet eerder meegemaakt in Ethiopië. In het land waar de ambtenaren er altijd bij me op hadden gehamerd hoe hecht de eenheid was, kreeg onder Abiy Ahmed xenofobie de vrije loop. En begon weer een grote oorlog. Sinds 2018 is Abiy Ahmed premier. Hij wil van Ethiopië weer een meer centralistische staat maken Abiy Ahmed sprak over „de 27 donkere jaren” onder het TLPF en legde zo impliciet de schuld bij de Tigreeërs. Hij ontbond de regeringspartij, vormde de Welvaartspartij en begon te werken aan de terugkeer van een centralistische staat. Zijn eerste militaire interventie was in de Somalische deelstaat in het oosten. De Tigrese politici zette hij op een zijspoor, hij plande heimelijk voor een afrekening met hen en liet in heel het land duizenden Tigrese burgers arresteren. De premier stond bij de aanvang van de oorlog in november 2020 een kortstondige politionele actie voor ogen in de deelstaat Tigray maar het oude TPLF-kader gaf zich niet gewonnen en trok zich terug in het ruwe landschap, net als het zo subliem in de jaren tachtig had gedaan. Het hernieuwde TPLF sloeg terug en bracht het regeringsleger in juli 2021 zodanige nederlagen toe dat het niet meer kan opereren zonder forse militaire steun van Eritrea en van strijdkrachten van de deelstaten. Opnieuw weken tienduizenden uit naar Soedan, opnieuw raakten honderdduizenden burgers ontheemd, opnieuw verschenen er beelden in de media van uitgehongerde kinderen. De geschiedenis herhaalde zich. Ethiopië heeft voor mij altijd dat speciale aanzien in Afrika behouden, als enige niet gekoloniseerde staat in Afrika, als het hoofdkwartier van de Afrikaanse Unie, als enige klassieke natie. Maar de fabel van het verleden – over de legendarische koningin van Sheba en de Leeuw van Juda, van het nooit gekoloniseerde keizerrijk, van de unieke Ethiopische eenheid - dat sprookje dat me vanaf mijn eerste bezoek aan het land werd ingeprent, is gevaarlijke nonsens. De Ethiopische unieke historie lijkt soms eerder een rem op zijn toekomst dan een voorsprong.  Tigreeërs tijdens een ruzie over de verdeling van voedselhulp in mei 2021.     Foto Ben Curtis / AP||https://www.nrc.nl//nieuws/2022/09/23/waarom-wordt-ethiopie-steeds-geteisterd-door-oorlog-als-er-zon-unieke-eenheid-bestaat-a4143011
2022-09-23||Omroepen: er moet snel iets gebeuren met ON, na ‘beschamende’ uitzending||Hoe kritisch en verontwaardigd de omroepen ook zijn over de uitzending van collega-omroep ON van 15 september, ze sluiten zich niet aan bij de uitspraak van de directeur van KRO-NCRV, Peter Kuipers, in NRC dat ON per direct uit het bestel gezet moet worden. In plaats daarvan dringen  ze erop aan dat staatssecretaris Gunay Uslu (Media, D66) , de NPO en het Commissariaat voor de Media zich snel uitspreken over de kwestie en eventueel maatregelen nemen. ON veroorzaakte vorige week een golf van kritiek, door in een uitzending van het programma Ongehoord Nieuws vermeend ‘racistische agressie’ van zwarte mensen tegen witte mensen aan de orde te stellen. Daarbij werd een reeks filmpjes getoond waarin steeds een zwarte man een witte man of vrouw in elkaar sloeg.  Volgens een onderzoek van Pointer (KRO-NCRV) is er geen bewijs dat daarbij van een racistisch motief sprake was. In de uitzending van ON werd ook meermaals het  n-woord gebruikt. „Dit was puur racisme”, zegt Jan Slagter, directeur van Omroep MAX. „Bij mij heeft ON zich gediskwalificeerd. Maar moeten ze direct uit het bestel? Dat is niet aan de directeuren van omroepen, maar aan de staatssecretaris en het Commissariaat voor de Media. Daar verwacht ik nu eens eindelijk een beslissing van. Ik dacht oprecht dat de groep die zich in Nederland ongehoord voelt, met ON een stem in het bestel zou krijgen – en daar mag je best de grens bij opzoeken. Maar ze zijn de grens óver gegaan, dit is niet goed te praten.” EO-directeur Arjan Lock, die tevens voorzitter is van het College van Omroepen (waarin  alle landelijke omroepen zitting hebben), zegt dat hij verontwaardiging proeft bij alle omroepen. „Ten eerste: Het kan niet zo zijn dat onder de vlag van de NPO discriminerende of racistische uitingen gedaan worden. En twee: we zouden ons houden aan de journalistieke code. Als je vijf filmpjes uitzendt onder het mom van zwart racisme te willen tonen,  en uit het eerste onderzoek blijkt dat er geen enkel verband met racisme was, dan treed je de code met voeten.  „Er moet iets gebeuren. En ik voel helemaal mee met  wat Kuipers zegt.  Maar: pluriformiteit is ook een groot goed. En dat vraagt om zorgvuldig optreden voor je grote woorden gebruikt als: deze omroep moet per direct uit het bestel. Want het gaat niet alleen om deze ene casus, maar ook om mogelijk andere gevallen in de toekomst. Wil je als er dan iets heel anders speelt, en men zegt: dat geluid moet stoppen, dat ook dan gezegd kan worden: direct uit het bestel?   Het Commissariaat voor de Media  doet onderzoek naar de kwestie en heeft het ANP laten weten daarmee naar verwachting in het tweede kwartaal van komend jaar klaar te zijn. Ook Lennart van der Meulen, directeur van de VPRO, vindt dat het niet aan de omroepen is om ON de wacht aan te zeggen. „Als andere omroepen vanwege een omstreden documentaire van ons zouden zeggen dat VPRO uit het bestel moet, dan zou ik dat ook verschrikkelijk vinden. Dat is niet zozeer een kwestie van collegialiteit, maar van vrijheid van meningsuiting. Wij vinden de racistische uitingen bij ON en het aanwakkeren van vooroordelen het ergste. Daar kan je aangifte tegen doen, maar dat ligt niet op de weg van de VPRO.” Van der Meulen wijst erop dat er behalve verwijdering van ON uit het bestel ook een minder vergaand alternatief is. „De NPO kan ook zeggen: wij plaatsen dit programma niet meer op het uitzendschema.  Dat kan altijd.”  Juist deze vrijdag bevestigde de NPO dat een ander programma van ON, het alternatieve Sinterklaasjournaal, met de titel Zwarte Pietenjournaal, dit jaar niet op de televisie te zien zal zijn. In het Zwarte Pietenjournaal, dat vorig jaar op YouTube werd uitgezonden, zijn de  Pieten zwart geschminkt, terwijl de NPO sinds een aantal jaren samen met NTR heeft besloten een Sinterklaasjournaal uit te zenden waarin geen zwarte Pieten meer te zien zijn.  „Dit kan twee kanten opgaan”, zegt NTR-directeur Willemijn Francissen over de recente ophef over ON. „Ongehoord Nederland gaat uit het bestel. Of Ongehoord Nederland gaat zich aan de afspraken houden en blijft binnen het bestel. Dat laatste heeft duidelijk mijn voorkeur, maar ik vind het moeilijk daar hoopvol over te zijn. „ON heeft een plek in het bestel gekregen omdat ze een groep vertegenwoordigt die zich anders niet gehoord voelt door de publieke omroep, terwijl we als belangrijk instituut binnen de democratie wel geacht worden iedereen aan het woord te laten. Maar discriminatie, racisme, beledigen en haatzaaien mogen gewoon niet, zeker niet binnen de publieke omroep. We schamen ons dat dit gebeurd is.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/23/omroepen-er-moet-snel-iets-gebeuren-met-on-na-beschamende-uitzending-a4143010
2022-09-23||Afghaanse vluchtverhalen||Nadat Kabul augustus vorig jaar in handen kwam van de Taliban domineerden beelden van wanhopige vluchtpogingen het nieuws. De Brits-Afghaanse journalist Nelufar Hedayat ging op zoek naar Afghanen die op verschillende wijzen beïnvloed zijn door de machtsovername. Zoals Tariq, die een urenlange voettocht in de hitte ondernam om zijn zoontje op te halen en naar het vliegveld te brengen om te kunnen vluchten. Of Mohammed, die zijn vrouw Taara alleen zag vertrekken omdat hij niet mee mocht met een van de laatste evacuatievluchten, en die nu nog altijd ondergedoken zit in Kabul. Anderen vertellen hoe ze na de vlucht nog altijd last hebben van de situatie in hun thuisland. Kabul Falling, 8 afl. van zo’n 35 min. Project Brazen/PRX||https://www.nrc.nl//nieuws/2022/09/23/afghaanse-vluchtverhalen-a4143006
2022-09-23||Terreur om de aarde te redden||Zo’n twintig jaar geleden eiste de radicale milieuactiegroep ELF een reeks brandstichtingen en vernielingen op. Vooral grote bouwprojecten en benzineslurpende SUV’s moesten het ontgelden, menselijke slachtoffers bleven uit. De VS bestempelden ELF als gevaarlijke terreurgroep. Journalist Leah Sottile, gespecialiseerd in terrorisme, vraagt zich in deze podcast af hoe terecht dit stempel is. Hoe moeten we ELF wegen nu de klimaatverandering steeds zichtbaarder wordt?  Met producer Georgia Catt spreekt ze toenmalige leden over hun drijfveren. Ook volgen ze het proces tegen ELF-lid Joseph Mahmoud Dibee. Zonder expliciet een kant te kiezen werpen ze de vraag op: hoe ver mag je gaan om de aarde te redden? Burn Wild, 8 afl. van zo’n 45 min. BBC Radio 5 live. ||https://www.nrc.nl//nieuws/2022/09/23/terreur-om-de-aarde-te-redden-a4143005
2022-09-23||Deze zomer in Frankrijk bijna vijftig vermoedelijke brandstichters gearresteerd||Deze zomer heeft de politie in Frankrijk 48 mensen gearresteerd die verdacht worden van brandstichting. Dat meldt persbureau AFP vrijdag na bevestiging van een woordvoerder van de nationale gendarmerie. Afgelopen zomer woedden mede als gevolg van de droogte hevige bosbranden in Frankrijk. Inmiddels is zo’n 65.000 hectare bos in met name het zuidwesten van het land opgebrand.  Twaalf arrestanten zijn al veroordeeld. De zwaarste sanctie is een gevangenisstraf van twee jaar, voor een man die in augustus schuldig werd bevonden aan een reeks branden in het zuidwestelijke departement Gironde. Volgens de woordvoerder van de nationale gendarmerie is de meerderheid van de vermoedelijke brandstichters man. Verder spreekt ze van „zeer uiteenlopende profielen” aan leeftijden en sociale achtergronden van de verdachten, van wie sommigen last hebben van een psychische stoornis. Vorige week woedden er opnieuw bosbranden in de West-Franse Gironde, het gebied dat het zwaarst is getroffen en waar 30.000 hectare bos is verbrand. Enkele honderden inwoners werden vorige week weer geëvacueerd. Andere Zuid-Europese landen hadden deze zomer ook te maken met grote bosbranden als gevolg extreem hoge temperaturen en droogte. In onder meer Portugal, Griekenland, Spanje en Kroatië zijn duizenden hectares bos weggebrand.||https://www.nrc.nl//nieuws/2022/09/23/deze-zomer-in-frankrijk-bijna-vijftig-vermoedelijke-brandstichters-gearresteerd-a4142999
2022-09-23||Afkickkliniek wordt sekte||Eind jaren vijftig begon Charles ‘Chuck’ Dederich een woongemeenschap in Californië waar je van je drugsverslaving af kon komen: Synanon. Zijn methode was onorthodox: groepstherapiesessies waarin men elkaar de huid vol schold moesten geestelijke loutering brengen. In The Sunshine Place onderzoekt Sari Crawford, dochter van ex-patiënten, hoe Dederich zijn afkickkliniek geleidelijk transformeerde tot een gewelddadige sekte.  Ex-leden vertellen in detail over wat er gebeurde: mishandelingen van tegenstanders, gedwongen scheidingen, sterilisaties en abortussen. Intussen verrijkte Dederich zich, tot Synanon in de jaren tachtig uiteindelijk ten onder ging. The Sunshine Place, 7 afl. van zo’n 45 min. C13Originals/Team Downey,||https://www.nrc.nl//nieuws/2022/09/23/afkickkliniek-wordt-sekte-a4143004
2022-09-23||Kooktips van Yvette van Boven en Teun van de Keuken||Als tv-chef en kookboekenschrijver Yvette van Boven zich ergens mee bemoeit, kan er wat mij betreft weinig misgaan. En daar was half Nederland het blijkbaar mee eens, want zodra de podcast Etenstijd! uit kwam, schoot deze meteen naar de top van alle podcast-charts. Samen met journalist en podcastmaker Teun van de Keuken, die dankzij al die jaren Keuringsdienst van waarde over een arsenaal aan voedingsindustriefeitjes beschikt, spreekt Yvette over keukenapparatuur, kooktips en culinaire gebruiken. Etenstijd!, driemaal per week afleveringen van 10-20 min, Yvette van Boven en Teun van de Keuken/Acast. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/23/kooktips-van-yvette-van-boven-en-teun-van-de-keuken-a4143003
2022-09-23||Wat voor kind was Poetin?||In zes afleveringen onderzoekt Simon Dikker Hupkes, redacteur non-fictie bij uitgeverij Atlas Contact, samen met experts de persoon Vladimir Poetin. Wie was hij als kind? Wat waren sleutelmomenten in Poetins loopbaan, waarom is het sterkemanbeeld zo belangrijk voor hem, wie zijn zijn vrienden, hoe creëert en dicteert hij zijn waarheid en hoe ziet hij zijn rol in de wereld?  Gisteren kwam een steengoede eerste aflevering uit, en daarin is een voor de NRC-luisteraar bekende stem te horen… Wie is Poetin?, wekelijks afleveringen van een half uur, Atlas Contact en VBK AudioLab.  ||https://www.nrc.nl//nieuws/2022/09/23/wat-voor-kind-was-poetin-a4143001
2022-09-23||Hoe je van dat gehaast afkomt||The Long Time Academy is een idealistisch project dat bewustwording over hoe we omgaan met tijd poogt te verspreiden. Veel van de concepten heb je al eerder gehoord: we werken te veel, rusten te weinig en moeten we daarnaast die constante groei wel ambiëren?  De podcast is prachtig vormgegeven en plukt ideeën uit zeer interessante bronnen. Belangrijke initiatiefnemers uit verschillende gebieden laten zien dat we „langzamer kunnen leven”, bijvoorbeeld door tijd te „dekoloniseren”, want haast is iets wat het Westen aan andere culturen heeft opgedrongen.  Via meditaties leer je gelukkig „uit te zoomen”, waardoor je je voorouders beter leert begrijpen en je je beter kan inleven in de toekomstige aardbewoners, waarna je voor een goed nalatenschap wil zorgen. Hoopvolle inzichten, dat kenmerkt de Long Time Academy nog het meest. Long Time Academy, 14 afleveringen van 10-40 min, Headspace Studios/The Long Time Project/Scenery Studios. ||https://www.nrc.nl//nieuws/2022/09/23/hoe-je-van-dat-gehaast-afkomt-a4143000
2022-09-23||De hitsige flirts van een beroemde zanger bereiken nu het hele internet||Het begon, zoals zo vaak, op TikTok. Op 19 september plaatste het 23-jarige model Sumner Stroh een video  op het  sociale netwerk waarin ze beweert een affaire gehad te hebben met Adam Levine, frontman van de popgroep Maroon 5.  Nadat ze twee maanden geen contact meer hadden  zou hij Stroh via een dm (direct message) iets willen voorstellen: zijn vrouw was zwanger en Levine  vroeg aan  Stroh of hij zijn kind naar haar, Sumner,  mocht vernoemen. Stroh zegt  dat iemand anders screenshots van die berichten wilde lekken en dat ze daarom naar buiten komt met haar verhaal.     De video is na een paar dagen bijna 24 miljoen keer bekeken. Levine voelde zich genoodzaakt om te reageren. In een verhaal op Instagram trok hij deels het boetekleed aan: hij  ontkende  te zijn vreemdgegaan, maar   gaf toe dat hij op een flirterige manier contact met vrouwen heeft gehad. „Ik ben over de grens gegaan tijdens een betreurenswaardige periode in mijn leven.”    Het bericht was ongetwijfeld bedoeld om de angel uit de zaak te halen, maar er was al een meme geboren. Meerdere vrouwen  deelden namelijk de  hitsige  dm’s  die de 43-jarige zanger  gestuurd zou hebben. De   berichten die de vrouwen deelden waren  stuk voor stuk zeer ongemakkelijk.   Deze popster  kan in de berichten die hij stuurt maar niet geloven hoe ‘hot’ de vrouwen zijn waarmee hij contact heeft. „Holy fucking fuck”, tikte hij naar verluidt. „Dat lichaam van jou is absurd.” En, verwijzend naar iemands  achterwerk: „I may need to see the booty.” Alsof hij een piraat zou zijn die een schat wil zien.  „Fuckkkkkkkkkkkkkkkk”,  schreef hij er nog achteraan, om nog even te benadrukken dat hij onder de indruk was.    De lol voor velen zit hem  in deze kwestie ook in de bevestiging van de reputatie  die Maroon 5 heeft. De groep is  onweerlegbaar populair: alleen al op Spotify luisteren er maandelijks zo’n 50 miljoen mensen naar liedjes als ‘Moves Like Jagger’ en ‘Memories’. Maar Maroon 5 is voor muziekliefhebbers ook een van de meest bespotte bands ter wereld, ze zitten bijna in de categorie Nickelback. De grappen zijn daarom bijna té makkelijk. Journalist Joe Bernstein stipt dat punt aan    op Twitter:  „De seksuele berichten van Adam Levine zijn de Maroon 5 onder de  seksuele berichten.” Na bijna een week lijkt  het internet nog lang  niet klaar met de kwestie en worden er ook fictieve berichten  gemaakt, onder meer over het flirterige dm-gedrag van Kermit de Kikker. Hij pakt het iets zoeter aan, dat wel.   Ook het overkoepelende Twitteraccount van de OBA (28 Amsterdamse bibliotheken) deed mee, door een van de flirtberichten („Het is onwerkelijk hoe  heet je bent.”) te koppelen aan een bezoek aan de bieb. Dit zeg je als je een OBA binnenloopt, dat idee. De Maroon 5-man is niet de eerste beroemdheid  die onderuitgaat met dm’s en hij zal niet de laatste zijn. Het risico is groot, voor je het weet liggen de berichten op straat en ben je de kop van jut. Snel na de memes kwamen ook andere discussies op gang. Stroh kreeg na haar video veel haat over zich heen omdat ze zichzelf ten onrechte  als slachtoffer zou presenteren.  Model  Emily Ratajkowski  kwam op TikTok met haar eigen  analyse. „Ik begrijp niet waarom we vrouwen de schuld blijven geven van de fouten van mannen,  vooral als het gaat  over vrouwen die te maken krijgen met mannen die  machtsposities hebben en die twee keer zo oud zijn.”  Haar conclusie: „Dat is klassieke vrouwenhaat. Punt.”   
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/23/na-genant-geflirt-van-maroon-5-zanger-volgen-de-memes-2-a4143002
2022-09-23||De IND geloofde niet dat deze asielzoekers gay of transgender zijn||Teruggaan naar Jamaica is geen optie. Daar kon hij niet hand in hand lopen met zijn partner, Sharma-Lee Haye. Zij is lesbisch, en is daarom geslagen door haar vader, zegt ze. „We zijn bedreigd. Huisbazen willen ons geen huis verhuren. We hebben geen enkele bescherming van de politie.” Immigratiedienst IND geloofde hen niet. Hun asielverzoek werd in 2020 afgewezen.  Het koppel prijkt op een van de 24 foto’s van asielzoekers in het boek #NietGayGenoeg – De naakte waarheid. Allemaal mensen die niet zijn geloofd door de IND – al hebben sommigen inmiddels wel een verblijfsvergunning. Mona van den Berg fotografeerde hen met ontbloot bovenlijf. „Dít is de naakte waarheid”, zegt Van den Berg. Hier. Recht voor je.  Het boek is een initiatief van Van den Berg en LGBT Asylum Support, een actiegroep die sinds 2017 strijdt voor de bescherming van lhbti-vluchtelingen. De belangengroep benadrukt dat veel vluchtelingen niet over hun seksualiteit of genderidentiteit kunnen verklaren zoals de IND van hen verwacht. Bijvoorbeeld omdat ze die altijd verborgen hebben moeten houden. Westerse termen als ‘zelfacceptatie’ of ‘bewustwordingsproces’ zijn sinds 2018 officieel uit het handboek voor hoor- en beslismedewerkers van de IND, maar komen volgens een rapport van LGBT Asylum Support en COC nog steeds terug in de afwijzingen, zij het soms anders geformuleerd. Naar aanleiding van het boek wil de directie van de IND in gesprek met de belangengroep, zegt oprichter Sandro Kortekaas. „Voor het eerst.” Kortekaas hielp het Jamaicaanse koppel om een nieuwe asielprocedure te beginnen. Dat kan alleen als er nieuw bewijs is. Foto’s, getuigenverslagen. Of het fotoboek. Phipps en Haye wachten nu op een nieuw gesprek. Ook Zeelanda Salem (42) uit Egypte werd niet geloofd. Zij kwam in 2018 als politiek vluchteling naar Nederland, maar haar verzoek werd afgewezen. Daarna deed ze opnieuw een verzoek, nu omdat ze transgender is. Dat werd afgewezen omdat dat eerder niet vertelde. Salem voelt zich vanaf haar „zevende of achtste” vrouw, maar kwam daar in Egypte nooit voor uit. Zes maanden geleden begon ze met hormonen. Ze sprak deze zomer op protesten voor betere transgenderzorg. Maar dat bewijs kan ze niet alsnog indienen bij haar verzoek, dat al negen maanden bij de Raad van State ligt. Zeelanda Salem, Egypte Foto Mona van den Berg
 Endurance Nwokoro, NigeriaFoto Mona van den Berg Alvin (Mohamed Alieu Barrie), Sierra LeoneFoto Mona van den Berg Sharna-Lee Haye and Mishal Denise Phipps, Jamaica Foto Mona van den Berg Langelihlelenkosi Gumede, Zimbabwe Foto Mona van den Berg Saniya Rajab Omar, TanzaniaFoto Mona van den Berg Sekou Bah, LiberiaFoto Mona van den Berg Alla Balandina, RuslandFoto Mona van den Berg Ahmed Jendoubi (en Emil), TunesiëFoto Mona van den Berg Hildah Nababiito, OegandaFoto Mona van den Berg 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/23/de-ind-geloofde-niet-dat-deze-asielzoekers-gay-of-transgender-zijn-a4142880
2022-09-23||Bij Cirque du Soleil draait alles om spektakel||De temperatuur tikt in delen van het land bijna de twintig graden aan, maar in het Rotterdamse Ahoy is het winter. Het wereldberoemde Cirque du Soleil doet namelijk Nederland aan met hun 42e productie, Crystal, en het gezelschap heeft een ijsvloer gelegd om schaatskunst met circusacts te combineren.  In Crystal gloeit het wintergevoel je tegemoet, als een mok glühwein op een kerstmarkt. Voor aanvang schaatsen er al stelletjes gearmd over het ijs, een jongen probeert met wat trucjes indruk te maken op een meisje. Je kan je dit soort taferelen moeiteloos voorstellen op het plein van een slaperig Amerikaans stadje, want de vormgeving is spot-on en de scènes lijken zo uit een romkom geplukt.  Als hoofdpersoon Crystal opkomt, is het gedaan met de rust. Zij krijgt steeds te horen dat ze te dromerig is en haar klasgenootjes vinden haar vreemd. Als ze weer eens wordt bekritiseerd, ontvlucht ze het ouderlijk huis, onder het mantra ‘skate away from them all’. Ze zakt door het ijs en belandt in een fantasiewereld.  Dit lijkt een eenvoudig verhaal, maar – eenmaal onder het ijs – schiet de vertelling alle kanten op. Zo wordt een zoektocht naar liefde aangestipt, waarbij koppels schaatsend ballroomdansen, maar er zijn ook scènes met kantoormedewerkers, die rondmarcheren met koffertjes. Wellicht verwijst dit naar de levenskeuzes die Crystal nog te wachten staan, maar het is toch vooral de dunne draad die alle acts aan elkaar moet stikken. Daar draait het namelijk om bij Cirque du Soleil: stunts in een extravagant decor (in dit geval zelfs met projecties op het ijs).  En ja, de circusacts maken indruk. De luchtacrobatiek is adembenemend, net als een act met ‘pendular poles’. Daarbij klimmen acrobaten in hangende buizen, slingeren en springen, terwijl de palen van links naar rechts zwiepen. Het is een strakke choreografie, waarin de spanning mooi wordt opgebouwd – iets wat in de andere acts nogal eens ontbreekt.  De opbouw van de show laat, in regie van Shana Carroll en Sebastien Soldevila, te wensen over. Het woord ‘subtiel’ komt duidelijk niet in hun woordenboek voor. Aanzwellende muziek zou het hoogtepunt van een act aan moeten kondigen, maar knalt de hele tijd opzwepend uit de speakers. (De soundtrack bestaat uit een eclectische mix van Nina Simone, Sia, Beyonce en U2, gecombineerd met bombastisch Soleil-composities). Verder worden, in de aanloop naar de volgende climax, steeds wel heel veel doelloze rondjes geschaatst.  Met dit soort shows, waarbij het verhaal volledig in dienst staat van het spektakel, wil Cirque du Soleil een breed publiek trekken, en dóet dat ook. Wereldwijd kunnen de producties op miljoenen bezoekers rekenen. In Las Vegas zijn permanent zeven shows te zien; Alegría speelt in Korea en reist dan door naar Japan; Bazzar staat momenteel in Brazilië. En nu kan het Nederlandse publiek zich, popcorn bij de hand, vergapen aan de verwarrende fantasiewereld van Crystal, waarin spektakel nooit ver weg is. Circustheater Cirque du Soleil: Crystal Gezien: Ahoy, Rotterdam, 22/9. Nog t/m 25/9. Inl: cirquedusoleil.com/crystal 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/23/bij-cirque-du-soleil-draait-alles-om-spektakel-a4142997
2022-09-23||Nieuwe generatie dansers bij NDT eert het werk van Jiři Kylián||Jiři Kylián is 75 jaar en dat moet gevierd worden. Vijf jaar geleden, toen de Tsjechisch-Nederlandse choreograaf zeven kruisjes aantikte, leverde het Nederlands Dans Theater nauwelijks enig aandeel in de festiviteiten. Een gevolg van het, uiteindelijk vijfjarige, moratorium dat Kylián in 2013 had ingesteld voor uitvoeringen van zijn werk door wat ooit bekend stond als ‘the Kylián Company’. Hij miste vernieuwing en experiment. Met zijn veto wilde hij de toenmalige leiding stimuleren tot gedurfde keuzes.  Inmiddels is er een directiewissel geweest en staan er nieuwe namen op het repertoire. Het werk van Kylián wordt nu door een nieuwe generatie dansers uitgevoerd – ook in het tableau is veel veranderd. Een ding is ongewijzigd: de hoge kwaliteit van de uitvoering. In de drie choreografieën op het programma schetst Kylián met een trefzeker kalligrafeerpenseel telkens een even haarscherp als mysterieus en ongrijpbaar beeld van de mens als evenwichtskunstenaar, eeuwig op zoek naar zijn rol en plaats in het ondermaanse en laverend tussen leven en dood, schijn en werkelijkheid, ernst en speelsheid, genie en waanzin. Grillige accenten, plots uitslaande en zwiepende ledematen, verbluffend  rijk en verrassend partnerwerk, poses die in de lucht blijven nazinderen – over genie gesproken.  Koele schoonheid is daarin een constante. In 1995 waren velen met stomheid geslagen door de pure esthetiek van Bella Figura, gemaakt in opdracht van de toen 25-jarige fusiekrant NRC Handelsblad, gezet op barokmuziek, gevat in een steeds vervormende ruimte en een beeldschone belichting. Vooral het deel waarin negen dansers in vuurrode crinolines die, belicht door flakkerende vuurschalen, synchroon een choreografie voor armen en handen uitvoeren, blijft prachtig.  Net zo is het toneelbeeld van Tar and Feathers (2006) onveranderd schitterend. Pianiste Tomoko Mukaiyama improviseert, gezeten achter een vleugel op metershoge spinnenpoten, op de dansende lichamen – een surrealistisch schilderij van Dalì in beweging. Ook het decor van Gods and Dogs (2008) is een esthetisch genoegen: één enkel kaarsje voor op het toneel, een zilveren ‘vliegengordijn’, deinend in het licht, een boven het toneel in slowmotion rennende, onheilspellende hellehond – het is een grote rijkdom, zeker met fantastische dansers als Aram Hasler, Donnie Duncan Jr. en Tess Voelker, om er maar een paar te noemen. En toch komt de gedachte op dat dat moratorium nog niet zo’n gek idee was. Dit programma is als hommage volledig terecht (al had het afwisselender gekund), maar Kylián had natuurlijk gelijk dat ‘zijn’ NDT de blik meer op de toekomst moest richten – conserveren is een taak voor anderen. Maar ja, wie danst Kylián zoals NDT? Celebrating an evening with Jiři Kylián! Door Nederland Dans Theater. Gezien: 22/9, Den Haag.   
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/23/nieuwe-generatie-dansers-bij-ndt-eert-het-werk-van-jiri-kylian-a4142995
2022-09-23||Smullen van schimmel||Op de laatste sneetjes Liefde & Passie speltbrood zitten witte puntjes. Getver. Weg ermee. We eten straks toch buiten de deur. Bij Mediamatic, een kunstinstelling  in Amsterdam, is deze week een ‘neo-futuristisch diner’: Ears of Earth. De kunstenaars, Suzanne Bernardt en Philipp Kolmann hebben met traditionele technieken oude granen en grassen gefermenteerd. Dat klinkt vreselijk hip – wie maakt er nog niet zijn eigen kombucha? – maar fermenteren  is zo oud als de mens zelve, die zijn sap en  melk te lang liet staan en zag hoe die  wijn en kaas werden. We wassen onze handen met klei, we drinken een azijn-selderij aperitief, we eten een taco van emmer (een graansoort)   die genixtamaliseerd is: behandeld met een alkalische vloeistof, zoals de Azteken al deden om van maïs deeg te kunnen maken. Lekker. Als we aan tafel gaan – of eigenlijk aan lemen blokken – zien we op een scherm hallucinante schimmels groeien, uitvergroot door Wim van Egmond, die zich microfotograaf noemt. Er komt een compostbouillon, maar niemand schrikt. Net miso! Het koolblad in moutkorst is als een lekkerbekje voor vegans. Het grasijs likken we zo van onze handen. Intussen vertellen de kunstenaars  hoe ze smaak gaven aan  simpele granen, bonen en paddestoelen. En dat mensen, dieren en planten nergens zouden zijn zonder bacteriën, schimmels en gisten.  Mensen, dieren en planten  zouden nergens zijn zonder bacteriën, schimmels en gisten Hoe leuk is het dan om toevallig naast een schimmelstel  te zitten, twee microbiologen. Zij drogen hun eekhoorntjesbrood op hoge temperaturen en „stressen” zo de cellen van de nog levende paddestoel. „Zo krijg je umami!” Dat hartige, dat je ook in oude kaas en ansjovis proeft.      Terwijl het haardvuur knappert en we molens horen malen, voelen we ons  lid van een geheim gistgenootschap. In fabrieken, keukens en koelkasten zijn schimmels verbannen. Er zijn lijsten met toegestane en verboden gisten. En bijna niemand weet nog hoe je met goede gisten   de gevaarlijke buiten kan houden. Hier ontsnappen we even aan de steriele wereld om ons heen: we slurpen het slijm van de rottende tuinboontjes, we prijzen de friszure geur van  beschimmeld brood en eten het op. Gebakken, dat wel. Tot slot gaat er een smeulend stuk turf rond. Zó rook het vroeger. Oude mensen, voor wie turf stoken  synoniem is aan armoede, vinden het vies.  Beschimmeld brood eten en turf snuiven en daar dan voor betalen. Dat kun je decadent vinden. Maar je kunt het ook zien als een eerbetoon aan alles wat leeft. Schimmels mogen er zijn.   
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/23/smullen-van-schimmel-a4142992
2022-09-23||Universiteit Cambridge: wij profiteerden aanzienlijk van de slavernij||De Britse Universiteit van Cambridge heeft donderdag erkend dat ze „aanzienlijk” heeft geprofiteerd van de slavernij. Onderzoek in opdracht van de universiteit laat zien dat Cambridge grootschalige investeringen deed in bedrijven die sterk betrokken waren bij trans-Atlantische slavenhandel. De universiteit onderzocht vanaf 2019 haar slavernijverleden en legde hierbij de nadruk op de grootschalige investeringen in bedrijven die sterk betrokken waren bij de slavenhandel, zoals de East India Company en de South Sea Company. „Een dergelijke financiële betrokkenheid faciliteerde de slavenhandel en leverde Cambridge aanzienlijke financiële voordelen op”, aldus het rapport.  Hoewel uit het onderzoek blijkt dat de universiteit niet rechtstreeks slavenplantages of slaafgemaakten bezat, ontving het wel forse giften van families van plantage-eigenaren. Daarnaast leidde Cambridge de kinderen op van „velen die betrokken waren bij de handel in en het bezit van tot slaaf gemaakte mensen. De omvang hiervan is aanzienlijk en het inkomen dat zij aan vergoedingen hebben betaald, vertegenwoordigt een langdurig institutioneel en aanzienlijk economisch voordeel”.  Volgens het rapport schreven academici over ras en presenteerden zij ideeën die werden gebruikt om de slavernij en kolonisatie van andere mensen te rechtvaardigen. „Nadat onze universiteit banden heeft blootgelegd met een afschuwelijke geschiedenis van misbruik, moedigt het rapport ons aan om nog harder te werken om de huidige ongelijkheden aan te pakken – met name die met betrekking tot de ervaringen van zwarte gemeenschappen”, schreef professor Stephan Toope, opdrachtgever van het rapport. In reactie op het rapport laat de universiteit weten dat haar Fitzwilliam Museum, opgericht met geld en kunstwerken die zijn geërfd van de gouverneur van de South Sea Company, volgend jaar een tentoonstelling opent over slavernij en macht. Cambridge kondigde ook een speciaal centrum aan voor onderzoek naar de erfenissen van slavernij, en gaat de banden aanhalen met universiteiten in het Caribisch gebied en Afrika. Ook wil de universiteit meer postdoctorale beurzen verstrekken aan zowel Britse als internationale zwarte studenten.   Het rapport van Cambridge is het nieuwste in een reeks onderzoeken naar universitaire investeringen en donaties uit opbrengsten van de slavernij en uitbuiting uit het koloniale tijdperk. De Universiteit van Oxford blijft worstelen met controverse over de erfenis van Cecil Rhodes, voormalig premier van de Kaapkolonie in het huidige Zuid-Afrika. Met zijn erfenis werd het Rhodes-beurzenfonds opgericht. De beweging #RhodesMustFall strijdt voor „de dekolonalisatie van de Oxford”. De Universiteit van Glasgow heeft eerder ook een grootschalig onderzoek gedaan naar het eigen slavernijverleden. De universiteit ontwikkelde op basis daarvan een actieplan om het bewustzijn over en begrip van de slavernij te vergroten.||https://www.nrc.nl//nieuws/2022/09/23/universiteit-cambridge-wij-profiteerden-aanzienlijk-van-de-slavernij-a4142990
2022-09-23||Opinie | Verschillende conclusies uit hetzelfde klimaatrapport: hoe kan dat?||NRC drijft voor een belangrijk deel op onderzoeksjournalistiek, maar er is ook nog het onderzoek van anderen. Soms is dat semi-journalistieke natte sneeuw (‘Steeds meer vertrouwen in online beveiliging, melden online beveiligers’), die verdwijnt zodra die de grond raakt en nooit voorbij het stadium van persbericht komt. Dan is er nog ‘onderzoekjesjournalistiek’ waarbij hetzelfde onderzoek in verschillende media leidt tot ogenschijnlijk tegengesteld nieuws. Zo meldde de NOS maandag, de dag waarop de nieuwe corona-vaccinatiecampagne begon, op basis van een door de omroep betaald onderzoek van I&O Research: „Helft van volwassen Nederlanders wil geen herhaalprik”. Maar ja, elke helft heeft een wederhelft. NRC zette niet de priktwijfelaars, maar de prikgragen vooraan: „Helft van de Nederlanders welwillend tegenover herhaalprik.”  Dat was in lijn met wat I&O Research boven het eigen persbericht had gezet. Intussen had de kop ook zomaar kunnen luiden: ‘Driekwart geboosterden gaat herhaalprik halen’ of ‘Kwart geboosterden wil niet nog een prik’.  Het laat vooral zien hoe vederlicht dergelijk onderzoek naar menselijke voornemens is. Het NRC-bericht kwam uiteindelijk niet door de schifting voor de krant  – wat mij betreft terecht. Aanmerkelijk robuuster was het onderzoek dat de World Weather Attribution, een groep wetenschappers die extreme weergebeurtenissen onder de loep neemt, deed naar de oorzaken van de overstromingsramp in Pakistan deze zomer. Ook hier kwamen NOS en NRC tot tegengestelde koppen. „Onderzoek: catastrofale neerslag Pakistan waarschijnlijk gevolg van klimaatverandering”, schreef de omroep. „Ander klimaat wellicht niet oorzaak ramp”, meldde NRC vrijdagochtend op pagina 2. Een lezer merkte de discrepantie op en sprak het vermoeden uit dat de redactie zich had laten leiden door klimaat-scepsis.  Nu kunnen ‘waarschijnlijk wel’ en ‘wellicht niet’  naast elkaar bestaan in dezelfde werkelijkheid, maar hier was  meer aan de hand. Het bedoelde artikel van wetenschapsredacteur Marcel aan de Brugh legde uit dat er vooral heel veel onzeker was over de achtergronden van de zware regenval. Zo ligt het getroffen deel van Pakistan precies op de westgrens van het gebied waar tussen juni en september zware moessonregens vallen; de variatie tussen jaren met heel veel en heel weinig regen is er enorm. Ook irrigatielandbouw en de daaruit voortvloeiende waterverdamping spelen een rol.  Het is lastig om onder die omstandigheden harde conclusies te trekken, zei een van de onderzoekers in het artikel. De vraag naar de oorzaak van de extreme regen was ook politiek interessant, schreef Aan de Brugh: „Al snel gingen stemmen op dat klimaatverandering een grote rol hierin [in de overstromingen] had, en dat het rijke Westen (hoofdveroorzaker van het klimaatprobleem) zou moeten opdraaien voor de schade.” De stemmen die opgingen kon hij van heel dichtbij horen: op 31 augustus stelde het Commentaar van NRC dat Pakistan „een punt had” als het de rekening van dergelijke overstromingsrampen deels bij het Westen legde. De commentatoren hielden  een slag om de arm: de oorzaak van de overstroming stond „niet onomstotelijk vast”. Verre van onomstotelijk, kennelijk.  Intussen blijft de vraag overeind hoe  media  uiteenlopende conclusies uit dat van onzekerheden doordrenkte rapport kunnen trekken. (Klimaat-scepsis was het niet.)  Het eerste deel van het antwoord is dat Aan de Brugh ongelukkig was met de kop  boven zijn stuk. „Ik heb niet geschreven dat klimaatverandering ‘wellicht niet’ de oorzaak van de ramp is. Zo staat het niet in het stuk.”  De kop werd online later veranderd in het neutralere: „Is klimaatverandering oorzaak overvloedige regenval in Pakistan? Dat is onzeker”.  Beter, al is het maar omdat een nieuwsmedium zich niet te veel moet verliezen in wat er allemaal „wellicht niet” het geval is in de wereld. We hebben onze handen immers al  vol aan wat er wel aan de hand is. Over het stuk zelf valt echter ook nog wel wat te zeggen. De World Weather Attribution stuurde het rapport namelijk de wereld in onder de titel: ‘Climate change likely increased extreme monsoon rainfall, flooding highly vulnerable communities in  Pakistan’.  Ondanks de onzekerheden meende  de organisatie dus  toch een conclusie op het droge te hebben gekregen. Aan de Brugh was daar verbaasd over. „Ik heb het  rapport gelezen en het ademt helemaal de sfeer van hoe onzeker alles is. Ook de klimaatmodellen die  worden gebruikt om de invloed van klimaatverandering te achterhalen, leverden geen uitsluitsel.”  Dus besloot hij, na enige twijfel, om de conclusie van de organisatie niet te volgen;  hij vond dat die twee regels wetenschappelijk onvoldoende onderbouwd werden  door 36 pagina’s van onderzoek. Dat valt op zich  te prijzen. De zegen van een goede wetenschapsredactie is  dat die zich niet beperkt tot de persberichten, maar ook het achterliggende onderzoek tegen het licht kan houden. En de krantenlezer er zo bijvoorbeeld aan kan herinneren dat de impact van de opwarming van de aarde weliswaar kolossaal is, maar geen universele verklaring voor al het weer, overal.  Er is in dit geval echter ook een probleem. NRC maakte helemaal geen melding van het feit dat de World Weather Attribution zelf een rol van klimaatverandering „waarschijnlijk” vond. Ook werd het onderliggende argument dat wel in het rapport stond, niet vermeld: dat de hoeveelheid regen in heel Pakistan waarschijnlijk is toegenomen door klimaatverandering en dat de zware regenval daardoor versterkt kan zijn – al is niet duidelijk in welke mate. Dat had NRC wel moeten opschrijven: de krant is gerechtigd om af te wijken van de conclusies die een organisatie  trekt, maar moet in een geval als dit wel duidelijk maken dat ze dat doet – en waarom. Veel beter had de kwestie in het stuk geproblematiseerd kunnen worden. Waar kwam die opmerkelijke conclusie vandaan? Werd de titel van het onderzoek door alle onderzoekers gedeeld?  Die vragen waren wellicht niet beantwoord, maar  ze hadden wel duidelijk gemaakt wat de journalistieke motivatie was: niet klimaat-scepsis, maar wel het verlangen om niet alle fenomenen op een grote hoop te gooien en te achterhalen wat er precies aan de hand is. Reacties ombudsman@nrc.nl Spreekuur vanaf  maandag 3 oktober Ik lees vaak reacties op Facebook onder artikelen van NRC, veelal gegeven door mensen die hoogstwaarschijnlijk geen abonnement hebben of het artikel zelf niet lezen. Dat irriteert. Mijn vraag is dan ook waarom jullie er nog steeds voor kiezen om de artikelen op dat platform te plaatsen. Het zou zo mooi zijn als NRC als eerste krant ervoor kiest om hiervoor te passen.  Ik discussieer graag met mede-abonnees, maar zeker niet op dat platform. Sterker nog: ik voel me veiliger achter de betaalmuur. Dit zou ik dan ook graag uitgebreid zien worden.  Sebastian Berkenbosch Voor NRC is Facebook nog altijd een belangrijk middel om de journalistiek te verspreiden, zeker onder niet-abonnees; vandaar dat de krant daaraan vast wil houden. Wel zijn de vaak onaangename reacties onder de stukken op Facebook ook de hoofdredactie opgevallen; er wordt gekeken naar mogelijkheden om die te modereren. De reactiemogelijkheden ‘achter de betaalmuur’ zijn vorig jaar vrijwel helemaal afgeschaft omdat er door slechts een kleine groep lezers gebruik van werd gemaakt, die zich ook nogal eens verloren in persoonlijke aanvallen. De ombudsman zoekt naar mogelijkheden om reacties op zijn rubriek mogelijk te maken, te beginnen met een wekelijks spreekuur, vanaf  3 oktober.||https://www.nrc.nl//nieuws/2022/09/23/verschillende-conclusies-uit-hetzelfde-klimaatrapport-hoe-kan-dat-a4143030
2022-09-23||Column | Vergeten conservatieven dat ze een buffer zijn tegen extremisme?||Het lijkt alsof radicaal-rechtse partijen in Europa dezer dagen enorme winsten boeken. Vorig weekend de Zweden Democraten (SD) en, als we de peilingen mogen geloven, dit weekend de Fratelli d’Italia – wie volgt? Toch klopt dat beeld niet echt. Als je uitzoomt, zie je een fragmenterend politiek bestel, met steeds kleinere partijen die steeds bredere coalities moeten vormen om te kunnen regeren. Vaak zijn er maar kleine verschuivingen nodig om een heel andere regering aan de macht te brengen. Niet alleen de score van radicaal-rechts is daarbij belangrijk, maar juist ook die van centrum-rechtse partijen. Zij hebben de sleutels van de democratie in handen. De Zweden Democraten werden vorige week ’s lands tweede partij. Jarenlang werd Zweden geregeerd door een linkse coalitie. Die gaat nu plaatsmaken voor een coalitie van rechts. Plaatjes van de juichende SD-partijleider Jimmie Åkesson gingen de wereld over. Maar de SD ging er, vergeleken met 2018, maar 3 procent op vooruit: van 17 naar 20 procent. En ook de regerende sociaal-democraten wonnen 2 procent en bleven de grootste  partij met ruim 30 procent.   Wat de regeringswissel veroorzaakte, is dat centrum-rechtse partijen de SD ineens niet meer als paria behandelen. Ze namen het radicaal-rechtse veiligheidsdiscours over, inclusief keiharde migratiestandpunten. Ook hieven ze het cordon sanitaire op en sloten ze een regering met de SD niet langer uit. Deze cruciale verschuiving bij centrum-rechts, en niet de verkiezingswinst van de Zweden Democraten op zichzelf, zorgt ervoor dat het land na vele jaren waarschijnlijk een rechtse regering krijgt. Of de SD ook in de regering gaat zitten of  alleen gedoogt, maakt weinig meer uit. Een gedoogconstructie, zagen we in Nederland tien jaar geleden, geeft radicaal-rechts misschien wel meer greep op het beleid dan regeringsdeelname – en intussen kun je je als oppositiepartij blijven gedragen en radicale standpunten blijven verkondigen, zonder enige verantwoordelijkheid. Een superdeal. In Italië heeft Giorgia Meloni, leider van de radicaal-rechtse Fratelli d’Italia (Broeders van Italië), grote kans om na de verkiezingen zondag premier te worden. Anders dan de Zweedse SD stevenen de Fratelli volgens de prognoses op een grote zege af:  van ruim 4 procent  in 2018 naar 25 procent nu. Maar die stemmen komen vooral van twee (radicaal-) rechtse partijen, de Lega en Forza Italia, en van de linkse Vijfsterrenpartij die in 2018 scoorde met rechtse standpunten. Ook in Italië groeien de sociaal-democraten waarschijnlijk, van 18 naar 22 procent. Anders dan in Zweden worden ze waarschijnlijk niet de eerste, maar (net) de tweede partij. Centrum-rechts heeft in Europa de sleutels  van de democratie in handen In Zweden en mogelijk in  Italië kan dus een rechts blok de regering vormen, doordat bínnen dat blok radicaal-rechts dominant heeft kunnen worden. Dat strookt met wat de Amerikaanse politicoloog Daniel Ziblatt schreef in zijn boek Conservative parties and the birth of democracy (2017): het is centrum-rechts dat radicaalrechts salonfähig maakt. De Amerikaanse Republikeinen rolden de rode loper uit voor ultrarechtse stromingen als de Tea Party, tot ze er zelf door verzwolgen werden.  Sinds Donald Trump de partij overnam, is centrum-rechts in Amerika kaltgestellt. De Britse Tories renden Ukip achterna (UK Independency Party), en zijn nu zelf een soort Ukip geworden. Iets dergelijks gebeurde met de Duitse conservatieven in de jaren dertig: ze sloten allianties met de nazi’s en werden er vervolgens compleet door overwoekerd. Voor naoorlogse christen-democraten was dit hét schrikbeeld. Decennialang zorgden ze voor stabiliteit met gematigde standpunten en heldere constitutionele principes. Zo vormden ze een buffer tegen extremisme. Veel conservatieven zijn deze les  vergeten. Ze offeren hun principes op het altaar van de peilingen en proberen rechts-radicalen maar al te vaak rechts in te halen. Als centrum-rechtse partijen geen gematigde koers meer varen, geven ze de sleutels van de democratie aan radicaal-rechts. Onder de huidige omstandigheden een bijzonder onprettig idee. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/23/vergeten-conservatieven-dat-ze-een-buffer-zijn-tegen-extremisme-a4142987
2022-09-23||Het Concertgebouworkest blijft Mahler Negen verrijken||Deze maanden kan het Concertgebouworkest het hart ophalen aan liefst vier van Gustav Mahlers negen symfonieën. Vorige maand de Zesde met toekomstig chef Klaus Mäkelä, in december wacht de Vijfde met oude rot Myung-Whun Chung, in februari de Vierde met tovenaar Teodor Currentzis en afgelopen week leidde Daniel Harding de musici door de Negende.  Die symfonie begint zelfs met ietwat onregelmatige en zoekende hartslag. Die eerste maten sloten mooi aan op het nieuwe werk Mais le corps taché d’ombres (maar zijn lijf bevlekt met schaduw) van de jonge Nederlandse componist Rick van Veldhuizen, waarin brokken van klank vergeefs lijken te verlangen naar éénwording. Van Veldhuizen schreef zijn stuk dan ook als een zogenaamd companion piece bij Mahlers Negende. Voor de derde keer in vier jaar vertolkte het Concertgebouw Mahlers laatste voltooide symfonie, waarin hij zich verzoent met de eindigheid van het bestaan, en de luisteraar aanmoedigt om juist daarom het leven te vieren. Iedere dirigent legt er zijn eigen karakter in. Vier jaar geleden maakte Bernard Haitink er een mystieke ervaring van die zelfs de orkestmusici zichtbaar ontroerde. Hij liet horen hoe je kunt berusten in het groeiende duister van de dood. En dat dit helemaal niet erg hoeft te zijn. De Mahler Negen van het Concertgebouworkest onder Myung-Whun Chung in 2020:  Zo’n achttien maanden later scheen er in dat donker iets van een ver licht bij de Zuid-Koreaan Myung-Whun Chung. Hij presenteerde het verstilde einde van de Negende als een leegte waarin weer iets nieuws kan opbloeien. En dat was ook de kant die het werk van Mahler opging, getuige de fragmenten die hij schreef voor zijn onvoltooide Tiende symfonie. Harding neigde meer richting Haitink, alleen dan op een minder vergeestelijkte manier. Hij maakte veel nuchterder de balans van een woelig leven op. Waar je bij Haitink en Myung-Whun Chung getuige was van de strijd, overheerste bij Harding het gevoel dat het verhaal – na een tijd bezonken te zijn – via een verteller tot je kwam.  Dat deed overigens niets af aan deze geweldige lezing. De dirigent nam de tijd en afstand voor het prachtig uitlichten van de individuele stemmen die Mahler bij tijd en wijle vanuit het orkest laat opklinken. Hoewel hij soms met heftige contrasten in volume werkte, kreeg de Negende zodoende de intimiteit van kamermuziek. Elke noot en ademtocht was helder en verstaanbaar, in deze muziek trok mensenleven voorbij waarin – hoe klein ook – niets voor niets was geweest.    Klassiek Mais le corps taché d’ombres van Rick van Veldhuizen en de Negende symfonie van Gustav Mahler. Concertgebouworkest o.l.v. Daniel Harding. Gehoord: 22/9. Concertgebouw Amsterdam. Herh: 28/9 Heerlen (en aansluitend tournee naar Spanje, Londen, Abu Dhabi) . Inl: concertgebouworkest.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/23/het-concertgebouworkest-blijft-mahler-negen-verrijken-a4142986
2022-09-23||Staatssecretaris Van der Burg: Russische deserteurs worden niet teruggestuurd||Russen die naar Nederland komen om in hun eigen land de dienstplicht te ontlopen, worden „zeker niet” teruggestuurd. Dat heeft staatssecretaris Eric van der Burg (Asiel en Migratie, VVD) vrijdag gezegd bij de inloop van de ministerraad, bevestigt zijn woordvoerder na berichtgeving van ANP. Russische dienstplichtigen tussen 18 en 27 jaar hoeven zich in Nederland in ieder geval tot het eind van het jaar niet te melden om asiel aan te vragen. Mogelijk wordt de stop op asielbesluiten bij Russische deserteurs na 1 januari verder verlengd, zegt de woordvoerder, maar daar is nog geen besluit over genomen. Veel hangt af van hoe de situatie zich ontwikkelt. „De hamvraag is wat er gebeurt als mensen worden teruggestuurd: worden ze met open armen ontvangen, of lopen ze gevaar?”  De Immigratie- en Naturalisatiedienst (IND) heeft tot nu toe nog geen Russische deserteurs zien langskomen. Sinds het begin van de oorlog hebben 83 Russen in Nederland asiel aangevraagd, blijkt uit cijfers van de dienst. De stichting Vluchtelingenwerk zegt ook tegen NRC nog geen effect te zien van de gedeeltelijke mobilisatie die de Russische president Vladimir Poetin deze week aankondigde, „maar dat kan volgende week anders zijn.”||https://www.nrc.nl//nieuws/2022/09/23/staatssecretaris-van-der-burg-russische-deserteurs-worden-niet-teruggestuurd-a4142985
2022-09-23||Jumbo-topman Van Eerd legt ‘tijdelijk’ functie neer||Supermarktconcern Jumbo gaat voorlopig verder zonder de man die het bedrijf meer dan twintig jaar leidde. Topman Frits van Eerd legt „na zorgvuldig overleg met zijn familie en de raad van commissarissen” zijn functie tijdelijk neer, zo maakte het Brabantse familiebedrijf vrijdagmiddag bekend. Van Eerd werd vorige week opgepakt in verband met een grootschalig onderzoek naar witwassen. Zondag werd hij vrijgelaten.   Het besluit om terug te treden is „in het belang van Jumbo”, schrijft Jumbo (9,9 miljard euro omzet, 100.000 werknemers) in een verklaring. Tegelijkertijd geeft het de 55-jarige Van Eerd de gelegenheid om „zich volledig te concentreren op zijn persoonlijke situatie”. Het onderzoek waarin Van Eerd  medeverdachte is, kan volgens kenners vele maanden tot langer dan een jaar in beslag nemen.  De taken van de teruggetreden topman worden voorlopig waargenomen door het directieteam, dat de afgelopen anderhalve week al insprong tijdens de afwezigheid van Van Eerd.  Aan het hoofd van dat team staan nu operationeel directeur Cees van Vliet en financieel directeur Peter van Erp. Jumbo verwacht „op korte termijn” meer te kunnen zeggen over de aansturing van het concern op de langere termijn. Op de vraag of het bedrijf al zoekt naar een vervanger voor de scheidend topman, kan Jumbo „nu nog niets zeggen”, aldus een woordvoerder. Na zijn arrestatie zat Van Eerd vijf dagen vast voor verhoor. In die periode mocht hij geen contact onderhouden met de buitenwereld, alleen met zijn advocaat. Ondanks zijn vrijlating is hij nog altijd verdachte, alleen waarvan Justitie hem specifiek verdenkt is nog onduidelijk. Bij de inval in zijn woning in Noord-Brabant, en op het hoofdkantoor van Jumbo, zijn volgens Omroep Brabant onder meer persoonlijke communicatie in beslag  genomen, alsmede enkele auto’s uit de royale verzameling van de Jumbo-topman.  Naast Van Eerd hebben de politie en de Fiscale Inlichtingen- en Opsporingsdienst (FIOD) vorige week nog acht aanhoudingen verricht, in Noord-Brabant en Drenthe. Alle mogelijke betrokkenen worden verdacht van het witwassen van „grote hoeveelheden geld”. Dat zou zijn gebeurd via discutabele contante stortingen, onroerendgoedtransacties, autohandel en „sponsorcontracten in de motorcross-sport”.  Hoofdverdachte in het onderzoek is de 58-jarige Theo E. uit het Drentse Gasteren, een voormalig motorcrosscoureur en autohandelaar. Hij is de enige van de negen die nog altijd vastzit. E. werd vier jaar geleden ook al eens veroordeeld tot een vanwege witwassen via de handel in peperdure auto’s en leningen. Daar kreeg hij toen 15 maanden cel voor.  In het verleden was E. mede-eigenaar van Total Trust, een autobedrijf dat opdook in het omvangrijke liquidatieproces Passage. Volgens Fred Ros, kroongetuige in de zaak, was Total Trust een populaire plek voor zware criminelen om een auto te komen lenen, omdat de eigenaren niet keken of klanten een strafblad hadden en er cash kon worden afgerekend. Frits van Eerd staat bekend als een ongewone topman. Hij treedt niet vaak naar buiten: als het over Jumbo gaat, laat hij dat doorgaans over aan zijn financiële man. Toch haalt hij geregeld de publiciteit met zijn vele hobby’s. Zo speelt Van Eerd in een blaaskapel, nam hij twee carnavalshits op en is hij een groot liefhebber van de motorsport. In het verleden nam hij onder meer deel aan de Dakar-rally, en met zijn eigen raceteam rijdt hij de laatste jaren dikwijls langeafstandsraces.   De Jumbo-topman is de derde generatie binnen het familiebedrijf. Zijn grootvader begon dik honderd jaar geleden een groothandel, zijn vader Karel van Eerd bouwde die later uit tot de op een na grootste supermarktketen van het land. Van Eerd werkt sinds medio jaren negentig bij Jumbo en staat sinds 2002 aan het hoofd van de keten. In die rol was hij samen met zijn rechterhand en financiële man Ton van Veen onder meer verantwoordelijk voor de spectaculaire overnames van onder meer Super de Boer (2009), C1000 (2012) en recenter HEMA (2020). Hoofdverdachte Theo E. kent Van Eerd al jaren, ze leerden elkaar kennen in de motorsport. Zo was E. in het verleden manager van een motorcrossteam dat enkele jaren door Jumbo werd gesponsord. Ook legde E. in 2008 het contact tussen Van Eerd en autocoureur Dick Freebird, toen die laatste op zoek was naar sponsors, zei Freebird destijds op een autosportwebsite. Volgens bronnen van Dagblad van het Noorden leverde E. afgelopen jaren “veelvuldig” motoren aan Van Eerd voor diens privécollectie.  De arrestatie van de Jumbo-topman komt voor het bedrijf hoogst ongelegen. Dit voorjaar kondigde de supermarktketen een nieuwe structuur aan voor de bedrijfstop. Die moest „eenvoudiger” en „platter”. De raad van bestuur fuseerde met de onderliggende directie en bestuurders Ton van Veen en Colette Cloosterman-van Eerd, de oudere zus van Frits van Eerd, stapten over naar de raad van commissarissen. De gedachte achter die wijziging was dat Van Eerd nog zo meer „midden in het bedrijf” zou komen te staan.||https://www.nrc.nl//nieuws/2022/09/23/jumbo-topman-van-eerd-legt-tijdelijk-functie-neer-a4142984
2022-09-23||Opinie | ‘De wereld is groter dan alleen onze eigen leventjes’||Lise Simonis (16) is leerling in 5-vwo van het Leonardo  College in Leiden: „Ik vind dat Nederlanders zich meer in andere mensen moeten verdiepen. De wereld is groter dan alleen onze  leventjes. „Bij mij thuis kijken we regelmatig naar het Journaal en het Jeugdjournaal. Ik zie beelden en uitspraken waarvan ik wel eens schrik. Wat mensen denken over allerlei problemen wordt ook door de media beïnvloed. Vaak geven journalisten het woord aan mensen die heel hard van alles mogen roepen en vooral bezig zijn met eigenbelang. Zo ontstaan eenzijdig beelden over allerlei kwesties. „Dat zie je duidelijk bij het nieuws over vluchtelingen. Veel mensen vonden het een schande dat vluchtelingen in Ter Apel afgelopen zomer buiten moesten slapen. Maar uitspraken die het nieuws halen, komen vaak van mensen die zeggen: nee, bij mij in de buurt kunnen echt geen vluchtelingen komen wonen, want dan krijgen we hier ook criminelen, dan kunnen onze kinderen niet meer veilig buiten spelen. „Journalisten zouden vluchtelingen zélf vaker aan het woord moeten laten. Dan ga je als Nederlander beter begrijpen wie die mensen zijn. Waarom zijn ze gevlucht? Wat hebben zij meegemaakt? Dat zou echt helpen, denk ik: dat mensen elkaar dan beter leren kennen en begrijpen. „Met vriendinnen en vrienden praat ik trouwens niet zo vaak over dit soort onderwerpen. Ja, we zeggen wel eens: erg hè, van die vluchtelingen. En iedereen ziet klimaatverandering als een groot probleem. Maar echte gesprekken hierover hebben we zelden. „Thuis bespreken we dit soort dingen wel. En ik heb op school het vak filosofie gekozen. Daar hebben we gesprekken over diepere vragen. Daar ben ik blij mee. „In één van de eerste lessen van dit schooljaar ging het over identiteit. We spraken over vragen als ‘Wat is mijn identiteit?’, en ‘Hoe vorm ik mijn identiteit?’ „We begonnen met het maken van een lijstje, zo van: je identiteit ontstaat door … En toen schreven we dingen op als: de plek waar je geboren bent, je ouders, je familie, je vrienden, je school, de sporten die je doet, je hobby’s. Maar opeens ging me iets opvallen. Ik zei: ‘Ho, wacht ’s even, dit gaat alleen over onze buitenkant. Maar identiteit heeft toch vooral ook met je binnenkant te maken!?’ „Daar kregen we in de les echt een gesprek over. ‘Wie ben ik? Wie wil ik zijn? Hoe ontstaan mijn meningen?’ „Sociale media wakkeren de aandacht voor oppervlakkige buitenkant-dingen aan. Je ziet alleen maar de leuke dingen van elkaar, en heel veel reclame. Dan ga je denken dat dit de normale wereld is. En dan ga je je afzetten tegen alles wat je vreemd vindt. „In deze filosofieles over identiteit besefte ik weer – zoals wel vaker – hoe bevoorrecht ik ben. Ja, ik heb echt geluk gehad. Neem alleen al het feit dat ik filosofie als schoolvak kan kiezen. Van mijn jaar hebben maar vier leerlingen dit gedaan. Hiervoor hebben wij dus één leraar, met z’n vieren! „Als je beseft hoe bevoorrecht je bent, kun je meer begrip krijgen voor mensen die het minder getroffen hebben. Zoals vluchtelingen. Laten we niet vergeten dat het ménsen zijn, met allemaal hun eigen identiteit.” In deze reeks geven mensen uit de praktijk hun mening over actuele thema’s.||https://www.nrc.nl//nieuws/2022/09/23/de-wereld-is-groter-dan-alleen-onze-eigen-leventjes-a4142983
2022-09-23||Antidopingautoriteit plaatst pijnstiller tramadol op verboden lijst||Vanaf 2024 is het verboden om de pijnstiller tramadol te gebruiken bij sportwedstrijden. Dat heeft het wereldantidopingagentschap WADA vrijdag bekendgemaakt. In de wielersport was het middel al niet meer toegestaan. De WADA monitort het gebruik van tramadol sinds 2012 om erachter te komen of het in de topsport wordt misbruikt. Dat is het geval, concludeert de autoriteit nu: „Gegevens die in het monitoringprogramma zijn verzameld, wijzen erop dat het in significante mate wordt gebruikt bij sport.” Behalve oneerlijke competitie brengt het middel verslavingsrisico’s met zich mee, schrijft de WADA. De sportwereld krijgt een jaar om zich op het verbod voor te bereiden. In die tijd kan het verbod onder de aandacht worden gebracht bij atleten en sportartsen, en kunnen wetenschappers de dopingtests aanpassen. De Colombiaanse wielrenner Nairo Quintana werd deze zomer betrapt op het gebruik van tramadol in twee etappes van de Tour de France. Zijn uitslagen in de ronde zijn daarom geschrapt en hij trok zich terug uit de Vuelta om de uitspraak aan te vechten.  Chris Kirkland, voormalig keeper van Liverpool, zei in juli tegen The Guardian dat hij vanwege een verslaving aan tramadol suïcidale gedachtes kreeg. „Ik wist niet meer wie ik was, kon me niet meer herinneren waar ik woonde.” Praten over zelfdoding kan bij de landelijke hulplijn 113 Zelfmoordpreventie. Telefoon 0800-0113 of www.113.nl.||https://www.nrc.nl//nieuws/2022/09/23/antidopingautoriteit-zet-pijnstiller-tramadol-op-verboden-lijst-a4142975
2022-09-23||Dodental omgeslagen Libanese migrantenboot bij Syrië loopt op naar 71||Het dodental van de scheepsramp voor de kust van Syrië is van 34 opgelopen naar 71. Dat melden internationale persbureaus vrijdag op basis van de Libanese minister van Transport Ali Hamiye. Donderdagavond sloeg een boot met zo’n 120 tot 150 migranten om in Syrische wateren. Volgens de kustwacht was de boot enkele dagen geleden uit het noorden van Libanon vertrokken en onderweg naar Europa.  De boot is waarschijnlijk omgeslagen door een combinatie van harde wind en hoge golven op de open zee, zeggen de Syrische autoriteiten. Vrijdag werd de zoekactie naar overlevenden voortgezet. Volgens de Libanese minister Ali Hamiye werden tot dusver twintig overlevenden naar Syrische ziekenhuizen gebracht. Hamiye beschrijft de boot als „erg klein” en gemaakt van hout. De scheepsramp is een van de dodelijkste incidenten met Libanese migranten in jaren. Syrische autoriteiten zeggen dat op de boot mensen van diverse nationaliteiten zaten. Illegale migratie vanuit Libanon is afgelopen jaren sterk toegenomen. Het aantal mensen dat Libanon over zee heeft verlaten, is volgens persbureau Reuters in 2021 verdubbeld ten opzichte van een jaar eerder. Vanwege grote economische malaise proberen Libanezen, Syrïers en Palestijnen het land te ontvluchten. Extreme armoede is flink toegenomen, de nationale munt is gekelderd en Libanon kampt met grote werkloosheid en politieke onrust. ||https://www.nrc.nl//nieuws/2022/09/23/dodental-omgeslagen-libanese-migrantenboot-bij-syrie-loopt-op-naar-71-a4142977
2022-09-23||Opinie | Sywert van Lienden is het product van doorgedraaid neoliberalisme||Eindelijk heeft Deloitte zijn rapport over de affaire Sywert van Lienden op tafel gelegd. Daarmee rijst tevens de vraag naar de maatschappelijke context van dit  schandaal. Waarom heeft de ministeriële top besloten op zo onverantwoordelijke wijze, zelfs tegen interne adviezen in, met het pseudo-liefdadige oplichterstrio in zee te gaan? En wat heeft bewerkstelligd dat voormalig troetelkind Van Lienden (in 2020 was hij nog mede-auteur van het CDA-verkiezingsprogramma) het zover heeft kunnen schoppen en vervolgens zover heeft kunnen ontsporen? Thomas von der Dunk is cultuurhistoricus en gastonderzoeker bij Europese Studies aan de Universiteit van Amsterdam. Ten eerste speelde de – niet onbegrijpelijke – paniek over de coronacrisis een rol, waarbij het ministerie elke reddende hand aangreep. Dat dan ook de minister zelf tot spoed aanspoort, is evenzeer logisch. Het terechte gevoel van urgentie zorgde er echter voor dat kritische stemmen van lagerop in de organisatie werden genegeerd. Ten tweede behoorde Van Lienden tot de meest hinderlijke criticasters; door een deal met hem te sluiten hoopte de politieke top van het departement hem de mond te snoeren („Je kunt die Sywert beter inside pissing out hebben dan outside pissing in”, appte toenmalig minister van Volksgezondheid Hugo de Jonge in de geest van wijlen de Amerikaanse president Lyndon Johnson). Tot slot maakte het fameuze Haagse old-boys-network, in dit geval van CDA’ers, de contacten makkelijker en de minister vervolgens te goed van vertrouwen, waarna deze alle intern geuite bezwaren wist te overrulen. Had  De Jonge meteen na het uitkomen van de mondkapjeszwendel gezegd: ja, gezien de nood en haast heb ik mij er inderdaad persoonlijk mee bemoeid en ik voel mij net als iedereen grotelijks belazerd, dan had hij vast op het nodige begrip kunnen rekenen. In plaats daarvan lijkt ook De Jonge op de Rutte-methode te vertrouwen, namelijk door eerst elke eigen betrokkenheid net zolang te ontkennen totdat dat niet meer gaat, zich dan op geheugenverlies te beroepen en ten slotte plichtmatig sorry te zeggen om ijlings op het volgende thema over te gaan. Het verklaart waarom de minister in Van Liendens valkuil is getrapt en zijn misstap heeft geprobeerd te verbergen. Maar het verklaart níet waarom Sywert en consorten zonder al teveel gewetenswroeging – het begeerlijke vooruitzicht ‘gillend rijk’ te worden woog althans zwaarder –  die val hebben gezet. Deze vorm van witteboordencriminaliteit staat namelijk niet alleen. De door drie decennia neoliberale ideologische dominantie teweeggebrachte verschuiving in normen en waarden heeft eraan bijgedragen dat het trio innerlijk vermoedelijk amper heeft beseft hoezeer het moreel over de schreef ging.    Het is veelzeggend dat Van Lienden, toen de zaak  aan het rollen kwam, zijn hachje poogde te redden door in het tv-programma  Buitenhof te verhalen dat hij „een moreel kompas had laten opstellen”, om te kijken waar het in de toekomst met hemzelf heen moest. Alsof het een beleidsplan is, waarvoor je enkele deskundigen raadpleegt. Wie denkt dat hij door ánderen een moreel kompas voor zichzelf kan laten opstellen, geeft  aan dat hij niet beseft wat zo’n kompas is. Maar Van Lienden kan zich daarbij gelegitimeerd weten door de neoliberale mores, resulterend in een vrij kritiekloze ophemeling van elke vorm van lucratief ondernemerschap zolang niet strikt in strijd met de letter van de wet: goed is, wat goed verdient. De ‘BV Nederland’ – die term alleen al is voor die perverse moraal veelzeggend. Denk  aan de Amsterdamse Zuidas, waar de belastingzwendelpraktijken jarenlang door Rutte & Co zijn goedgepraat als vrucht van een ‘fiscaal gunstig vestigingsklimaat’. Of aan wijlen VVD-voorzitter Henry Keizer, die zich op dubieuze wijze voor een appel en een ei een ooit idealistische uitvaartmaatschappij toeëigende. Er is zo een samenleving ontstaan waarin het eigenbelang alles domineert, met een ideologie die dat legitimeert: een mengsel van het denken van Rutte en Ratelband. Succes is een keuze, aldus Ratelband, dus pech ook. Gillend multimiljonair worden zodoende eveneens. Rutte reduceert al tien jaar elk maatschappelijk vraagstuk tot een persoonlijk aanpassingsprobleem, waarbij slachtoffers niet moeten klagen, maar gewoon harder moeten vechten. Er is zo, met onzekere flexbanen en onbetaalbare woningen als toekomstperspectief, een generatie mensen opgegroeid van wie velen niet beter weten dan dat ze inderdaad het beste alleen aan zichzelf kunnen denken, omdat ze anders het onderspit delven. Maar er is nog een factor die aan de morele verloedering heeft bijgedragen: de celebrity-cultuur in de media, waarbij (vermeend) jeugdig talent de hemel wordt ingeprezen. Dat Van Lienden steevast als ‘mediapersoonlijkheid’ wordt betiteld, waar anderen met hun vakgebied of beroep worden aangeduid, zegt voldoende. Zijn hele mediacarrière is niet op kennis, maar op een vlotte babbel in talkshows gebouwd. Het zijn sterke benen die op zo’n jonge leeftijd de weelde van de aanbidding kunnen dragen. Vergelijk het met Thierry Baudet, in eigen ogen de grootste intellectueel aller tijden: evenzeer met charisma gezegend, evenzeer door de media groot gemaakt, daardoor evenzeer over het paard getild en evenzeer ontspoord. Van Lienden is vooral beroemd omdat hij beroemd is. Dat voorrecht was lang voorbehouden aan koninklijke families, die daarvoor even weinig bijzonders hoefden te presteren. Ook daar zijn de ontsporingen legio – van de Britse prins Andrew tot onze nationale huisjesmelker Bernhard junior wiens vlotte babbel ook alle deuren automatisch doet opengaan en die klaagt als iemand daar wat van zegt. Dat Van Lienden tegen die achtergrond dacht: dat kan ik ook, is dan  niet zo gek.||https://www.nrc.nl//nieuws/2022/09/23/sywert-van-lienden-is-het-product-van-doorgedraaid-neoliberalisme-a4142980
2022-09-23||Opinie | Leve een koning!||De regelmatig verschijnende monarchie-kritische stukken variëren van ergernis over geboorterecht en sociale ongelijkheid, tot verontwaardiging over politieke bemoeienis of juist inhoudsloosheid. Naar aanleiding van het afscheid van de Queen werd  in NRC  een poging gedaan het koningshuis af te schrijven. Dat merkwaardige betoog (En toen hield het sprookje op te bestaan, 14/9)  bood slechts twee scenario’s: de koning zou zich helemaal niet meer moeten verweren, of hij moet  zich volledig afzonderen. Er is echter meer over te zeggen.   Roderik Castell is architect.  De analyse dat de monarchie slechts kan bestaan bij de gratie van de aanhoudende mythe mag goeddeels kloppen, de verwachting dat een gefictionaliseerde werkelijkheid tot haar ondergang leidt is geforceerd. Elk koningshuis drijft op mythevorming, fantasie en verlangen. Dit is geen nieuws, en evenmin is het aan inflatie onderhevig, eerder aan deflatie. Want door series als The Crown wordt niet alleen veel van die pomp and circumstance bevestigd, maar krijgen de hoofdpersonen ook een menselijk gezicht. De machinaties binnen dat instituut worden subtiel belicht – alsook ieders worsteling ermee – en het script zal niet ver bezijden de waarheid zijn. In elk geval is de Britse  betrokkenheid bij hun koningshuis fascinerend groot, ondanks de culturele dualiteit die het onmogelijk maakt bewondering te scheiden van de neiging om kwade pers te lezen. De Britse klassenmaatschappij heeft nare eigenschappen, toch lijken heel veel mensen troost, trots en (zelf)respect bij hun koning(in) te vinden. Is het zo anders bij ons?  Houellebecq zei eens: Nederland is geen land, hooguit een bedrijf. Al in 1995 sprak W.F. Hermans  over Nederland als een „zwaar bewapende handelsonderneming”. Een grote vraag hierbij is: wie leidt eigenlijk die onderneming? Dat de directie  in het democratisch geformeerde kabinet zit moge duidelijk zijn, maar hoe zit het met de ceo? Naar hedendaagse maatstaven verwachten we van hem/haar een duidelijk perspectief, met visie op de lange, generatie-overstijgende termijn. En met oog voor andere waarden dan financiële winst.  Wie staat er eigenlijk aan de zijde van ons burgers,  die ook graag verder plannen dan een ambtstermijn? Bij voorkeur iemand die geen politieke carrière hoeft  te maken, en wiens leven onlosmakelijk is verbonden met het welzijn van het land. Misschien is het best waardevol  boven de overheid iemand te hebben die voor velen een rode draad in de samenleving is. Juist de beperkte politieke macht biedt de koning volop gelegenheid met open vizier alle burgers tegemoet te treden.   Laten we ons op de inhoud van ’s konings positie concentreren, in plaats van steeds weer het systeem ter discussie te stellen. Er worden weinig alternatieven geboden, en hier geldt een stevige be careful what you wish for. Onze constitutionele monarchie is wellicht zo slecht nog niet. Vervangbare chief operating officers als Rutte ontfermen zich wel over de harde zaken, maar onderschat niet de duurzame sociale rol van een koning. En wees er misschien zelfs zuinig op.  Ongetwijfeld vraagt de koning zich af of hij de rest van zijn leven als aangereden wild wil manoeuvreren. Hij zit namelijk in dezelfde mediale dynamiek als politici, en dat is niet mals. Want hoewel de koning er niet om vraagt, kan hij er evenmin aan ontsnappen. De enige uitweg is definitief, voor hem, zijn familie en ons: door de troon op te geven en ons te laten zoeken naar een al dan niet rechtstreeks gekozen staatshoofd.  Door die unieke verstrengeling van persoonlijk welzijn en landsbelang verdient de koning wel wat meer ondersteuning. En  vertrouwen van zijn burgers, die tegelijkertijd klant, personeel en commissaris van de BV Nederland zijn.||https://www.nrc.nl//nieuws/2022/09/23/leve-een-koning-a4142979
2022-09-23||Zulke restaurants zijn nodig om de weg richting minder vlees te verlichten||Ik heb het hem zelf nooit horen zeggen, maar het verhaal wil dat wanneer mijn Belgische oma mijn grootvader aanspoorde met de woorden ‘komaan Rik, eet nen-bietje sloa’, hij standaard riposteerde: ‘amai Betty, bennekik geen konijn.’ The times they are a-changing… Konijnenvoer is tegenwoordig een geuzennaam, geadopteerd door een puur plantaardig Arnhems restaurant. Ooit begonnen als pop-up, vorig jaar uitgeroepen tot Beste Vegan Restaurant door de Nederlandse Vereniging voor Veganisme. Studio Konijnenvoer werd wegens coronalockdowns noodgedwongen afhaalconcept Konijnenvoer Express. Afgelopen zomer openden in een oud bankgebouw aan de Weverstraat onder de koepelnaam Konijnenvoer maar liefst twee nieuwe restaurants: Trattoria 89 en De Chique Zaak. Beide serveren plant-based Italian cuisine, de eerste wat laagdrempeliger à la carte, de tweede zeven gangen fine dining.  Konijnenvoer: De Chique Zaak, Arnhem Prijs voor 2 pers.: 250 euro  De Chique Zaak is een vierkante eetzaal met grote bar met apothekersflessen in een absurd hoge ruimte. Het groene nooduitgangbordje hangt zó hoog, dat het bijna iets sacraals krijgt.  Er wordt hier niet gekoketteerd met een verheven veganisme à la Vegan Junk Food Bar. Konijnenvoer lijkt met De Chique Zaak te willen uitdragen: plant-based is geen gimmick en ook geen ideële opoffering, maar het is wel de toekomst – dit is een modern restaurant op niveau dat op geen enkele manier afwijkt van die standaard, behalve dat er simpelweg niet met dierlijke producten gekookt wordt.  Het eerste dat we onder onze neus geschoven krijgen, is een spiegel met een wit lijntje erop. Enerzijds misschien een wat puberale manier om duidelijk te maken dat plant based geen synoniem is voor braaf. Anderzijds wel een aardige amuse. Poeder van yuzusap, wasabi en MSG is wat we tien jaar geleden een ‘deconstructed zoutje’ zouden hebben genoemd – uitgekleed tot de essentie: scherp, zuur en umami.  Er zit een mooie opbouw in het menu (en verrassend veel Japanse elementen) dat begint met een aantal kleine hapjes met een knipoog naar vleeswaren en fruits de mer. Dat er drie pastagangen volgen, stoort niet echt omdat het eerste gerecht meer een bouillon met dumplings is en het laatste een salade. Vervolgens vliegt het een beetje uit de bocht als de voortreffelijke dessertamuse van vanille-ijs met olijf en balsamico plots toch nog gevolgd wordt door een nogal plompe, en weinig Italiaanse, gefrituurde oesterzwam in een deegjasje (‘Arnhem fried chicken’). Alsof er iemand op het laatste moment in paniek raakte: ‘Ze mogen niet met honger naar huis!’. Grootste punt van kritiek vanavond is het non-alcoholische drankarrangement. Dat bestaat bijna volledig uit kombucha. Dat is een gefermenteerde drank en heeft daarom een zekere, wenselijke complexiteit, die sappen en limonades doorgaans missen. Alleen: kombucha is ook zuur. Heel erg zuur. Na zes gangen kombucha, afgewisseld met één shrub van rabarber met azijn (een soort bouillon van zure matten) tussendoor, rol je als een dyspeptische augurk de deur uit. Dat schuurt werkelijk tegen het fysieke ongemak aan.  Kombucha is een zure, non-alcoholische gefermenteerde drank op basis van thee. Het wordt gemaakt met een SCOBY, een ‘symbiotic community of bacteria and yeast’. Dat is een samenwerking van bacteriën en gisten die samenklonteren in een rubberige schijf, die soms ten onrechte een zwam genoemd wordt en die op de vloeistof drijft en steeds dikker wordt naarmate de kombucha-cultuur groeit. Je kunt zo’n kombucha-starter tegenwoordig makkelijk online bestellen. Als de moedercultuur groot genoeg is, kun je schijven ‘afpellen’ en een tweede kombucha-batch starten, of weggeven aan een aspirant fermenteur. Tweede punt: de pasta. Hier wreekt zich dan toch gemis van een eitje door het deeg. Je kunt prima pastadeeg maken zonder ei, maar dat deeg leent zich beter om harde, gedroogde pasta’s te maken (zoals penne of farfalle, om maar wat te noemen). Vers deeg zonder ei blijft een beetje chewy, zeker waar het overlapt, zoals bij ravioli en tortellini.   De bouillon waarin de met gerookte shiitake gevulde tortellini drijven, is gelukkig wel heel lekker: een fluwelen dashi verrijkt met sojasaus, porcini en een zwoel koffie-aroma. Net als de pure, geconcentreerde saus van paprika en tomaat onder de agnolotti (kleine rechthoekige ravioli) gevuld met hangop van sojayoghurt. De gnocchi (aardappeldumplings) zijn zacht en fluffy. De gefermenteerde tomaten en vlierbloesemhoning, en de ricotta salata van sojamelk (gestremd met witte balsamico) maken er een leuk gelaagd gerecht van. Die sojaricotta is een mooie vondst die laat zien dat een slimme kok ook plantaardig veel kanten op kan.  Twee keer is het bullseye. Aan een kraakvers inktvisje, dertig seconden gefrituurd, enkel in een dun laagje semolina, kan heel weinig tippen. Maar wat mij betreft vervangen we vandaag nog iedere diepgevroren inktvisring in het hele land door de vegavariant van Konijnenvoer, gemaakt van de voeten van gekweekte oesterzwam – dus van wat er overblijft aan de stam na het snijden van de paddestoelen. Plant-based, no waste, zeer smakelijk en ontzettend bevredigend: het heeft bite, veert aangenaam terug, met een fraaie snappyness.  Tweede voltreffer: de gesauteerde zwavelzwam bij de agnolotti en paprikasaus. Deze paddestoel wordt ook wel boskip genoemd omdat hij, mits goed klaargemaakt, heel erg op kip lijkt. De paddestoel is perfect gebakken en heeft daardoor een heerlijke vlezige structuur en kippenbouillonnige smaak. Boskip: het wél goedgelukte kipstuckje, gewoon kant-en-klaar uit de natuur! Je hoeft geen veganist te zijn om te erkennen dat de wereld er enorm mee geholpen zou zijn als we minder dierlijke producten zouden eten. (Of anders gezegd: je bent echt een flapdrol als je dat nu nog ontkent.) Dus voordat u denkt: geweldig voor de vegans dat ze hier voor een dergelijke restaurantervaring terechtkunnen, maar ik ga wel ‘gewoon’ uit eten. Bedenk dan: we zullen toch met z’n allen deze kant op moeten bewegen. En dan hebben we restaurants als Konijnenvoer nodig om de weg vooruit te verlichten.  Of zoals Dylan zong: Come gather ’round people, wherever you roam / And admit that the waters around you have grown (…) And you better start swimming, or you’ll sink like a stone / For the times they are a-changin’. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/23/twee-keer-is-het-bullseye-a4142665
2022-09-23||Column | Wat je als manager kunt leren van Schiphol||Vroeger had je bedrijven die alles zelf regelden. Tot en met de huisvesting van hun personeel. Je woonde als fabrieksarbeider dan in Philips- of Batadorp. Medewerkers van KLM of Fokker kregen een woning in Amstelveen van de Stichting Woningbouw Schiphol. De mensen van Fokker hadden een gele voordeur en de KLM’ers een groene. Ze woonden om en om. Maar die tijd is voorbij. Tegenwoordig besteden grote bedrijven het leeuwendeel van hun activiteiten uit. Mijn telefoon bestaat uit honderden componenten, geproduceerd door evenzoveel bedrijven over de hele wereld. Een van de uitbestedingskampioenen van Nederland is Schiphol. Volgens de eigen website werken er nu ongeveer 68.000 mensen op de luchthaven. Slechts 2.000 van hen zijn in dienst van Schiphol zelf. Outsourcing werd populair in de jaren tachtig. Bedrijven dachten in die periode, onder invloed van managementdenkers als Michael Porter, steeds meer na over de vraag: wat zijn onze kernactiviteiten? Het uitgangspunt werd: concentreer je op die bedrijfsactiviteiten waar je echt het onderscheid mee kunt maken, bijvoorbeeld design of marketing, en besteed de rest van de werkzaamheden uit aan bedrijven die het beter of goedkoper kunnen dan jijzelf. Hoog tijd voor wat minder bedrijfskunde en wat meer psychologie in de directiekamer Destijds waarschuwden Porter en zijn collega’s natuurlijk ook voor de risico’s. Zoals: pas op met het uitbesteden van werkzaamheden die essentieel zijn voor de continuïteit van je productie of dienstverlening. En: besteed geen taken uit die belangrijk zijn voor de relatie met je medewerkers. Maar in de praktijk werd de afgelopen decennia heel veel werk uitbesteed en aanbesteed en ging het vooral om lagere en nog lagere inkoopprijzen. Dat kun je managers verwijten, maar als consumenten zijn we medeschuldig. We kopen onze telefoons en vliegtickets graag voor een paar tientjes minder. De gevolgen? Op Schiphol concurreren nu al jarenlang allerlei passagiers- en bagageafhandelaars met elkaar om werk dat om de vijf jaar opnieuw wordt aanbesteed. In deze race naar de bodem moesten medewerkers regelmatig van werkgever wisselen en gingen ze er telkens wat verder op achteruit. In 2015 verscheen daarover al een zeer kritisch FNV-rapport. Dit voorjaar klaagde de vakbond dat de aanbesteding van beveiliging, schoonmaak, bagage- en passagiersafhandeling volledig was ‘dolgedraaid’. Door de chaos van het afgelopen jaar zag ook de Schipholdirectie in dat het uit- en aanbesteden was doorgeschoten. Topman Dick Benschop zei in maart dat de luchthaven weer een deel van de taken zelf ging doen. Zijn opvolger mag daar nu mee aan de slag. Wat steken we hiervan op? Uitbesteden lijkt eenvoudig, rationeel en neutraal. Maar uiteindelijk gaat het om mensen. En mensen ervaren complexe gevoelens, zoals loyaliteit en betrokkenheid. Ze willen eerlijk behandeld worden. Wanneer ze diensten verlenen aan andere mensen, maakt het uit hoe ze zich die dag voelen. En als ze het niet meer zien zitten, melden ze zich ziek. Het stap voor stap onderbrengen van bijna alle mensen uit de kernprocessen van Schiphol bij prijsvechters bleek een recept voor rampspoed. Het lijkt me hoog tijd voor wat minder bedrijfskunde en wat meer psychologie in de directiekamer. En ook voor het tonen van iets meer medemenselijkheid. Dat laatste kun je overigens niet inhuren, dat moet je gewoon, ouderwets, zelf doen. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/23/wat-je-als-manager-kunt-leren-van-schiphol-a4142978
2022-09-23||‘Ondanks alles gun ik iedereen een scheiding’||Roos: „Ik sta op rond half zeven, dan ga ik eerst zelf wandelen, vaak met een mooie podcast, of ik mediteer terwijl ik loop.  „De jongste staat om zeven uur op en de oudste heeft het al zwaar als hij om half acht op moet, haha, maar dat doet hij keurig. Iedereen pakt zijn eigen broodje in de keuken, soms maak ik gezonde bananenpannenkoekjes. Rond kwart over acht fietsen ze weg naar school. Dit jaar hoef ik voor het eerst niet meer te halen of te brengen, heerlijk. Mijn oudste gaat naar 5-vwo en mijn jongste naar de brugklas. Hij was net uit al zijn schoenen en kleren gegroeid en toen kwam er vanuit school ook nog de vraag of ik een Macbook kon aanschaffen! Het leven is wel duurder geworden. Ik merk het aan de boodschappen, maar gelukkig heb ik een heel energiezuinig huis met label A en een warmtepomp, plus nog een jaar een vast contract. Ik zit er deze winter dus wel warmpjes bij. Roos Boer (46) is scheidings- en relatiedeskundige en houdt als zelfstandig coach praktijk in Naarden. Ook leidt ze andere coaches op. Ze studeerde fysiotherapie en was twintig jaar in loondienst als fysiotherapeut voor ze vier jaar geleden fulltime als zelfstandig ondernemer begon.  Ze woont in Blaricum met zoons Tom (16) en Ben (12) uit haar eerdere huwelijk. Ze verdient ongeveer anderhalf keer modaal en vult dat met alimentatie aan tot twee keer modaal.  „Ik woon in een rijtjeshuis in Blaricum, nieuwbouw, dat heb ik na mijn scheiding in 2015 gekocht. Ik heb een tuin voor en een tuin achter met een heerlijke loungeset, daar ben ik heel gelukkig mee. „Voor mijn scheiding woonden we in Huizen, daar woont mijn ex-partner nog steeds. Het plekje kan ik nog weleens missen, direct aan het water. We wonen vijf minuten bij elkaar vandaan. De school van de jongens zit er precies tussenin.  „Toen ik ging scheiden, was ik 38 en had ik twee kleine kinderen, van vier en acht. Het was de hel op aarde. De boel stond zo verschrikkelijk in de fik dat ik zelf heb mogen ervaren hoe onmogelijk het bijna voor ouders is om tot zinnige oplossingen te komen. Hulp daarbij heb ik toen enorm gemist. Wij gingen wel naar een mediator, want als twee hoogopgeleiden gingen we er natuurlijk geen vechtscheiding van maken. Advocaten, dat wilden we niet. Hij ging me goed achterlaten en ik wilde niet het onderste uit de kan halen, was de afspraak. Alleen hadden we een iets andere visie op wat beide dingen betekenen. Dus ook wij raakten in de problemen.  „Veel mensen denken dat de problemen bij scheidingen vooral over geld gaan, maar het gaat over de emoties erachter. Je niet gehoord of gezien voelen, plus de ballast die je van vroeger hebt meegekregen. Heb je geleerd met heftige emoties om te gaan? Voor velen is een scheiding het eerste grote lastige ding dat je meemaakt in je volwassen leven.  „Uiteindelijk heb ik me in mijn eentje laten coachen. Want ik dacht: dit kan ik dus niet. Het liep uit de hand, ik herkende mezelf niet meer en ik herkende hem al helemaal niet meer. Ik heb veel dingen geleerd over een conflict hanteren en een opleiding tot scheidingscoach gedaan bij Succesvol Scheiden Nederland. Later ben ik me daarin verder gaan ontwikkelen door verschillende masterclasses te doen..  „Gemiddeld doe ik twee tot drie gesprekken met cliënten per dag, soms met één van beiden, soms met allebei. Een gesprek duurt zo’n twee uur. Er komen hier wel wat scheldwoorden ter tafel. De meest gemaakte fout is dat mensen vergeten te rouwen. Die oude partner kunnen ze vaak missen als kiespijn, het was zijn of haar schuld. Maar als je niet door die pijn heen gaat, krijg je het later om de oren.  „Achterlaten van het gezin vinden mensen vaak het moeilijkst. Dat had ik zelf ook. Je voelt je schuldig tegenover je kinderen omdat je hun iets ontneemt: het ideaalbeeld van het complete gezin. Sociale druk helpt daarbij niet. „Toch gun ik iedereen een scheiding. Het is het zwaarste wat ik heb mogen doen, maar ook het mooiste. Ik heb veel meer geleerd te leven vanuit gevoel en verwachtingen los te laten. „Als je het mij vraagt, zou ik het liefst mensen op school al willen leren hoe je met emoties omgaat. We vallen er op school al over dat iemand het uitmaakt per sms. Ik vind de vraag veel interessanter waarom een kind dat doet. Ik geloof niet dat zo’n kind denkt ‘wat een goed idee’. Diegene vindt het waarschijnlijk lastig om een ander teleur te stellen of schaamt zich. We leren op de middelbare school al nooit om een ongemakkelijk gesprek te voeren, daarom ga je dingen vermijden of omzeilen als je ouder bent.  „Hiervoor werkte ik twintig jaar in loondienst. Met drie dagen per week ondernemen naast mijn werk als fysiotherapeut ben ik begonnen; ik ben opgevoed met de gedachte dat je weloverwogen risico’s moet nemen. Ik had een bedrag in mijn hoofd dat ik nodig had om een half jaar te overleven zonder één cliënt. Dat heb ik op een champagnefles gezet en die in de koelkast gelegd. Toen ik het bij elkaar had verdiend, dat is nu vier jaar geleden, ben ik fulltime gaan ondernemen en mocht de fles open. Ik kan nu meer dan fulltime werken, maar ik neem twee middagen per week vrij. Dan ben ik thuis als de jongens uit school komen.  „Ik kook iedere avond. De jongens ruimen netjes de keuken op en helpen mee. Vaak doe ik boodschappen op de terugweg van werk. Dat is wel een van de dingen die ik heftig vind als alleenstaande ouder: als ik er niet aan denk, doet niemand het. Elk cadeautje, elke ouderavond, de tandarts, ik heb 24/7 dienst. Mijn ex-man werkt als piloot en zijn schema is heel onregelmatig, dus ik heb de kinderen 80 procent van de tijd.   „In de avonden wordt er getennist en gehonkbald. We kijken een beetje tv. De jongens zitten ook wel graag te chillen op hun kamer of doen een spelletje. Mijn oudste hoef ik niet meer te helpen met huiswerk, mijn jongste laat ik eerst liefdevol tegen de lamp lopen. Hij moet toch leren dat hij het zelf moet doen.  „Rond elf uur ga ik slapen. Ik heb een heel dierbare vriendin, Marloes, die bel ik meestal om de dag door te nemen. Ik heb haar zes jaar geleden ontmoet tijdens mijn opleiding. Zij heeft mij mijn scheiding door geholpen, en andersom. Zij heeft zelfs een paar weken bij mij gewoond om het huis draaiende te houden toen ik zes maanden in een ziekenhuisbed in de woonkamer lag na een rugoperatie. Toen heb ik overigens gewoon doorgewerkt, via Teams vanaf een laptop. „Mijn vriendschappen zijn me ontzettend dierbaar. Ik zie mijn vriendinnen veel in het weekend en soms blijf ik nog even borrelen of eten als ik mijn jongste ophaal van het spelen bij een vriendje.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  _Opstaan Rond half  zeven.  _Laatste grote uitgave Zomervakantie in de buurt van Barcelona. „Samen met vrienden hebben we een huis gehuurd, met vijf kinderen en drie volwassenen.” _Hulp in de huishouding „Ja, zonder ben ik nergens. Dat is de luxe die ik mezelf wel gun.” _Woning Nieuwbouw rijtjeshuis in Blaricum – zevenenhalf jaar geleden gekocht – dat „ontzettend energiezuinig is met een warmtepomp”.   _Huisdieren Twee katten, Micky en Goose.  _Auto Een elektrische Hyundai  _Naar bed Elf uur. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/23/ondanks-alles-gun-ik-iedereen-een-scheiding-a4142976
2022-09-23||&#8216;Washington maant Moskou via privéberichten af te zien van inzet kernwapens&#8217;||Functionarissen van het Amerikaanse ministerie van Buitenlandse Zaken sturen al „enkele maanden” „consistent” berichten naar Moskou om te waarschuwen voor de ernstige gevolgen die de inzet van een kernwapen zou hebben. De Amerikaanse krant The Washington Post schrijft dat vrijdag op basis van anonieme bronnen uit het regeringsapparaat. De communiqués achter de schermen suggereren dat wél nog een zogeheten diplomatiek ‘backchannel’ bestaat tussen de twee overheden, anders dan eurocommissaris Frans Timmermans deze vrijdag in een interview met NRC stelt. De anonieme bronnen willen niet vertellen wie precies de boodschappen aftekent. Wel hebben ze The Washington Post willen informeren over de algemene inzet van de communicatie: Poetin en zijn regering moeten worden gemaand geen kernwapens in te zetten. Al langer maken experts in de Verenigde Staten zich zorgen dat volgens de Russische doctrine zogeheten ‘tactische kernwapens’ - nucleaire wapens met een lichtere lading - als acceptabele middelen in een oorlog worden beschouwd. Zeker gezien Poetins verklaringen afgelopen week, zoals over de oproep en mobilisatie van reservisten voor de bescherming van (geannexeerd) Russische grondgebied. Daarnaast onderstreepte voormalig president Dmitri Medvedev dat Rusland „elk Russisch wapen” inclusief de traditionele strategische kernwapens en nieuwere systemen zoals hypersonische wapens, kan inzetten. De Amerikaanse communicatie richting Moskou rijmt met de publieke verklaringen van president Joe Biden. Zo stelde hij deze week, gevraagd naar zijn reactie op de taal van Poetin: „Doe het niet, doe het gewoon niet.” Woordvoerders van de Amerikaanse regering hebben sinds de Russische invasie van Oekraïne in februari meermaals publiekelijk gewezen op de dreigementen van Poetin en diens medestanders. Die referenties werden in het verloop van de oorlog steeds explicieter. Tegelijkertijd stellen Amerikaanse ambtenaren dat geen daadwerkelijke signalen van verdere gereedstelling van het Russische kernwapenarsenaal werden opgepikt.  Naast de algemene waarschuwingen aan Russisch adres om geen kernwapenarsenaal in te zetten - dat zou dan voor het eerst worden gedaan sinds 1945 - bevatten de Amerikaanse verklaringen geen toespeling op wat een mogelijke militaire reactie. Met die ‘ambiguïteit’ zouden de ambtenaren onzekerheid willen zaaien over de Amerikaanse militaire reactie op een eventuele kernwapenaanval, om daarmee de Russische legerleiding verder te laten afzien van zo’n aanval. ||https://www.nrc.nl//nieuws/2022/09/23/washington-maant-moskou-via-priveberichten-af-te-zien-van-inzet-kernwapens-a4142974
2022-09-23||Gewoon mannelijk,  slap mannelijk en écht mannelijk||‘Na mijn bachelor politicologie ben ik eerst fulltime een baan gaan doen die ik er al naast deed: websites bouwen. Dat ging heel goed en ik vond het ook leuk, maar na een paar jaar ging ik de gesprekken aan de universiteit echt missen. Toen ben ik teruggekomen voor een master en ik dacht meteen: hier ben ik op mijn plek. Ik hou ervan om over de samenleving na te denken en die te analyseren. Bij gender and diversity-studies aan de Radboud Universiteit doe ik nu samen met mijn begeleiders onderzoek voor mijn proefschrift. Het moeten eerst vier artikelen worden, waarvan het eerste net is geaccepteerd door een tijdschrift, Politics and gender. Het tweede ben ik aan het afronden. We bespreken alles met zijn drieën, dat is heel stimulerend. „Wat mij inspireert is hoe bij gender- en postkoloniale studies nagedacht wordt over macht. Niet alleen als iets dat toekomt aan individuen of instituties, maar als een systeemeigenschap van de samenleving. Normen waar het gros van de mensen zich aan houdt – en anderen zich minder prettig bij voelen. Zo ervaar ik de samenleving ook. Vooral standpoint-theory spreekt me aan, het idee dat er in sociale vraagstukken niet één waarheid is, maar dat het gaat om uiteenlopende perspectieven van verschillende groepen die naast elkaar kunnen bestaan.” „Vanuit die benadering onderzoek ik gender en masculiniteit binnen rechts-populistische partijen. Nederland is heel lang een buitenbeentje geweest in Europa met vooruitstrevende opvattingen over gender, zoals over het ‘homohuwelijk’, same sex-marriages. Een conservatief vertoog vond je wel bij kerken of centrum-rechtse partijen, maar de hoofdstroom van samenleving en politiek was overwegend progressief. Als je nu naar populistisch rechts kijkt – en dan bedoel ik Fortuyn, Wilders en Baudet – zie je iets opmerkelijks. Over hen hoor je namelijk vaak dat ze alleen opkomen voor vrouwen- of homorechten omdat dat past in hun anti-immigratie of anti-islamagenda. Dus om zich af te zetten tegen moslims of andere migrantengroepen. Maar klopt dat? Ons onderzoek nuanceert het op zijn minst.  „Dat geldt met name voor Fortuyn. Hij maakte zijn homoseksualiteit onderdeel van zijn politieke identiteit. Het was voor hem meer dan alleen een instrument om de islam te hekelen, al deed hij dat zeker. Maar hij maakte zich ook sterk voor vrouwen aan de top en bestempelde de zittende elite als een ouderwets patriarchaat. Dat is een vorm van ‘over-masculinisering’ van de tegenstander die je bij populistisch rechts nu echt niet meer ziet. De zittende elite wordt nu eerder te weinig mannelijk gevonden, te slap. Fortuyn heeft natuurlijk ook heel andere dingen gezegd – en vrouwen autoritair hun plaats gewezen – maar hij vond dat de elite met emancipatie achterliep bij het volk. „Ook bij de PVV zie je een vertoog dat vóór bepaalde vormen van emancipatie is, ook als het niet om immigratie gaat. Je kunt je afvragen of dat oprecht is, maar wij zien redenen om daar in sommige gevallen niet aan te twijfelen. De PVV stemt bijvoorbeeld overwegend voor homorechten, Wilders heeft ook wel gezegd dat het hem niks uitmaakt als iemand van geslacht wil veranderen. Er is wel een grens: zodra het gaat over non-binariteit, niet man óf vrouw, is het voorbij. Dat is woke en dus verkeerd. Bij Forum zie je iets heel anders: die partij keert zich nu voluit tegen wat zij zien als ‘transgenderisme’. Het lastige is wel dat de partijen niet consistent zijn in hun vertoog, dus je moet blijven opletten. „Je merkt het verschil ook in de manier waarop de leiders van die partijen zich presenteren. Wilders staat voor ‘gewone’ mannelijkheid. Hij komt op voor de ‘normale’ Nederlander, met wie hij zich identificeert. Wat hem anders maakt is dat hij voor hen in de bres springt en bedreigingen opvangt. Bij Baudet ligt het heel anders. Aan de ene kant is ook hij ‘één met zijn achterban’, in zijn ogen de ‘echte’ Nederlanders. Maar tegelijk presenteert hij zichzelf uitdrukkelijk als intellectueel en grote denker, die zich onderscheidt van ‘het volk’. Wilders is de spreekbuis van het volk, Baudet wil er de hoeder of leidsman van zijn. „Opvallend is dat weinig kiezers die mogelijk op een van de huidige rechts-populistische partijen stemmen echt conservatieve opvattingen koesteren over gender. We hebben uit kiezersonderzoek iedereen genomen die zegt serieus te overwegen op PVV, Forum of JA21 te stemmen en bekeken wat zij vinden van het homohuwelijk, het veranderen van geslachtsidentiteit en adoptie door same sex koppels. Maar 8 procent blijkt consequent tegen alle drie te zijn, zelfs iets lager dan het landelijk gemiddelde. Dat maakt de aanname problematisch dat de groep potentiële kiezers van deze partijen per se genderconservatief is.  „Een belangrijke reden voor mij om terug te keren naar de universiteit was dat ik heel graag les wil blijven geven. Ik was al wat ouder toen ik mijn master deed en ik merkte dat contact met nieuwe generaties me scherp houdt. Dat bevalt me nu nog veel beter dan ik had gehoopt, ik haal energie uit discussies en ik leer er ook veel van. Je merkt dat sommige dingen voor hen al veel natuurlijker zijn dan ze voor mij waren, alleen al het gebruik van TikTok. „Mijn wens zou zijn om verder te gaan als onderzoeker én docent. Die twee gaan echt samen voor mij, je kunt geen onderzoek doen naar de samenleving zonder aansluiting te vinden bij nieuwe generaties. Ik hoop dat ik met een leuk onderzoek bezig kan zijn. Met collega’s, op een toffe plek.” 1985 2010 Masculinity & Sexuality in Dutch Populist Radical Right Leadership Hoe kijken rechts-populistische partijen – en hun kiezers – naar de samenleving? Welke soorten mannelijkheid en welke seksuele identiteiten zijn voor hen de norm? Zichzelf omschrijft hij op feestjes als: muzikant (gitaar) en zanger. Hoe taal beïnvloedt hoe mensen de wereld ervaren. Zijn vriendin, katten, muziek, games en Japan.||https://www.nrc.nl//nieuws/2022/09/23/gewoon-mannelijk-slap-mannelijk-en-echt-mannelijk-a4142713
2022-09-23||Column | Het gezicht van mijn moeder, die in  de camera zegt: ‘Ik denk dat ze slapen’||Mijn moeder is momenteel, samen met haar vriend, op de Noordpool. Dat wil zeggen, haar kleinkinderen denken dat. Een perfecte VPRO-kinderfantasie is het, ‘Oma Iglo.’ Zo’n zondagochtendserie waarbij de dromerige hoofdpersoon van zes jaar oud wekelijks ansichtkaarten  ontvangt waarop oma gearmd met een ijsbeer of glijdend van een gletsjer poseert, die hij dan allemaal boven het bed in zijn hysterische, doch zorgvuldig gecureerde circuskamer hangt, en die tot leven komen als hij niet kan slapen. Tot hij natuurlijk op een dag besluit haar op te zoeken en al liftend allerlei vreemde lieden met zwiepende jaspanden of vogelnesten op hun hoofd ontmoet, die hem leren dat het leven tragisch is en lang duurt en je daarom maar beter superexcentriek kan zijn.  Maar ik dwaal af. In werkelijkheid is mijn moeder, net met pensioen en sinds een aantal jaar weduwe, met haar gloednieuwe rode botsauto naar de Noordkaap getuft, met blikjes eendenleverpaté in de achterbak voor het geval er een noodsituatie ontstaat waardoor ze niet op tijd in de zorgvuldig uitgekozen hotels voor op doorreis zou aanbelanden. Haar, overigens zeer grote, vriend wilde nog een bescheiden gasstelletje meenemen om onderweg, met uitzicht op de fjorden, een blik worsten op te kunnen warmen, maar van dat soort kampeergedoe wilde ze niets weten. Ze moest, en dat was  al erg genoeg, een rugzak om. Natuurlijk vond ze een elegant roestkleurig en bescheiden exemplaar, maar tóch. De laatste keer dat ik haar voor de grote reis zag, sleepte ze een goedkope witte ventilator bij me naar binnen, die ze had gekocht toen we tijdens de hitte bij haar kwamen logeren.  De berichten die we na haar vertrek via app ontvingen waren kort en zakelijk Past niet in haar Marie Kondo-huis, terwijl zo’n log apparaat bij ons onmiddellijk op gaat in de berg plastic boerderijdieren en kringloopvaasjes. Nadat ze het ding in een hoek had gedumpt, instrueerde ze me nauwkeurig welke consciëntieus bijgehouden mappen met administratie ik moest hebben, voor het geval er onderweg iets zou gebeuren.  De berichten die we na haar vertrek via app ontvingen waren kort en zakelijk. ‘Nog 350 kilometer vandaag’, ‘Op weg naar Alta bij de Lofoten door een Lord of The Rings-landschap’, of ‘Vannacht hotel met stapelbed, was even improviseren’.  Een reis naar de Noordkaap, het is niet niks voor iemand die een week doet over haar koffer pakken voor een weekeinde Parijs.  Maar toen kreeg ik een filmpje toegestuurd, voor de kinderen. We hoorden een frivole fluit- en belletjesversie van ‘Rudolph the Red-Nosed Reindeer’. Dan: een gang, met overal ingepakte cadeautjes. Een rij elfenstoeltjes. Het bed van een babyrendier. Opeens de roestige rugzak in beeld en daarna het gezicht van mijn moeder, die in de camera zegt: „Ik denk dat ze slapen.” Een kantoor, „hier werkt hij”,  een magische klok die de tijd stil kan zetten, een grote trap naar boven. „Ga maar”, zegt haar reusachtige vriend en we zien haar de treden beklimmen. „Hij gaat ons hierboven ontvangen.”  Thuis gilt mijn kinderschare ‘WAAAAAAT’ als ze vervolgens mijn moeder, haar rugzak en haar torenhoge vriend op bezoek bij de kerstman zien. „De ECHTE kerstman”, hyperventileert mijn zesjarige zoon. „En wat ziet oma er cool uit.”  In hun ogen, en ook steeds meer in die van mij, is ze een groot avonturier. En superexcentriek bovendien.  Sarah Sluimer schrijft elke week een column. Ze is de auteur van boeken, essays en toneelstukken.||https://www.nrc.nl//nieuws/2022/09/23/het-gezicht-van-mijn-moeder-die-in-de-camera-zegt-ik-denk-dat-ze-slapen-a4142677
2022-09-23||‘Een ezel moet je alles vragen’||Een kleine, tanige vrouw steekt haar hand diep tussen de vierkante tanden van een gevlekte ezel. „Goed zo, Goof, goed zo.”  Al twintig jaar verzorgt Mona van Minden (69) ezels op De Ezelsociëteit in Zeist. „We vangen ongewenste en verwaarloosde ezels op. Als ze oud zijn blijven ze, voor de jongeren zoeken we een thuis.” Verder met de gebitscontrole van Goofert, de enige die haar ooit „een rotschop” verkocht. „Ik had haast, en bij een ezel moet je altijd rustig te werk gaan.” Ze masseert zijn lippen: „Gek hè, jongen, gek hè.”  In de jaren zeventig volgde Van Minden een tuinbouwopleiding, maar ze kwam niet aan de bak: „In die sector werkten weinig vrouwen. Als ik belde om te solliciteren werd er lacherig gedaan.” Ze zorgde voor haar dochter en andere kinderen, deed wat kantoorwerk, had een grote volkstuin en was vrijwilliger in de Kloostertuin van de Utrechtse Dom. Op een dag „ontmoette” ze tijdens een paardenmarkt op de Maliebaan een paar ezels van de opvang. „Mijn hart begon te bonzen.” De week erop fietste ze naar het huisje in het bos waar de opvang achter ligt. De eerste keer werd ze in het diepe gegooid. „Ga jij maar hoeven krabben.” De truc? „Een paard kun je je wil opleggen maar een ezel moet je alles vragen, anders doet hij het niet. Ze zijn niet koppig, ze overwegen.”  Tot haar achtste woonde Van Minden in Noorwegen: „Daar was een andere sfeer. Ik was veel buiten in de natuur. Dan kwam je een slang tegen en wist je: kalm eromheen. Op school werd op een leuke manier met kinderen omgegaan. Er werd contact gemaakt.” Terug in Nederland ervoer ze een cultuurshock. „Hier was meer dwang, sommige leraren schreeuwden.”  Nu fietst  Van Minden iedere woensdag van Utrecht naar Zeist. Op een enkeling na begrijpt niemand in haar omgeving haar inzet.  „Er zitten veel hoger opgeleiden bij. Ze vinden het vreemd en komen niet gauw kijken.” Wat jammer is, want De Ezelsociëteit is een vredig park. Zon valt door de kronen van de eiken, een poes ligt in het stro, naast het terrasje op het voorerf blozen de appels. De vrijwilligers vormen een hecht team, er werken onder anderen mensen die even uit het arbeidsproces zijn en stagiairs dierverzorging, „ik heb hier mensen zien opbloeien”. Bij het hek staat Coco (bijna 30). „Ha Cootje.” Coco heeft een doorgezakte rug en wekelijks masseert ze haar: „Ze is in Italië als werkezel gebruikt en te jong belast.” En daar is ezel Menno: „Hallo schat.” Hij duwt zijn hoofd in de hals van Van Minden. „Menno heeft een zware tijd achter de rug. Hij werd gebruikt voor de fok en was erg alleen.”  De ezels drommen om haar heen. „Het vertrouwen over en weer is mooi. Het is niet als een vriendschap met een mens. Het voelt alsof je hart opengaat.”||https://www.nrc.nl//nieuws/2022/09/23/een-ezel-moet-je-alles-vragen-a4142676
2022-09-23||De Nijlgans||Ze hadden hem hier zelf naartoe gehaald
		En vonden hem best leuk, tot hij zijn leven
		Naar eigen inzicht vorm begon te geven
		Toen was het enthousiasme snel gedaald De boer zei: hij pikt land in van het rund
		Schiphol gaf aan: hij schaadt ons noemenswaardig
		De hitser: hij is driftig en kwaadaardig
		(Wat niet zo was, maar goed, het had gekund) Toch is zijn grootste vijand de ontdekker
		Van hoe een (niet te oude) Nijlgans smaakt
		Als je een ovenschotel van hem maakt
		Het arme beest blijkt echt ontzettend lekker…||https://www.nrc.nl//nieuws/2022/09/23/de-nijlgans-3-a4142719
2022-09-23||Vissoep, van alle lievelingskostjes van mijn vader was dat zijn allerlievelingst||Herinneringen aan mijn vader heb ik vele, en in de beste zitten we aan tafel. Of nu ja, zitten. Mijn vader ging ook weleens staan. Soms, als we op zondagmiddag aan de warme lunch zaten, en als mijn moeder extra lekker had gekookt, klom hij op zijn stoel en applaudisseerde.  Wanneer ik hier, naar waarheid overigens, zou schrijven dat ik van mijn moeder leerde koken, dan zou het terecht zijn dat ik erbij vermeldde dat mijn vader mij leerde eten. Letterlijk misschien wel, ik heb geen idee wie van mijn ouders mij mijn eerste hapjes vast voedsel voerde. Maar wat ik bedoel te zeggen is dit: mijn vader leerde mij te genieten van eten. Hij deed dat zoals je kinderen dingen hoort te leren, door ze voor te leven. Eten is belangrijk, werd ons met de paplepel ingegoten. Samen eten is belangrijk. En, zoals ik hem talloze keren hoorde zeggen terwijl hij een fles ontkurkte: „Een leven zonder feesten is als een lange weg zonder pleisterplaatsen.”  Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl Het is alweer bijna een jaar geleden dat we voor het laatst zo aan tafel zaten. Een zondagse lunch in oude formatie; mijn vader, moeder, broer, zus en ik. Geen aanhang, geen (klein)kinderen, alleen ‘ons kleine gezinnetje’, zoals mijn zus dat pleegt te noemen. Met behulp van de zelfontspanner maakten we een foto, die ik niet eens hoef te bekijken om te weten wat erop staat: vier wat doorschijnende, maar dapper in de camera lachende mensen en aan het hoofd mijn vader, broos en broodmager in zijn gestreepte pyjama. Vijf dagen later zou hij sterven, maar de vissoep die mijn broer uit Frankrijk had meegenomen, smaakte hem nog goed. Vissoep. Van al mijn vaders lievelingskostjes was dat misschien wel zijn allerlievelingst. Het was daarom ook het gerecht dat ik de afgelopen dertig jaar het liefste voor hem kookte. Eenvoudige, vlug in elkaar geflanste soepjes voor zaterdagen waarop hij kwam klussen en uitvoeriger soepen voor zon- en feestdagen. Er was een keer een mislukte vissoep omdat ik me tegen beter weten in door de visboer had laten overtuigen dat je van een zalmkop prima bouillon kunt trekken. Als ik denk aan die tranige geur moet ik nog rillen, maar mijn vader, kind uit de oorlog, schepte dankbaar nog een keer op. De meest memorabele vissoep was zonder twijfel de caldeirada de peixe die hij en ik een keer samen bereidden in Portugal. We waren ’s ochtends naar de markt geweest om inkopen te doen. ’s Middags begonnen we, lekker in het zonnetje aan de tuintafel, met de voorbereiding. Aardappels werden geschild. Tomaten, uien, knoflook en kruiden gehakt. Mullen onthoofd en van graten ontdaan. En toen lag daar nog die majestueuze rogvleugel met z’n glanzende stippelhuid. Wat we ook probeerden, we kregen dat vel er niet af; het was zo glibberig dat het ons telkens weer ontglipte. Tot mijn vader, een man die altijd overal een oplossing voor wist, in de schuur een nijptang vond. „Zo pikkebaas”,  grijnsde Jack Vreugdenhil het onwillige vissenledemaat toe. „Zie nou nog maar eens te ontsnappen.” Een laatste herinnering. Kerst 2015. Na een jaar treuren om de teloorgang van mijn huwelijk had ik mijn hele  familie uitgenodigd om te komen lunchen. Geen gesip meer, ik kon best in mijn eentje een etentje geven. Want een leven zonder feesten enzovoort. Ik weet om eerlijk te zijn niet meer wat er op tafel stond die middag, maar wel dat mijn vader na afloop op zijn stoel klom voor een bemoedigend applaus. Officieel is een Portugese caldeirada de peixe een visstoof en geen vissoep. Echter, als je maar voldoende van het kostelijke stoofvocht op je bord schept, wordt het vanzelf een soep. De bereiding van dit oude vissersgerecht is uiterst eenvoudig. Dat komt omdat het recept geen stappen kent; er hoeft geen bouillon te worden getrokken en niks te worden aangefruit.  Het is simpelweg een kwestie van de ingrediënten op elkaar stapelen en gaar laten pruttelen.  Voor dit type gerecht kun je het beste gewoon naar de visboer gaan en kijken wat daar voor moois ligt. Er kan en mag veel in een caldeirada, van zeebaars en zeeduivel tot rog, zeepaling en zelfs sardientjes. De mosselen mogen ook garnalen of inktvis zijn. Voor de soep op de foto gebruikte ik een heek van een kleine kilo, die ik in moten liet snijden. Daarnaast ging er een pond rode mulletjes in. Ze geven een geweldige smaak. Die van mij waren heel klein en liet ik daarom heel, want als je zulke kleine visjes probeert te fileren houd je niks over. Een grotere mul zou ik wel fileren. Mullen bevatten namelijk veel graten. Als u nog iets vooraf en/of na serveert, kunt u met zes mensen eten van deze hoeveelheden. Als u alleen de caldeirada serveert, of grote eters aan tafel heeft, is het eerder voldoende voor vier. Geef er in elk geval stokbrood bij. Besprenkel de sneetjes met olijfolie en rooster ze krokant in de oven. Tot slot: de aardappelen moeten in echt dunne plakjes worden gesneden, anders worden ze niet gaar.  Voor 4 – 6 personen 20 draadjes saffraan;
	100 ml olijfolie;
	1,25 – 1,5 kilo vis (vuil gewicht, zie hierboven);
	400 g vastkokende aardappelen, in heel dunne plakjes;
	750 g tomaten,  in plakken;
	3 dikke tenen knoflook, in dunne plakjes;
	3 middelgrote uien, in dunne ringen;
	1 chilipeper, in dunne ringetjes;
	200 ml droge witte wijn;
	een handje koriander;
	een handje peterselie;
	2 blaadjes laurier;
	300 g mosselen Week de saffraandraadjes in een eetlepel water. Schenk 50 ml olijfolie in een aardewerken schaal of een zware pan en begin met laagjes bouwen. Eerst een laagje ui, dan tomaat, aardappel en vis.  Bestrooi tussendoor een paar keer met zout en peper – niet te veel natuurlijk, gewoon steeds een klein beetje – en strooi ook de knoflook, chilipeper en kruiden tussen de lagen. Eindig met een laag tomaat.  Voeg de rest van de olijfolie samen met de witte wijn en het saffraanwater en schenk dit in de pan. Vul aan met water tot alles nét onderstaat. (Bij mij ging er 350 ml water in.)  Zet de schaal of pan op het vuur, leg er een deksel op en laat het geheel aan de kook komen. Draai het vuur dan laag, leg het deksel schuin en laat de caldeirada zachtjes pruttelen tot de aardappels gaar zijn. Dat kan best 45 minuten duren, maar begin al na 30 minuten te checken. Laat de laatste 10 minuten de mosselen meegaren.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/23/pleisterplaatsen-2-a4142664
2022-09-23||‘Zachte, zoetige en weldadige smaak’||Ik  noemde  maisfritters   zelf   maispannenkoekjes, die ik maakte met gestoomde mais, sambal, ei, havermeel, een beetje trassi en peper en zout. Totdat ik het recept van de maisfritters las. Ik had er nooit aan gedacht om rauwe mais te gebruiken en dan ook nog een gedeelte te pureren. Vier maiskolven leken me wat veel, dus ik heb  één hele grote gebruikt. Die ging in de  blender met twee eieren, geen ui, maar wel een groene peper uit de diepvries en een snufje cayennepeper. Bij gebrek aan koriander een flinke dot waterkers, pureren en daarna heb ik (glutenvrije) havermeel in plaats van bloem, bakpoeder en het restant van de hele maiskorrels toegevoegd. De limoenrasp ben ik vergeten, wel voegde ik Keltisch zeezout en zwarte peper toe. Gebakken in ruim olijfolie, en toen: het eindresultaat was fluffy en knapperig en het is onmogelijk om te stoppen met  eten. Een zachte, zoetige, interessante en weldadige smaak. Volgende keer de limoenrasp toevoegen in het beslag (vast lekker fris) en een sausje van zure room, limoenrasp en -sap erbij. Carolien Aapkes Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl||https://www.nrc.nl//nieuws/2022/09/23/zachte-zoetige-en-weldadige-smaak-a4142666
2022-09-23||Water op de droge grond||Dat viel nog niet mee: een stukje uitgedroogde grond vinden nadat het een week lang krankzinnig had geregend. Maar het moest. Er moest een proef herhaald worden die afgelopen zomer veel aandacht kreeg.  Halverwege de zomer besloot de Britse onderzoeker Rob Thompson eens aan het Britse publiek te laten zien hoe periodes van langdurige droogte de kans op overstromingen kunnen vergroten. Thompson is als meteoroloog verbonden aan de universiteit van Reading, aan de radargroep om precies te zijn, en in de loop van zijn leven is hij gefascineerd geraakt door het verschijnsel regen. Op zijn twitteraccount noemt hij zich Dr. Rainman en ook:  pluvioloog. Begin augustus zat Engeland nog steeds in een eindeloos hete hittegolf maar op 9 augustus kon de BBC verkondigen dat de beproeving voorbij was, dat het eindelijk ging regenen. Er kwamen zware buien aan. Sodemieters, dacht Thompson, zware regenbuien zijn wel het laatste wat we nodig hebben. Daar komen flash floods van, want de uitgedroogde grond kan nauwelijks water opnemen.  Elke meteoroloog en bodemkundige weet dat.  Om zijn zorg te verduidelijken nam Thompson een explainer video op in de Harris Garden van de universiteit. Hij vulde een plastic beker met water, sloot die af met een stuk karton, draaide hem om, zette het zaakje op de grond en trok het karton er onderuit.  Op  vochtig en half vochtig gras liep de beker leeg. Op een droog en volkomen verdord stuk grasveld bleef het water in de beker staan.  Het verstand stond erbij stil maar het punt was gemaakt. Thompson zette de film op zijn twitteraccount en die bereikte al snel LinkedIn en TikTok en vervolgens de mainstream media.  Maar argwaan en assertiviteit zijn door de sociale media tot ongekende bloei gebracht en er kwam onmiddellijk kritiek op de demonstratie. Er zou in het filmpje geknipt zijn dus het stond helemaal niet vast op welke ondergrond de beker het snelst leegliep. En de beker sloot zo luchtdicht aan op de droge grond dat er alleen al daardoor geen water uit liep, want er kon natuurlijk alleen maar water uit als er lucht in ging. En als de beker op vochtig gras kennelijk snel leegliep wilde dat nog helemaal niet zeggen dat het water ook in de grond trok. Het kon ook ergens tussen de grassprieten zitten.  Thompson plaatste een director’s cut met meer details maar dat hielp niet. Beweringen van geleerden worden niet langer voor zoete koek geslikt. Daarom is het experiment afgelopen week herhaald, uitgerekend op de dag dat de ene na de andere hoosbui over Amsterdam trok. Gelukkig werd nog droge grond gevonden onder de betonnen oprit van de brug over het Amsterdam-Rijnkanaal, op een plek die gezien de kleurrijke schilderingen en achtergelaten spulletjes kennelijk voor tijdverdrijf en dergelijke wordt gebruikt.  De resultaten van Thompson werden er met een glazen glas glänzend bestätigt.  Op het grijze zand bleef het water staan, zelfs als het glas helemaal niet goed aansloot op de ondergrond, in het vochtige gras naast de oprit liep het snel leeg.  Overigens was er helemaal geen glas voor nodig om te laten zien dat het droge zand geen water opnam. Bekijk de foto en let ook op de steile hoek tussen water en zand aan de rand van de gemorste plassen. Die steile ‘contacthoek’ is karakteristiek.  Dat uitgedroogde grond zich vaak moeilijk laat benatten, ja zelfs ronduit waterafstotend kan zijn, is in deze krant eerder beschreven. Hobbytuiniers en kamerplantliefhebbers weten het allang. De AW-rubriek besprak in 2013 het verschil in waterafstotendheid tussen droog duinzand en droog aquariumzand.  Onder het uitdrogen kunnen zich in het grondoppervlak organische stoffen ophopen die de grond hydrofoob maken. De stoffen zijn  vaak onder invloed van bacteriën en schimmels gevormd uit weer andere stoffen die planten in en op de bodem brachten. Meestal gaat waterafstotendheid gepaard met een hoog gehalte aan organische stof. Maar de korrelopbouw van de grond en de zuurgraad spelen ook een rol. En natuurlijk het watergehalte. Wageningse bodemkundigen hebben het verschijnsel door de jaren heen veel aandacht gegeven. Niet zozeer uit angst voor die flash floods  maar  omdat het zo moeilijk is landbouwgewassen of tuinplanten in en na periodes van droogte van voldoende water te voorzien. Zelfs als het weer regent kan het lang duren voor de waterafstotendheid langs natuurlijke weg verdwijnt. Het euvel is kunstmatig te verhelpen, maar het beste is opbouw van een hydrofobe laag te voorkomen door de grond niet te laten uitdrogen.  De bekerproef van Thompson is in feite een ruwe versie van een elegante test die lang geleden in Wageningen werd ontwikkeld om waterafstotendheid te kunnen kwantificeren. Daarbij werd gemeten hoeveel seconden het duurt voor een druppel gedestilleerd water in een bodemmonster wegzakt:  de waterdruppelpenetratietijd (WDPT). Ging het binnen 5 seconden dan gold de bodem als wettable, maar het kon ook uren duren.  In een moderne variant van de test wordt gemeten hoeveel alcohol je aan gedestilleerd water moet toevoegen om de WDPT op precies 10 seconden te brengen. Als zelfs brandewijn en jenever 10 seconden blijven liggen is het goed mis met de grond.  
Nieuwsbrief
		NRC De Wilde Tuin
	 
		Blijf op de hoogte van ons crowdsourcing project De Wilde Tuin
	||https://www.nrc.nl//nieuws/2022/09/23/water-op-de-droge-grond-a4142700
2022-09-23||Saxofonist Camilla George houdt lijn zodat haar band los kan gaan||De Nederlandse jazzpodia zijn de afgelopen jaren bestormd door jonge Londense jazzmuzikanten, maar saxofonist Camilla George was hier  nog niet zo vaak. En dat is een gemis geweest, bleek donderdagavond in het Bimhuis in Amsterdam. Niet alleen vanwege haar fluïde spel en uitstekende repertoire, maar ook omdat ze Sarah Tandy op de toetsen meenam. Die leek George soms bijna te overvleugelen.  De eerste stukken die George speelt komen vooral van haar vorige album waarop West-Afrikaanse volksverhalen en slavernij de thema’s zijn. Die verraden aanvankelijk nog weinig van de potpourri van invloeden waar de Londense scene om bekendstaat. Het is veelal sterke jazz in klassieke bezetting: drums, contrabas, toetsen en saxofoon. Daarbij heeft George de neiging om in steeds dezelfde volgorde solo’s uit te delen. Dat kan voorspelbaar worden, maar niet met Tandy achter de vleugel en elektrische piano. Die  kan verdwijnen in volle akkoorden, terwijl verrassende noten haar weer boven het klavier uit doen stijgen.  De nieuwe nummers waar de van oorsprong Nigeriaanse George halverwege  aan toe komt, tappen uit een ander vaatje. Op haar nieuwe album, dat volgende week uitkomt, verwijzen veel stukken naar West-Afrikaanse spirits en is de beat verschoven naar hiphop en clubsounds waar haar generatiegenoten mee scoren. Anders dan haar bandleden is ze zelf niet zo van de grote gebaren en venijnige solo’s. Ze opende haar set al met een ode aan zeemeermingodin Mami Wata en eindigt daar ook mee, want George houdt graag lijn in alles wat ze doet. Maar tussen die twee ijkpunten mogen haar bandleden beurtelings los.  Bassist Daniel Casimir legt voor de nieuwe nummers zijn contrabas aan de kant en pakt de basgitaar voor funkloopjes. Samen met drummer Rod Youngs, die een voorliefde heeft voor rollende roffels op de snaredrum, neigt het vaak naar de sound van Caribische brassbands. Aan Tandy de eer om vrijelijk de thema’s te exploreren. George zelf excelleert op het geweldige stuk ‘Creation’, dat steunt op een hiphopbeat. De rap die op de albumversie klinkt, blijkt in de live uitvoering helemaal niet nodig. Camilla George. Gezien: Bimhuis, Amsterdam 22/9. 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/23/saxofonist-camilla-george-houdt-lijn-zodat-haar-band-los-kan-gaan-a4142973
2022-09-23||Pinhole-camera ziet de baan van de zon||- een goed afsluitbaar, waterdicht blik - een stukje fotopapier 10 x 15 cm (zoek online op ‘analoog fotopapier’) - tape - een naald - tie-wraps (of koop een kant-en-klare Solarcan) - een scanner   - simpele fotobewerkingssoftware De zon komt elke dag op, en gaat weer onder. Dat kun je prima vastleggen met de allersimpelste camera denkbaar, de pinhole camera (‘speldengatcamera’?): niet meer dan een gaatje in een blik, dat werkt als een lens. Achterin het blik zit fotopapier, van het soort waarop je vroeger in de doka foto’s afdrukte.  Het gaatje projecteert de zon op het papier, en terwijl die zon van het oosten door het zuiden naar het westen langs de hemel reist, trekt hij een spoor op het fotopapier. Rond 21 juni is de boog die de zon maakt het hoogst, rond 21 december het laagst.  Over een half jaar krijg je op die manier zo’n 182 sporen, voor elke dag ééntje. Behalve natuurlijk voor de dagen dat het bewolkt is. Regenachtige weken laten gaten achter in het banenpatroon, maar het leukst zijn de dagen met wisselende bewolking, die een soort morse-patroon achterlaten.   Stap 1 Neem een hoog blik, bijvoorbeeld een bierblik, en snijd er de bovenkant vanaf. Maak met een speld een gaatje ongeveer in het midden, en plaats er het stukje fotopapier in met de gevoelige kant naar binnen. Laat het fotopapier rondkrullen tegen de achterkant, maar zorg dat het niet het gaatje bedekt. Stap 2  Test met een lamp (liefst rood licht om het fotopapier niet te belichten) of het licht door het gaatje op het fotopapier valt. Maak de bovenkant van het blik goed dicht en bevestig de camera stabiel op een hoog punt met uitzicht op het zuiden, of anders het oosten of het westen.  Stap 3 Haal na een half jaar het fotopapier uit het blik en scan het. Je kunt het beeld bewerken op de computer. De kleuren inverteren geeft de zonnelijnen weer in felle witte strepen. Je kunt vaak ook gebouwen, bomen of elektriciteitsmasten op de horizon herkennen.  Online zijn er uiteraard websites als http://www.solargraphy.com/ waar liefhebbers beelden verzamelen en vergelijken.||https://www.nrc.nl//nieuws/2022/09/23/pinhole-camera-ziet-de-baan-van-de-zon-a4142715
2022-09-23||Schrijfster Hilary Mantel (70) overleden||De Britse schrijfster Hilary Mantel is donderdag overleden. Dat heeft haar uitgeverij HarperCollins bekendgemaakt. Haar laatste uren was zij omringd door familie en vrienden. Mantel werd zeventig jaar. Het is niet bekend waaraan de schrijfster overleed. Mantel was een van de grootste Britse romanschrijvers van deze eeuw. Haar werken worden beschouwd als moderne klassiekers. Ze schreef zeventien veelgeprezen boeken. Twee keer won Mantel de prestigieuze Man Booker Prize. In 2009 voor Wolf Hall en in 2012 voor Bring Up the Bodies. De auteur was de eerste Brit en de eerste vrouw die deze prijs tweemaal in ontvangst nam.  De bestsellerauteur is vooral bekend vanwege de Wolf Hall-trilogie. De historische, deels fictieve, romans gaan over de levensjaren van Thomas Cromwell, de machtigste persoon aan het hof van Hendrik VIII van Engeland. De serie werd in 41 talen vertaald en is wereldwijd meer dan vijf miljoen keer verkocht. Voor het tweede deel, Bring Up the Bodies, won Mantel naast een Man Booker Prize ook de Costa Book Award in 2012. Dat jaar werd ze voor de tweede keer tijdens de British Book Awards benoemd tot schrijver van het jaar, net als in 2010. Een zesdelige BBC-serie die de eerste twee boeken samenvat, werd bekroond met een Golden Globe en een BAFTA. Het vervolg, een verfilming van het derde en laatste boek, staat op de planning. Mantel werd op 6 juli 1952 geboren in een plaats net buiten Manchester. Ze groeide op in Glossop en studeerde rechten in Sheffield, niet ver daarvandaan. Ze werkte als maatschappelijk werker en woonde met haar man, geoloog Gerald McEwen, in verschillende landen. Zo verbleef ze in Botswana en Saudi-Arabië voordat ze in de jaren tachtig terugkeerde naar het Verenigd Koninkrijk. Vlak voor haar overlijden verhuisde ze met haar man naar Ierland. Charlie Redmayne, de CEO van uitgeverij HarperCollins, reageert verslagen op het onverwachts overlijden van Mantel. „Hilary was een van de grootsten van haar generatie. We zullen haar gezelschap, wijsheid en humor missen en haar literaire nalatenschap koesteren.”  Mantels agent bij uitgeverij A.M. Heath, Bill Hamilton, spreekt lovend over haar „creatieve ambitie en fenomenaal historisch inzicht”. Op Twitter reageren Britse auteurs op het plotselinge verlies van hun geroemde collega. „We hebben een geniaal iemand verloren”, schrijft J.K. Rowling, de auteur van de Harry Potter-boeken.    Dit bericht wordt aangevuld||https://www.nrc.nl//nieuws/2022/09/23/schrijfster-hilary-mantel-70-overleden-a4142972
2022-09-23||Verenigd Koninkrijk gaat energierekeningen te lijf met noodpakket van 60 miljard pond||Het Verenigd Koninkrijk neemt met een tussenbegroting van 60 miljard pond (68 miljard euro) stappen om de economie te beschermen tegen de stijgende energieprijzen. Minister van Financiën Kwasi Kwarteng kondigde vrijdagochtend in het Britse Lagerhuis drie stappen aan: energierekeningen van huishoudens krijgen een plafond van 2.500 pond (2.846 euro), bedrijven krijgen soortgelijke financiële steun en de centrale bank geeft steungaranties aan energiehandelaren. „Laat er geen twijfel over bestaan dat de overheid tijdens de ergste energiecrisis van de afgelopen generaties aan de kant van het Britse volk staat”, zei Kwarteng. Het Britse kabinet wil daarnaast de economie aanjagen met een reeks hervormingen, waaronder belastingverlagingen. „We concentreren op groei, ook als dat betekent dat we moeilijke beslissingen moeten nemen”, aldus Kwarteng. Die beslissingen houden onder meer in dat de bovenste schijf van de inkomstenbelasting daalt van 45 naar 40 procent en dat woningen goedkoper worden.  Met de 60 miljard pond betaalt de Britse overheid de eerste zes maanden van de steunmaatregelen. Daarna gaan de kosten omlaag, verwacht Kwarteng, omdat de overheid daarna betere voorwaarden met energieleveranciers wil uitonderhandelen. „Niets doen zou veel duurder zijn dan de kosten van deze plannen.” Uit de oppositie kwam kort na de aankondiging felle kritiek op de plannen, die de inflatie naar verwachting met 5 procentpunt verlagen. Belangrijkste kritiekpunt is dat hoge inkomens buitenproportioneel profiteren. De Schotse premier Nicola Sturgeon reageerde op Twitter: „De superrijken lachen zich stuk onderweg naar de bank, terwijl de rest steeds meer van de voedselbank afhankelijk is.” Ook werden zorgen geuit over de kosten. Voor de steun- en belastingmaatregelen zou de Britse overheid dit jaar al met 72 miljard pond extra bij lenen, schrijft The Guardian. De koers van de pond zakte op vrijdag naar een 37-jarig dieptepunt van 1,11 dollar. Met de belastingverlagingen gaat het kabinet van premier Liz Truss nog verder dan in de ‘Lawson Boom’ van de jaren ‘80, toen de toenmalige Britse minister van Financiën Nigel Lawson de inkomstenbelastingen meerdere keren verlaagde. Aan het eind van dat decennium groeide de economie met meer dan 5 procent.  De groei zorgde toen ook voor een hogere inflatie, die de overheid weer probeerde te beteugelen met renteverhogingen, die op hun beurt een recessie veroorzaakten. Hoge inflatie is juist wat Kwarteng probeert te bestrijden met de 60 miljard pond aan steunpakketten. Ook Lawson waarschuwde in augustus voor de combinatie van leningen en belastingverlagingen waar de toenmalige premierskandidaat Truss op afkoerste.||https://www.nrc.nl//nieuws/2022/09/23/verenigd-koninkrijk-gaat-energierekeningen-te-lijf-met-noodpakket-van-60-miljard-pond-a4142971
2022-09-23||Column | Wie is bereid om te vechten?||Waarom moeten wij sterven voor Danzig? Dat was de vraag die de Franse socialist Marcel Déat op 4 mei 1939 stelde. Déat reageerde op een ultimatum van Nazi-Duitsland dat de overdracht van de territoriale controle over de vrije stad Danzig aan het Duitse rijk eiste. Frankrijk was met Polen in een bijstandsverdrag verbonden, en moest kiezen. Zou het weerstand bieden aan Berlijn, of, zo redeneerde Déat, stonden er helemaal geen Franse belangen op het spel in Danzig? Waarom moesten de Fransen boeten voor Poolse oorlogshitserij jegens Duitsland? Want de Polen hadden het zelf uitgelokt, zo vond Déat. ‘Als het er nu om ging zij aan zij tezamen ons eigen grondgebied en vrijheid te verdedigen, dan kon ik me er nog voor inzetten. Mais mourir pour Dantzig, non!’. Al snel werd de vraag de slogan van de Franse anti-oorlogsbeweging.  Waarvoor trek je ten strijde? Wanneer is vechten noodzakelijk, en wanneer slechts een keuze waar je ook nee op kunt zeggen? Tijdens de eerste dagen na de Russische invasie in Oekraïne zat ik in een talkshow waarin een deelnemer (geen militair expert) door het gesprek heen begon te roepen ‘dat de Oekraïners toch helemaal niet hoefden te vechten’. Hij zou gewoon snel zijn gezin en spulletjes hebben gepakt en zijn weggereden, ergens anders heen. Waarom zou je je leven geven voor een stukje grond of land? Ik geloof dat één van onze voormalige generaals aan de tafel bijna een toeval kreeg.  Toch was die spontane opmerking van deze  tafelgast een geluid dat vaker klonk. In een peiling (WIN International, mei 2022) over gevechtsbereidheid onder bevolkingen stak de Nederlandse attitude (16 procent) nogal scherp af tegen die van, pak hem beet, Pakistan (96 procent). Als Nederlanders amper zin hebben om hun leven voor Drenthe op het spel te zetten, waarom dan ooit voor Kiev? En zijn ze wel bereid inflatie op de koop toe te nemen? Of de thermostaat lager te zetten, onder het motto: niet ‘mourir’, maar ‘geler pour Dantzig’?   Dat we die vraag kunnen stellen, hangt samen met de essentiële discussie: is dit een noodzakelijke oorlog, of gewoon één van de buitenlandspolitieke opties? Worden onze vitale belangen bedreigd, of kunnen we dat conflict  negeren? In de literatuur duikt sinds de jaren negentig het begrippenpaar ‘War of Choice’ versus ‘War of Necessity’ op.  Maar deze academische discussie gaat voorbij aan het punt dat politieke en militaire rechtvaardigingen voor tal van (onnodige) oorlogen uiteindelijk door de bevolking moeten worden gedragen. Anno nu moet de oorlog in Oekraïne, en de steun daaraan vanuit de EU, de NAVO en Nederland ook aan het thuisfront worden bevochten. Hoe je het ook wendt of keert, de realiteit voor mensen wier huizen worden beschoten, en voor mensen die geen vuiltje aan de lucht zien is fundamenteel verschillend. Het gaat om overleven versus meeleven. Vooralsnog ziet vrijwel iedereen dat Oekraïne met een veroveringsoorlog wordt geconfronteerd, die ook nog eens gepaard gaat met genocidale praktijken en grove oorlogsmisdaden door de agressor. Volkenrechtelijk is steun aan Oekraïne in deze situatie gerechtigd en gelegitimeerd. Maar wat als Oekraïne over de grenzen van de Russische veroveringen van 2014 optrekt? Als raketten  op Russisch grondgebied belanden? Hoe bereiden de EU en Nederland zich daarop voor, en hoe wordt die steun aan de oorlog uitgelegd en gerechtvaardigd?    Geesteskracht en weerbaarheid van een samenleving zijn een eigenstandige factor in de geschiedenis. Je komt er niet alleen met militaire calculaties. Op basis daarvan hadden gerenommeerde experts de ondergang van Kiev allang verwacht. Je komt er ook niet met politiek ontwijkingsgedrag.  De opmars van het Oekraïnse leger, de smeekbedes om meer steun uit Kiev, en de smeekbedes uit andere Oost-Europese en Baltische staten voor verdediging van de vrijheid aan de oostflank van de NAVO, alsmede het verlangen van de Scandinavische landen om bij een bondgenootschap te horen dat territoriale integriteit en veiligheid garandeert – die krachten hebben een nieuwe realiteit geschapen.  En een realiteit waardoor de Russische leiding overrompeld lijkt te worden. Ze dwongen de Russische troepen een ‘war of choice’ te voeren die misschien slechts gedeeltelijk de hunne was. De gevolgen: desertie, chaotische terugtrekking en een failliete oorlogsmoraal onder de Russische militairen.  Woensdag kondigde president Poetin een gedeeltelijke mobilisatie aan.    Het is zaak dat we het daar ook in Nederland over hebben. Dat we ons niet alleen door militaire en strategische calculaties laten leiden, maar gevechtskracht en geestkracht van zowel de Oekraïnse als de eigen bevolking in de overwegingen meenemen.  Hoe verging het socialist Déat? Hij verdedigde de Duitse bezetting en werd minister in het Vichy-bewind. In 1945 vluchtte hij naar Italië waar hij verstopt in een katholiek klooster zijn laatste jaren sleet en honderden pagina’s memoires vulde met een rechtvaardiging van zijn collaboratie.||https://www.nrc.nl//nieuws/2022/09/23/wie-is-bereid-om-te-vechten-a4142703
2022-09-23||Schurft neemt toe, vooral onder studenten||Het academisch jaar is nog maar net begonnen en de besmettingen met schurft nemen onder studenten alweer toe. Arts-microbioloog Matthew McCall van het Radboudumc in Nijmegen vindt het tijd voor een gecoördineerde aanpak van schurft. „De GGD zou hier, net als bij andere infectieziekte-uitbraken een coördinerende rol in moeten spelen. Zij kunnen voor betere voorlichting zorgen en bron-en-contactonderzoek opzetten. Dat doen ze al bij uitbraken in zorginstellingen, maar dit is minstens zo belangrijk in studentenpopulaties. In Leiden heeft de GGD al een schurftspreekuur, maar landelijk beleid ontbreekt.” Patiënten melden zich bij de huisarts en moeten zelf hun contacten informeren. „Omdat veel studenten nog bij de huisarts van hun ouders staan ingeschreven, hebben we nu geen goed beeld van uitbraken in studentensteden.”  Al een jaar lang is het aantal schurftpatiënten bij de huisarts veel hoger dan in voorgaande jaren – bijna een verdubbeling, blijkt uit de peiling van onderzoeksinstituut Nivel. Na een flinke stijging afgelopen winter, daalden de cijfers in de zomermaanden, maar lopen nu weer op. „Je zou kunnen zeggen dat we nog steeds last hebben van dezelfde uitbraak”, zegt McCall. „Het is spannend wat er gaat gebeuren nu het academisch jaar begonnen is en studenten weer op kamers gaan.” McCall noemt het „opvallend” dat de cijfers afgelopen winter zo hoog waren. „Ondanks sociaal beperkende maatregelen en een lockdown heeft schurft toch onder studenten kunnen verspreiden.” Het is volgens hem speculeren hoe de uitbraak is ontstaan. „Scabiës is in die zin een blinde vlek. Misschien liggen de cijfers nog wel hoger.”  Er is geen meldingsplicht, alleen bij een uitbraak in zorginstellingen. McNall: „De enige cijfers die we hebben zijn de cijfers van de 390 huisartsenpraktijken die hun data doorgeven aan het Nivel. We vermoeden dat mensen met milde klachten lang niet altijd naar de huisarts gaan. Of dat in een studentenhuis één persoon naar de huisarts gaat en de rest zelf een middel bij de apotheek haalt. Daarnaast komt het voor dat huisartsen scabiës aanzien voor iets anders, bijvoorbeeld eczeem.” Schurft, of scabiës, wordt veroorzaakt door een mijt. Veel diersoorten kunnen last hebben van het beestje. Iedere diersoort heeft zijn eigen schurftmijt; de mijten van een hond kunnen niet lang overleven bij de mens. De parasiet heeft een ovaal, wit lichaam met acht poten en lijkt onder de microscoop een beetje op een spinnetje.   De vrouwtjes zijn nog geen halve millimeter lang. De mannetjes zijn twee keer zo klein. Op haar rug draagt de mijt borstels en stekels waarmee het vrouwtje gangen graaft in de opperhuid van de mens, net onder de hoornlaag, de buitenste, zichtbare laag van de huid.  De celresten van de celen die ze onderweg kapot maakt eet ze op. Op die manier graaft ze binnen een paar dagen een gangetje vlak onder het huidoppervlak van maximaal anderhalve centimeter dat soms op het lichaam te zien is als een klein streepje. De mannetjesmijten volgen de vrouwtjes, en in de gangetjes bevruchten ze haar, waarna de mannetjes sterven. In haar vier tot zes weken durende leven kan het vrouwtje twee tot vier eitjes per dag leggen. In totaal legt ze ongeveer zestig eitjes. Uit die eitjes komen de larven die op het huidoppervlak leven totdat ze uitgroeien tot geslachtsrijpe mijten waarna de cyclus weer opnieuw kan beginnen. Lang niet alle jonge mijten redden het. Gemiddeld draagt een patiënt vijf tot vijftien volwassen mijten bij zich.   De parasiet heeft een voorkeur voor plekken als de handpalmen, polsen, ellebogen, voeten, geslachtsdelen en de huid tussen de vingers. Rondom de gangetjes kunnen blaasjes, rode bultjes en schilfering ontstaan. De eitjes en de uitwerpselen van de mijt veroorzaken een afweerreactie waardoor patiënten last krijgen van jeuk die vooral ’s nachts en bij warmte erg is. Je kunt schurft oplopen bij huid-huidcontact dat langer dan 15 minuten duurt of bij frequent huidcontact.  Je kunt niet besmet raken door handen te schudden maar bijvoorbeeld wel door bij iemand in bed te slapen, of elkaars kleding en handdoeken te gebruiken. Schurft komt vaker voor op plekken waar mensen dicht op elkaar leven, zoals in studentenhuizen of verzorgingshuizen. Backpackers die in hostels slapen kunnen beter hun eigen lakenzak gebruiken, zeker als ze in tropische gebieden zijn waar de mijten het beste gedijen. Een huisarts kan de diagnose op het oog stellen, maar soms lijkt de aandoening op eczeem. In dat geval kan hij huidschilfers opsturen naar het lab waar laboranten onder de microscoop de mijt proberen op te sporen of een PCR-test doen om het dna van de mijt te detecteren. „Dat laatste gebeurt niet vaak”, zegt McCall. „Onlangs onderzochten wij in samenwerking met de GGD hoe de diagnose gesteld wordt en meestal is dit op klinisch beeld.” De aandoening is goed te behandelen met een permetrine crème, of ivermectine-pillen.  Huisgenoten en andere nauwe contacten moeten ook smeren of slikken om te voorkomen dat de mijt de kop op blijft steken. Daarnaast moet iemand al zijn kleding, beddengoed en handdoeken wassen op minimaal 50 graden. Een andere optie is om al het textiel minimaal drie dagen in een afgesloten zak te stoppen omdat mijten niet langer dan drie dagen zonder hun gastheer kunnen leven. „Met deze maatregelen zou een patiënt na maximaal twee weken genezen moeten zijn”, zegt McCall. Mensen met een verzwakt immuunsysteem kunnen in zeldzame gevallen de ernstige vorm scabiës crustosa oplopen. Zij dragen dan tot een miljoen mijten met zich mee. Bij deze vorm kunnen anderen besmet raken zonder lichamelijk contact. Voor de behandeling moeten patiënten in isolatie.  De behandeling van normale schurft slaagt alleen als iedereen in de omgeving zich aan de maatregelen houdt. McCall: „In de praktijk blijkt dat moeilijk, we zien daarom regelmatig een pingpong-effect. Omdat je geen immuniteit opbouwt, kunnen herinfecties snel optreden.” Of de mijt op den duur resistent  raakt tegen de twee middelen, is onzeker. „Het is moeilijk om hier onderzoek naar te doen, want je kunt de mijten niet opkweken in het laboratorium om ze bloot te stellen aan permetrine of ivermectine. Van schurftmijten bij dieren is wel bekend dat resistentie op kan treden.” Volgens de Wereldgezondheidsorganisatie  hebben wereldwijd 200 miljoen mensen schurft. Tot tien procent van de kinderen in arme landen kan de ziekte hebben.  De mijten gedijen goed in tropische gebieden. Toch komt schurft ook in Nederland voor. Bijvoorbeeld tijdens de Tweede Wereldoorlog, toen de leefomstandigheden slecht waren. Ook in de jaren 60 waren de besmettingscijfers hoog, waarschijnlijk door de seksuele revolutie. Uit cijfers van het Nivel  blijkt dat huisartsen sinds oktober 2021 meer patiënten met schurft zien dan gebruikelijk, met name in de leeftijdsgroep 15 tot en met 24 jaar.  Afgelopen winter stelden huisartsen de diagnose per 100 duizend inwoners wekelijks vijftien tot twintig keer. In juli en augustus liep dat aantal terug. „Dat is niet zo verrassend” zegt arts-microbioloog Matthew McCall van het Radboudumc. „Mensen zijn op vakantie en stellen huisartsbezoekjes uit.” Dat zorgt voor onderreportage. De cijfers kunnen ook teruglopen omdat we in de zomer meer buiten zijn en minder dicht op elkaar leven. Sinds eind augustus lopen de cijfers weer op. In de week van 12 september  werd de diagnose per 100 duizend inwoners 14 keer gesteld. Ter vergelijking; de peilstations van het Nivel rapporteerden vijf patiënten met griepachtige klachten op de 100.000 inwoners. ||https://www.nrc.nl//nieuws/2022/09/23/schurft-neemt-toe-vooral-onder-studenten-a4142697
2022-09-23||VN-commissie concludeert definitief dat er oorlogsmisdaden zijn gepleegd in Oekraïne||Een onderzoekscommissie van de mensenrechtenraad van de Verenigde Naties concludeert dat er in Oekraïne oorlogsmisdaden zijn gepleegd. Dat melden internationale persbureaus vrijdag. De onderzoekers richtten zich op vier regio’s: Kiev, Tsjernihiv, Charkov en Soemy. De onderzoekscommissie bezocht in totaal 27 plaatsen, graven en detentie- en martelcentra in Oekraïne en sprak 150 slachtoffers en getuigen. Ze spraken onder meer slachtoffers bij wie in gevangenschap elektrische schokken werden toegediend en die zich gedwongen moesten uitkleden.  „We werden overdonderd door het grote aantal executies dat had plaatsgevonden in de gebieden die we bezochten. De commissie onderzoekt momenteel soortgelijke sterfgevallen in nog zestien plaatsen,” zei voorzitter van de onderzoekscommissie Erik Mose. De onderzoeker zei ook twee incidenten te hebben onderzocht waarin Russische militairen door Oekraïense strijdkrachten zijn mishandeld. Een nog onbekend aantal Russische soldaten is schuldig bevonden aan onder meer seksueel of gendergerelateerd geweld, waarvan de slachtoffers tussen de 4 en 82 jaar zijn. ||https://www.nrc.nl//nieuws/2022/09/23/vn-commissie-concludeert-definitief-dat-er-oorlogsmisdaden-zijn-gepleegd-in-oekraine-a4142969
2022-09-23||Bhutan heropent grenzen voor toerisme, rekent forse dagelijkse taks||Biologisch verbouwde honing, thee en kurkuma en een lokale simkaart: toeristen die vrijdag aankwamen in het Aziatische land Bhutan, kregen een pakket cadeautjes. Deze internationale reizigers bezoeken als eersten sinds tweeënhalf jaar tijd het koninkrijk, dat ingeklemd ligt tussen China en India. Hun aankomst markeert de verlichting van het inreisverbod dat vanwege de coronapandemie werd ingesteld. De regering van Bhutan hoopt dat het toerisme, een belangrijke inkomstenbron, weer op gang komt.  Er geldt geen quarantaineperiode voor toeristen van buiten Bhutan. Maar degenen die willen komen, moeten daar wel wat voor over hebben: ze moeten een dagelijkse vergoeding van 200 dollar (ongeveer 205 euro) betalen, een zogeheten ‘Duurzaam Ontwikkelingstarief’. Met de opbrengsten van dat tarief zouden projecten voor duurzame ontwikkeling en onderhoud van wandelpaden en faciliteiten worden bekostigd. Bovendien wordt zo de CO2voetafdruk van toeristen gecompenseerd, zo zegt de overheid.  In Bhutan gold al een extra bijdrage voor bezoekers, maar die werd in juni, vooruitlopend op het heropenen van de grenzen, verhoogd naar het nieuwe bedrag. Bhutan ziet bezoekers graag komen – maar wel mensen die „bewust bijdragen aan Bhutans economische, sociale en culturele ontwikkeling”. Bhutan gooide in maart 2020 de grenzen dicht voor buitenlanders, nadat het eerste coronageval werd geconstateerd. In de jaren die volgden, registreerden de zorgautoriteiten van het land 61.000 besmettingen, 21 met een dodelijke afloop, op een totale populatie die net onder de 800.000 ligt. Er werd een zeer effectieve vaccinatiecampagne opgetuigd, met hulp van vaccinaties gedoneerd door buurland India. De keuze voor die bescherming zorgde wel voor economische krimp.  In de drie jaar vóór Covid had het toerisme ieder jaar gemiddeld 84 miljoen dollar opgebracht voor de economie van Bhutan, volgens cijfers van de sector. De directeur van de brancheorganisatie (TCB) stelde in een persconferentie op het enige internationale vliegveld, dat toerisme wordt gezien als „meer dan alleen een transactie”, citeert persbureau Reuters. Voor het land is het dé manier om „aansluiting met de hele wereld te houden” en goodwill te kweken binnen de internationale gemeenschap.  Vrijdag werd bekend dat Japan ook de regels voor buitenlandse reizigers versoepelt. Vanaf oktober mogen individuele reizigers en reizigers zonder visum het land weer in, zo heeft premier Fumio Kishida aangekondigd in een toespraak in New York. Sinds deze zomer werden groepsreizen al wel toegelaten. Volgens het Japanse persbureau Kyodo News moeten toeristen drie vaccinaties hebben gehad of een negatief testresultaat kunnen overhandigen om toegang tot het land te krijgen.||https://www.nrc.nl//nieuws/2022/09/23/bhutan-heropent-grenzen-voor-toerisme-rekent-forse-dagelijkse-taks-a4142967
2022-09-23||Energieschaamte treft ook de deeltjesfysica||De Europese deeltjesfysicaorganisatie CERN  overweegt om de Large Hadron Collider (LHC), ’s werelds grootste deeltjesversneller, gedeeltelijk stil te leggen. Dat heeft alles te maken met de stroomvretende installaties van de fysici. „Onze zorg is de stabiliteit van het elektriciteitsnet, we doen er alles aan om een stroomstoring in onze regio te voorkomen”, zei Serge Claudet, voorzitter van CERNs energiebeheerpanel eerder deze maand tegen de Amerikaanse krant The Wall Street Journal. CERN beslaat een groot terrein op de grens van Frankrijk en Zwitserland. Het is aangesloten op het Franse elektriciteitsnet en is een van de grootste energieverbruikers van Frankrijk. Jaarlijks gebruikt CERN 1,3 terawattuur aan elektriciteit, ongeveer een derde van het jaarlijkse stroomverbruik van Amsterdam. In de piekperiode gebruiken de experimenten 200 megawatt aan stroom, ongeveer een derde van het energieverbruik van de nabijgelegen stad Genève. Tijdens deze piekperiode, meestal van april tot december, staat de LHC aan. In de wintermaanden, als de LHC uit staat, zakt het verbruik naar 80 megawatt. De LHC, het grootste en bekendste apparaat van CERN, bestaat uit een 27 kilometer lange tunnel waarin waterstofkernen (protonen) versneld worden tot bijna de lichtsnelheid. Het bekendste resultaat van de LHC is de ontdekking van het higgsdeeltje in 2012. Deze versneller werd afgelopen juni weer aangeslingerd, na een stop van drie jaar voor onderhoudswerkzaamheden en vernieuwingen. Naaste de LHC staan er op het CERN-terrein nog zeven andere deeltjesversnellers en twee deeltjesvertragers – voor het bestuderen van antimaterie. CERN hoopt te voorkomen dat de LHC plots moet worden stilgelegd. Dat zou namelijk schade kunnen veroorzaken aan de miljarden kostende machine, zei Claudet, in The Wall Street Journal. Daarom is de organisatie in gesprek met energieleverancier EDF om tenminste een dag van te voren gewaarschuwd te worden als het energieverbruik omlaag moet. Het plan is om dan eerst andere versnellers en faciliteiten dan de LHC stil te leggen. Daarmee zou het elektriciteitsverbruik van CERN al met 25 procent kunnen dalen. Het verbruik zou nóg 25 procent naar beneden kunnen als de LHC uitgezet wordt. Maar dat is niet eenvoudig. De versneller gebruikt namelijk supergeleidende magneten om de versnelde deeltjes bij te sturen. Die magneten moeten afgekoeld worden tot -271 graden Celsius. Daarvoor zijn enkele tientallen megawatts aan stroom nodig. Als de magneten eenmaal zijn opgewarmd, kost het weken om ze weer helemaal af te koelen. Door de stroom uit te schakelen kunnen de experimenten bij de LHC dus wekenlange vertraging oplopen of zelfs ingekort of afgelast worden. Het afschalen van het energieverbruik zou vrijwillig zijn. Volgens Claudet heeft CERN, in tegenstelling tot veel bedrijven in Europa, namelijk geen contractuele verplichting om het verbruik te verlagen tijdens piekvraag. Er is op dit moment nog geen besluit genomen over verminderen van het energieverbruik. Het plan zal komende week voorgelegd  worden aan de CERN-Raad. Iedere week bespreekt de redactie wetenschap hier ophef in de wetenschap.||https://www.nrc.nl//nieuws/2022/09/23/energieschaamte-treft-ook-de-deeltjesfysica-a4142718
2022-09-23||Exoten zijn om op te eten|| Ze zijn een bekend gezicht in de Nederlandse parken en polders: nijlganzen – herkenbaar aan hun roestbruine verendek en opvallende roodbruine kringen om de ogen. En er doen flink wat indianenverhalen de ronde over deze exotische vogels. Iedere vogelaar heeft wel een sterk verhaal over opgejaagde meerkoeten of bergeenden, en pullen van concurrerende soorten die ze net zo lang aan de zwemvliezen kopje onder houden tot ze verzuipen. Dat agressieve gedrag zouden ze ontwikkeld hebben om hun kuikens te beschermen tegen nijlkrokodillen en tropische slangen – zo gaat het verhaal. Bang zijn ze zeker niet. Maar dat hardnekkige beeld van de nijlgans als meedogenloze killer, is schromelijk overtrokken, zeggen de experts. De onbevreesde nijlgans komt oorspronkelijk uit (sub)tropisch Afrika. Vanwege dat flamboyante uiterlijk is hij in de achttiende eeuw als siervogel naar Europa gehaald. Dat ging goed tot in 1967 een koppel nijlganzen uit een stadspark in de regio Den Haag is ontsnapt en in het vrije veld is gaan broeden, vertelt ornitholoog en ecoloog Rob Lensink. Hij is gespecialiseerd in exoten en deed veel onderzoek naar de nijlganzen. „In de jaren zeventig gebeurde bij Brussel hetzelfde en in 1980 bij Groningen ook. Die drie populaties hebben zich vermengd en vormen de bron van het gehele voorkomen van de nijlgans in Midden- en West-Europa.” Ze hebben zich onderwijl al tot in Zuid-Zweden verspreid. Naam
		Nijlgans Wetenschappelijke naam
		Alopochen aegyptiaca Uiterlijk
		Roestbruine veren, wit  met roodbruine kringen  om de ogen  Eet 
		Eiwitrijk gras Broedt
		Jaarrond Komt oorspronkelijk uit
		(Sub)tropisch Afrika   Aantallen in Nederland
		Minimaal 60.000    Opmerkelijk  
		Is eigenlijk een eend Indringer
		De nijlgans is een van de 37 plant- en diersoorten die door de EU zijn aangemerkt als invasieve exoot.  Tot in de jaren nul van deze eeuw nam het aantal nijlganzen per jaar met wel 28 procent toe, berekende Lensink. De omstandigheden in Nederland zijn perfect: veel water en vooral veel voedsel in vorm van uitgestrekte, eiwitrijke graslanden, die eigenlijk voor de koeien bedoeld zijn. „De nijlgans is daarbij een enorme opportunist. Ze broeden in de tropen in het seizoen met de meeste neerslag, want dan is er de meeste vegetatie. Daarin zijn ze heel flexibel. Hier hebben we jaarrond neerslag en voedsel, dus kunnen ze heel lang doorgaan met broeden. Ze brengen soms wel twee legsels per jaar groot”, zegt Lensink. Zelfs als er sneeuw ligt, zit de nijlgans soms al te broeden. Als ze hun broedplekje eenmaal hebben, dan wordt dat met hand en tand verdedigd. Maar dat heeft niets met krokodillen te maken, weet Kees van Oers, gedragsecoloog bij het Nederlands Instituut voor Ecologie (NIOO-KNAW). „De nijlgans zit wel een maand lang op de eieren en daarna hebben de jongen nog eens twee maanden nodig om zelfstandig te worden. Dat is relatief lang. Ze zijn dus veel energie kwijt om hun kroost groot te brengen. Het is een bekend biologisch principe dat hoe meer energie een soort in zijn jongen steekt, hoe waardevoller die jongen zijn en hoe feller ze verdedigd worden.” Dat de nijlgans in vergelijking met andere soorten toch wel een hittepetit is, geeft van Oers direct toe. „Omdat er in zijn oorspronkelijke habitat veel minder voedsel beschikbaar is, heeft hij geleerd om er hard voor te knokken.” Er zijn zelfs beelden van nijlganzen die letterlijk een zeearend van haar nest wegpesten. Toch maken de vogel-ngo’s in Nederland zich geen enkele zorgen over de aanwezigheid van de nijlgans. De Vogelbescherming Nederland is in beginsel niet tegen het bestrijden van exoten. Die andere Afrikaanse dwaalgast, de heilige ibis, zien ze bijvoorbeeld maar wat graag verdwijnen uit ons landschap, omdat die een grote bedreiging vormt voor de kuikens van onze beschermende lepelaars en andere kustvogels. Maar ze ziet geen enkele aanleiding om aan te nemen dat andere soorten echt last hebben van de nijlgans. Ook Sovon Vogelonderzoek ziet daarvoor geen bewijs in hun jaarlijkse watervogeltellingen. Nergens is sprake van crashes in de bestanden van andere watervogels zoals meerkoeten en bergeenden in de buurt van nijlganzen – alle sterke verhalen ten spijt. Ze veroorzaken wél economische schade. Vooral aan landbouwgewassen: ze vreten namelijk het gras op dat er staat voor de koeien en de melkproductie. Daarnaast vormen ze ook een gevaar voor de luchtvaart. „Een vliegtuigmotor is vogelproof tot en met maatje wilde eend”, zegt Lensink. „Als er een gans invliegt kan dat tot grote schade leiden.” De provincie Noord-Holland, waar relatief veel ganzen zitten en waaronder ook Schiphol valt, schat de volledige schade aangericht door álle ganzensoorten bij elkaar in 2020 op 10 miljoen euro. Lensink schat de nijlganspopulatie op dit moment in Nederland op minimaal 60.000 exemplaren, maar vermoedelijk meer. De populatie groeit sinds de eeuwwisseling een stuk minder hard dan daarvoor, omdat een aantal provincies eind jaren negentig zijn begonnen met het afschieten van nijlganzen. Maar hij groeit nog steeds – ondanks de 30.000 vogels die er de afgelopen jaren gemiddeld per jaar door jagers worden afgeschoten, volgens Jagersvereniging KNJV. Het is natuurlijk veel duurzamer om die wilde vogels op te eten, dan vlees uit de (bio)industrie: die nijlganzen zijn er sowieso en we moeten er toch vanaf, dus is de ecologische voetafdruk een schijntje vergeleken bij vlees dat speciaal voor consumptie wordt gekweekt. Maar dan is de vraag: is het een beetje te vreten, zo’n nijlgans? Kun je er iets mee?  Een oude keukenwijsheid luidt: zet de gans in de oven met een baksteen; als de baksteen gaar is, dan is de gans dat ook. De nijlgans (Alopochen aegyptiaca) is eigenlijk een eend, of preciezer een halfgans (uit de onderfamilie Tadorninae). Maar vanwege zijn forse bouw wordt hij vaak tot de ganzen gerekend. Ook in de keuken gedraagt hij zich als gans. Vooral wilde ganzen zijn notoir taaie beesten. Maar er zit wel een hoop smaak aan. Dus ja, het kan lekker zijn. Maar je moet wel weten hoe je het klaar moet maken. Taaiheid en smaak gaan vaak hand in hand. Dat heeft te maken met de functie van de spier. Ieder dier heeft twee soorten spieren: ‘luie spieren’ voor het korte snelle werk, en ‘werkende spieren’ voor de zware langdurige arbeid. Luie spieren zijn lichter van kleur omdat ze relatief veel witte spiercellen bevatten. Werkende spieren zijn donkerder omdat ze voornamelijk uit rode spiercellen bestaan. De witte spiercellen verbranden glycogeen. Ze gebruiken daarvoor zuurstof dat geleverd wordt door het bloed. Maar ze kunnen ook wel eventjes zonder zuurstof. Ze leveren een korte heftige krachtsinspanning, daarna moeten ze rustig wachten tot de boel weer aangevuld wordt. Werkende spieren hebben die luxe niet, ze moeten constant doorwerken. Rode spiercellen hebben daarom een eigen brandstofvoorraad in de vorm van kleine vetdruppeltjes. En ze kunnen tijdelijk zuurstof opslaan met het eiwit myoglobine, dat net als het hemoglobine in het bloed ijzer bevat – vandaar de rode kleur. Al die stofjes in de rode spiervezels – de vetten en eiwitten, en de vele afbraakproducten van die constante verbranding – hebben veel meer smaakpotentieel, legt keukenwetenschapper Harold McGee uit in zijn standaardwerk Over eten en koken. Een kip vliegt niet, die gebruikt zijn borstspieren enkel om af en toe te fladderen. Kipfilet is daarom flets en heeft weinig smaak
	 Er zit dus letterlijk meer smaak in een werkende spier. Een kip vliegt niet, die gebruikt zijn borstspieren enkel om af en toe te fladderen. Kipfilet is daarom flets en heeft weinig smaak. Een kip loopt wel veel rond. Kippendijen zijn daarom altijd iets donkerker (meer rode spiervezels) en lekkerder dan filet – échte saté maak je van kippendijtjes. Een eend is gemaakt om te vliegen. Een (tamme) eendenborst is pas écht rood en smaakt daarom veel vleziger dan kip, als gevolg van die smakelijke verbranding in de rode spiercellen. U kunt zich voorstellen hoeveel smaakstoffen er in de borst van een wilde eend of nijlgans zitten, die vele kilometers heeft afgelegd. Het probleem met werkende spieren, is dat ze ook heel stevig moeten zijn om veel kracht over te kunnen brengen. Daarom bevatten ze veel bindweefsel; om de bundels met spiervezels bijeen te houden, en in de pezen die de spieren met de botten verbindt. Dat bindweefsel, ofwel collageen, maakt die spieren taai. De enige manier om dat eetbaar te maken, is heel lang en langzaam stoven. Dan lost het collageen op tot heerlijk filmende, zachte en plakkerige gelatine. De boutjes laten zich goed stoven in rode wijn en bouillon (die je weer van het karkas zou kunnen trekken). Als je het gare vlees eraf plukt en door de saus mengt, dan maak je een soort ragú die je als pastasaus kunt gebruiken. Omdat dat vlees van die nijlgans zo geconcentreerd van smaak is, kun je met een beetje saus een flink bord tagliatelle op smaak brengen. De borsten zijn te lekker om te stoven. Die worden snel droog, omdat wild zo weinig vet heeft – het is immers altijd on the move en bouwt weinig reserves op. Maar als je ze bakt, wil je ze wel goed rood houden. Want vooral waterwild kan snel een tranig bijsmaakje ontwikkelen als het doorslaat. Maar ook als je ze heel mooi egaal medium-rare weet te bakken, dan nog wordt het uiteindelijk nooit echt mals: de spiervezels zitten nog steeds in duidelijk zichtbare bundels bijeen gesnoerd en er loopt nog altijd een dik taai vlies doorheen. De beste methode om wel te genieten van die heerlijke zoete, rijke, vlezige smaak van die nijlganzenborst, is om alle vliezen in en om de spier te verwijderen en er reepjes van te snijden ‘haaks op de draad’. Dat wil zeggen: dwars op die spiervezels. Dan bestaan de reepjes niet uit lange draderige vezels die tussen je tanden blijven zitten, maar uit allemaal korte stukjes naast elkaar, die je zonder enige moeite met je tanden kunt splijten. Dan heb je ontzettend malse shoarma-reepjes gemaakt. Door zijn geconcentreerde smaak kan de nijlgans ook best wat stevige kruiding en knoflook hebben. Een broodje shoarma was nog nooit zo lekker.  Én duurzaam. Invasieve exoten zijn uitheemse soorten die door menselijk handelen in het ecosysteem zijn geïntroduceerd en vervolgens in aantal toenemen en zich steeds verder verspreiden. Vroeg of laat leidt zo’n ‘invasie’ tot problemen. Denk aan schade aan de natuur of de biodiversiteit als inheemse soorten in de verdrukking komen, maar bijvoorbeeld ook aan schade aan infrastructuur of de landbouw. In 2016 heeft de EU een lijst gepubliceerd met 37 plant- en diersoorten, waaronder ook de nijlgans, die hier aangemerkt zijn als invasieve exoot. Alle lidstaten zijn verplicht ,,om in de natuur aanwezige populaties op te sporen en te verwijderen… [danwel] …verspreiding en schade zoveel mogelijk … voorkomen”, aldus de website van de NVWA. ||https://www.nrc.nl//nieuws/2022/09/23/de-nijlgans-2-a4142699
2022-09-23||Het raadsel van Rosetta: de  race om de ontcijfering van het  hiërogliefenschrift||Zo snel als zijn voeten hem konden dragen, haastte Jean-François Champollion zich door de Rue Mazarine in Parijs. Met een stapel papieren in  zijn hand rende hij in de richting van de Seine. Daar, onder het imposante koepeldak van het Institut de France, werkte zijn  broer Jacques-Joseph. Toen hij hem gevonden had, riep Jean-François: „Je tiens mon affaire!” („Het is me gelukt!”) Daarna viel hij flauw.  Het was 14 september 1822 – deze  maand  tweehonderd jaar geleden –  en de uitgeputte polyglot werd naar huis gedragen, waar hij een aantal dagen in semi-comateuze toestand in bed doorbracht, voordat hij zich weer aan het werk zette. De wereld moest namelijk weten dat het hem was gelukt: Jean-François Champollion had het hiërogliefenschrift gekraakt. Bij zo’n ontdekking hoorde natuurlijk een spectaculair Eureka-moment – en dus keek niemand er van op dat Champollion in het Institut de France van zijn stokje ging. Er is alleen een klein probleempje met deze anekdote: we lezen voor  het eerst over dit voorval in een biografie van Champollion die twintig jaar na zijn dood verscheen. Contemporaine bronnen voor de dramatische scène zijn er niet. Dat wil niet zeggen dat het niet gebeurd is – aantekeningen kunnen verloren gaan – maar het geeft  aan dat de ontcijfering van het schrift van de farao’s Champollion een mythische status bezorgde, de status van een eenzaam genie dat ten koste van zijn gezondheid was geslaagd waar anderen hadden gefaald. De geschiedenis van de ontcijfering van het hiërogliefenschrift is  gecompliceerder dan  dat. Het is een verhaal van meerdere onderzoekers die tegelijk aan een probleem werkten en  elkaar (in wetenschappelijke zin) naar het leven stonden. En het is vooral het verhaal van de race tussen  de Fransman Champollion en de Engelsman Thomas Young om als eerste de sleutel van  het Egyptische geheimschrift te ontdekken. Veel mensen denken dat het onderzoek naar hiërogliefen begon met de vondst van de  Steen van Rosetta. Dat klopt niet. In de eeuwen ervoor hadden islamitische geleerden al geprobeerd de tekens op Egyptische papyri, tempels, obelisken en stèles te ontcijferen –  zonder veel succes. Ook in Europa waren geleerden al langer op de hoogte van het bestaan  van het schrift dat bestond uit tekeningen van mensen, dieren en dingen, maar  het decoderen ervan leek een onmogelijke klus. En toen dook tijdens de Egyptische veldtocht van Napoleon in 1799 een steen op die een tekst uit 196 voor Christus bevatte in drie schriften: hiërogliefen, demotisch (een Egyptisch  schrift van ‘schrijfletters’) en Grieks. Een Franse soldaat vond de stèle in een fort bij de plaats Rosetta  en het gevaarte van ruim 750 kilogram werd onderzocht door de savants (wetenschappers) die Napoleon op zijn veldtocht had meegenomen.  Zij konden het Grieks lezen en zagen dat  rond de naam van farao Ptolemaeus een ovalen lijn  getekend was, die ze een cartouche noemden (omdat de vorm  eruit zag als een cartouche, het zakje waarin het kruit voor een musketschot zat).  Ook in de andere twee teksten stonden dit soort cartouches met tekens erin. Het lag voor de hand dat het  om dezelfde teksten ging. Met behulp van de namen in de cartouches waren misschien de twee andere schriftsoorten te kraken. De Fransen verloren de strijd in Egypte van de Britten, die alle archeologische vondsten in beslag namen en in 1801 afvoerden naar Londen. Omdat de savants al kopieën hadden gemaakt van de in steen gebeitelde teksten – en van andere opschriften die ze in Egypte hadden aangetroffen  – kon nu aan beide zijden van het Kanaal  begonnen worden met de ontcijfering van het Egyptisch. Dat schrift kende een aantal verschijningsvormen: 1) De fraaie hiëroglyfen die in steen  of op belangrijke papyri waren aangebracht, 2) Het daarvan afgeleide hiëratisch schrift dat met pen en inkt op papyrus aan elkaar geschreven werd en 3) het demotisch schrift dat rond 700 voor Christus als eenvoudiger vorm van het hiëratisch ontstond. In al deze schrijfwijzen ontbraken klinkers. Vanaf de tijd dat de opvolgers van Alexander de Grote de scepter zwaaiden in Egypte, de vierde eeuw voor Christus, mengde Grieks zich met demotisch, dat uiteindelijk verdween en werd vervangen door 4) Koptisch, een schrift met demotische én Griekse tekens – en dus klinkers.  Papyrus met daarop een hymne aan de zonnegod Ra, afkomstig uit de Derde Tussenperiode (1070-664 voor Christus).  Foto Getty Images  Dit alles was in 1799  nog volstrekt onbekend.  Toen de Steen van Rossetta werd gevonden, was Jean-François Champollion negen jaar oud.  Hij kwam uit een middenklasse-gezin – zijn vader was boekhandelaar – dat welwillend stond tegenover de idealen van de Franse Revolutie. Hij werd  opgevoed door zijn twaalf jaar oudere broer Jacques-Joseph (zelf ook een geleerde) die zijn hele leven zijn steun en toeverlaat was. Champollion was al op jonge leeftijd gefascineerd geraakt door de Egyptische cultuur en besloot dat hij die wilde ontsluiten via het Koptisch, de taal die nog altijd in Egypte werd gesproken en waarvan hij vermoedde dat het een directe nazaat was van het  oude Egyptisch. Als tiener  in Parijs ging hij in de leer bij een Koptisch-christelijke Egyptische  priester en leerde hij zichzelf ook Hebreeuws, Arabisch, Aramees en Perzisch om het oude Egyptisch beter te kunnen ontsluiten. Aan zijn inzet lag het dus niet. Maar het pad naar die glorieuze 14 september 1822 was niet recht en lag vol valkuilen. Champollion dacht aanvankelijk dat het Koptische alfabet zich makkelijk zou laten overzetten in een hiërogliefenalfabet. Niets bleek minder waar. In 1808 schreef hij wanhopig aan zijn broer: „Ik kom niet verder! Groepen [tekens]  stoppen me. Ik heb ze bestudeerd, hele dagen over ze nagedacht … en er niks van begrepen!” Champollion wist niet hoe het hiërogliefenschrift en het demotisch op de Steen van Rosetta aan elkaar verwant waren. Hij wist  zelfs niet zeker of  dit überhaupt wel het geval  was. Hij wist ook niet  of de vreemde tekens stonden voor klanken of woorden. Waren het letters, zoals in ons alfabet, waren het lettergrepen (een ‘syllabisch’ schrift) of  stonden de tekens voor een ding of concept (een pictografisch  of logografisch schrift, waarbij het teken een  plaatje is van het bedoelde voorwerp of staat voor een woord)? Vanwege het mystieke aura dat om het oude Egypte hing, vermoedden veel Europese geleerden dat het om de laatste variant ging, waarbij met religieuze symbolen geheime kennis zou zijn genoteerd.   In Frankrijk had Champollion een aantal concurrenten, onder wie zijn eigen leraar Silvestre de Sacy, maar hij wist niet dat ook in Engeland iemand bezig was met het mysterie van de Steen van Rosetta. Dat  was Thomas Young, een man die door zijn biograaf  The Last Man Who Knew Everything is  genoemd. Een blik op Youngs cv  leert dat dit  niet  onterecht was. Young, zeventien jaar ouder dan Champollion,  kon lezen toen hij twee was en had op zijn vierde de bijbel uit. School was saai, dus leerde hij  – naast het verplichte Latijn en Grieks – Frans, Italiaans, Hebreeuws, Arabisch, Perzisch, Turks, Ethiopisch en ook nog wat van de taal van de Chaldeeën  en Samaritanen. Young was ook dol op natuurwetenschappen. Omdat je nu eenmaal een beroep moest hebben, volgde hij een  opleiding tot arts.  Een erfenis zorgde er al snel voor dat hij niet meer  hoefde te werken voor zijn geld, wat hem de tijd gaf zich geheel aan zijn geleerde  passies te wijden. Een groot verschil met Champollion die moest leven van baantjes als docent, in een roerige periode van de Franse geschiedenis. Zijn  politieke keuzes leidden een aantal keren tot  ontslag. Young begon in 1814 te werken aan de Steen van Rosetta. Als eerste boog hij zich over het middelste deel, het demotische.  Zijn  geheugen en zijn fenomenale vermogen om patronen te ontwaren, wekten bij hem het vermoeden  dat de tekens van het demotisch en het hiërogliefenschrift aan elkaar verwant waren. Hij dacht  ook  dat het demotisch schrift bestond uit  een combinatie van pictografische en fonetische tekens.  Thomas Young Beeld ANP / Science Photo Library In 1819 publiceerde hij anoniem een artikel als supplement van de Encyclopaedia Britannica waarin hij zijn kennis met de wereld deelde. In het artikel gaf Young zijn transliteratie (het omzetten van het ene schrift in het andere)  van de hiëroglyfenletters die  de namen Ptolemaeus en Berenike vormden. Verder sprak hij het vermoeden uit dat sommige hiëroglyfen achter een groep tekens werden geplaatst  als  determinatieve bepaling: ze gaven aan hoe je het woord ervoor moest begrijpen.  Champollion zat  op heel een ander spoor.  Hij publiceerde rond deze tijd De l’écriture hiératique des anciens égyptiens, waarin hij correct stelde dat hiëratisch een vereenvoudigde versie van het hiërogliefenschrift was.  Hij zat er echter helemaal naast met zijn aanname dat hiëratisch en demotisch geheel symbolische schriften waren – en dat hetzelfde dus gold voor het hiërogliefenschrift.  Jean-François Champollion Beeld Getty Images Iets later  las hij het artikel van Young en kwam hij  er ook zelf achter dat  zijn ideeën niet konden  kloppen, mede omdat op de Steen van Rosetta  486 Griekse woorden stonden en 1.419 hiërogliefen. Als die hiërogliefen inderdaad stuk voor stuk voor één begrip zouden staan, dan waren dat er veel te veel. Het oude Egyptisch moest dus ook een fonetische component hebben, begon het  Champollion te dagen. Met behulp van een tekening van een Egyptische obelisk die naar Engeland was vervoerd, zette hij in de eerste maanden van 1822 de volgende stap. Hij las in een cartouche  in hiëroglyfen de naam Cleopatra. De letter ‘l’ werd in haar naam – net als in die van Ptolemaeus –  afgebeeld door een leeuw, tot Champollions  grote genoegen. „Deze twee leeuwen zullen de leeuw [een motief dat hij voor zichzelf gekozen had] aan de overwinning helpen.” Champollion was er nu  bijna. Zijn analyse van het Egyptische schrift bevatte nog één belangrijke foute aanname: hij dacht dat hiërogliefen alleen bij de weergave van buitenlandse namen een fonetische functie hadden. Het laatste puzzelstukje viel op zijn plaats toen hij tekeningen ontving van de tempel van Aboe Simbel. Daarop  las hij in een cartouche met hiërogliefen de naam Ramses. Hij herkende het eerste teken als een zon en wist vanwege zijn kennis van het Koptisch dat dit als ‘ra’ moest worden uitgesproken. De laatste twee tekens  kende hij uit zijn transliteratie van de naam Ptolemaeus als een ‘s’. Hij las dus Ra*s(e)s.  De klank ertussen kon hij nu afleiden, dat moest een ‘m’ zijn. Ramses was een farao-naam van lang vóór de komst van de Grieken naar Egypte. Ergo: het Egyptisch schrift gebruikte voor het weergeven van eigennamen  altijd al een combinatie van symbolische/logografische en fonetische tekens. Champollion raapte  zijn papieren bij elkaar en rende de straat op, richting het Institut de France – om daar flauw te vallen.  
 In dit gebouw was de Académie des inscriptions et belles-lettres gevestigd.  Op 27 september hield Champollion er  een lezing over zijn bevindingen. Zijn tekst stuurde hij als een brief aan Joseph Dacier, de secretaris van het illustere gezelschap. Met deze  Lettre à M. Dacier relative à l’alphabet des hiéroglyphes phonétiques ging  de 31-jarige Fransman de geschiedenis in als de man die het hiërogliefenschrift heeft gekraakt. Stom toevallig was Thomas Young die dag bij de lezing aanwezig. Aanvankelijk was hij gul met zijn lof voor Champollion. Hij schreef een vriend dat zijn jonge collega uiteraard „een Engelse sleutel” had gebruikt, „maar het slot was zo vreselijk roestig dat geen gewone arm de kracht had gehad het open te draaien.” Toen Champollion in latere publicaties echter weigerde Young de credits te geven die hij meende te verdienen, sloeg diens welwillendheid om in vijandschap. Hij kraakte het werk van de Fransman af  en liet de hiërogliefen verder links liggen. Hij had  genoeg andere passies. Champollion zou de tien jaar die zijn leven nog duurde volledig wijden aan het Egyptische schrift. Om te bewijzen dat zijn systeem allesverklarend was – in tegenstelling tot de paar letters die Young  ontcijferd dacht te hebben –  publiceerde hij in 1824 het zeshonderd pagina’s dikke Précis du système hiéroglyphique des anciens Égyptiens. Daarin schreef hij dat  fonetische tekens niet alleen in eigennamen werden  gebruikt, maar ook in de rest van de Egyptische taal – en dat dit al zo was vanaf het ontstaan ervan, niet pas na de komst van de Grieken. Ook wierp hij meer licht op de werking van de determinatieven, de speciale tekens die aangeven hoe het woord dat ervoor staat begrepen moet worden. Het systeem dat hij in de Précis presenteerde,  kon zo gebruikt worden om alle oude Egyptische teksten te lezen. We weten nu dat er zo’n 800 hiërogliefen hebben bestaan die vanaf de uitvinding van  het schrift  3.000 jaar lang in  gebruik zijn geweest. Daarvan waren er 24 fonetisch.    In 1828 zag Champollion eindelijk het land van zijn dromen, als lid van een expeditie. Hij reisde van Alexandrië in het noorden naar Aboe Simbel  in het zuiden, dronk water uit de Nijl („champagne”),  zag de piramides van Gizeh („lelijk van dichtbij”) en  de koningsstad Thebe („wij in Europa zijn maar Lilliputters”). Tijdens  de  maandenlange tocht bleek dat hij alle inscripties kon lezen. Hij  kopieerde er honderden. Champollion schreef weer een brief aan Dacier van de Académie: „Ik ben er trots op te kunnen zeggen, nu ik de loop van de Nijl heb gevolgd van de monding tot de tweede cataract, dat ik het recht heb om u te melden dat er niks veranderd hoeft te worden aan onze Lettre  relative à l’alphabet des hiéroglyphe. Ons alfabet klopt.”   De ontcijfering van het spijkerschrift kent zijn eigen Steen van Rosetta: de Behistun-inscriptie. In drie talen – Oud-Perzisch,  Babylonisch en Elamitisch  –  vertelt deze inscriptie over de daden van de Perzische koning  Darius I (549-486 voor Christus). Het relaas is uitgehakt in een rots, dus westerse onderzoekers  konden het niet meenemen naar huis om te bestuderen. Henry Rawlinson, een Britse militair/politicus/wetenschapper, beklom daarom  in 1835 met hulp van een lokale jongen de rotswand om de tekst te kopiëren. Daarna zette hij zich aan de vertaling. Hij werd bij het vertalen ervan  geholpen door het feit dat andere wetenschappers al  duidelijk was geworden dat  Oud-Perzisch een alfabetisch  schrift was en dat een woord dat herhaaldelijk terugkwam in inscripties ‘koning’ moest zijn. Met behulp van Griekse koningslijsten lukte het  een aantal namen te identificeren, waarna de rest van de letters kon worden ontcijferd. Rawlinson had in 1837 zijn vertaling van de Oud-Perzische tekst af. Hierna begon hij aan de Babylonische tekst. Het ging om syllabische taal (elk teken  is een lettergreep), maar soms waren de tekens ook logogrammen (een woord) of een aanwijzing hoe het teken ernaast te lezen (determinatief).   De Babylonisch tekst was een vorm van Akkadisch, dat in totaal zo’n 600  tekens kent.  Ook andere taalvorsers ging met de  inscriptie aan het werk. In 1857 organiseerde de Royal Asiatic Society in Loden een experiment waarbij Rawlinson en drie andere  onderzoekers de opdracht kregen een Assyrische tekst te vertalen. De vertalingen kwamen voldoende overeen, waarna de jury Akkadisch spijkerschrift  officieel voor ontcijferd verklaarde. Andere talen die in spijkerschrift geschreven werden (Elamitisch en Sumerisch) volgden, mede dankzij tweetalige kleitabletten die klerken lang geleden hadden gebruikt om te oefenen.   Aan het klassieke Grieks ging een dialect vooraf dat Myceens heet.  In de ruïnes van een paleis op Kreta zijn de meeste inscripties gevonden in  deze taal, die tussen de zestiende en elfde eeuw voor Christus in Griekenland werd gebruikt. Arthur Evans, die in 1899 begon met het opgraven van het paleis, dacht dat de inscripties  op de kleitabletten  hoorden bij het Minoïsch, een niet-Indo-Europese taal. Uit het aantal verschillende tekens dat hij aantrof, leidde Evans af dat het ging om een syllabisch schrift (elk teken een lettergreep). Hij kwam niet verder met de ontcijfering van wat hij Lineair B noemde.  In de jaren veertig  zette classica Alice Kober nieuwe stappen. Zij stelde vast  dat het om  een taal ging waarbij de uitgangen van een woord veranderen al naar gelang de functie die het in de zin heeft. Dat heet inflexie. Kober maakte een lijst van symbolen waarvan ze vermoedde dat die eindigden op dezelfde medeklinker, maar begonnen met een andere klinker. Ze had nog geen idee om welke klanken het ging.  Kober overleed jong, en het was autodidact Michael Ventris die voortbouwend   op haar werk het schrift  wist te kraken. Ventris was een amateur die als schooljongen een lezing van Evans had bijgewoond en ter plekke besloot de geheimzinnige taal te gaan ontcijferen.  Hij maakte een soort matrixen waarin hij  tekens groepeerde en onderscheidde als klinkers of medeklinkers. Ventris   realiseerde zich dat woorden  op sommige tabletten plaatsnamen op Kreta moesten zijn, en dat was de koevoet die hij nodig had om het schrift verder open te wrikken. De taal die met Lineair B geschreven was een syllabisch schrift, concludeerde hij in 1952, en de taal die ermee geschreven werd, bleek Grieks en géén Minoïsch, zoals Evans had gedacht.||https://www.nrc.nl//nieuws/2022/09/23/het-raadsel-van-rosetta-de-race-om-de-ontcijfering-van-het-hierogliefenschrift-a4142701
2022-09-23||Het Uur met traumapsycholoog Iva Bicanic|| Lang voordat de voorpagina’s er vol mee stonden, hield traumapsycholoog, relatietherapeut en advocaat Iva Bicanic zich al bezig met seksueel misbruik en de slachtoffers daarvan. Hoe kijkt zij terug op vijf jaar #MeToo? Pieter van der Wielen spreekt haar over de schadelijke effecten van onbegrip voor slachtoffers én van het cancellen van de daders, over hoe #MeToo afleidt van de kern van het probleem, en over hoe ze zelf omgaat met de verhalen die ze elke dag in haar praktijk hoort. 
Let op, deze aflevering bevat thema’s die mogelijk schokkend kunnen zijn, zoals seksueel misbruik en zelfdoding.
 Let op, deze aflevering bevat thema’s die mogelijk schokkend kunnen zijn, zoals seksueel misbruik en zelfdoding.  Iva Bicanic is 30 september te gast bij het Betweter festival van de Universiteit Utrecht. Presentatie: Pieter van der Wielen Redactie: Elze van Driel, Anouk van Kampen & Mira Zeehandelaar Mixage: Audiochef Muziek: Rufus van Baardwijk||https://www.nrc.nl//nieuws/2022/09/23/het-uur-met-iva-bicanic-a4142968
2022-09-23||Felle protesten in Iran: ‘Jina is een symbool van onze onderdrukking geworden’||‘Sorry, de verbinding is heel slecht”, zegt een vrouw in Iran over een haperende telefoonlijn. „Het internet valt de hele tijd uit. Dat komt door de regering, ze proberen ons van de wereld af te snijden. Ik ben bang dat we in de komende dagen helemaal geen internet meer zullen hebben.” De vrouw van achterin de twintig woont in de stad Sanandaj (in het Koerdisch: Senna) en demonstreert al een week tegen het Iraanse regime. Vanwege het grote risico op arrestatie wil ze niet met haar naam in de krant. NRC beschikt over haar naam en een opname van het gesprek. De protesten begonnen na de dood van de 22-jarige Koerdische vrouw Mahsa Amini (haar Koerdische voornaam is Jina, wat ‘leven’ betekent). Amini kwam uit de Koerdische plaats Saqez en werd vorige week dinsdag opgepakt door de zedenpolitie in Teheran, die vond dat ze haar hoofddoek niet strak genoeg om had. Daarbij is ze volgens ooggetuigen op haar hoofd geslagen, waarna ze in een coma belandde en drie dagen later overleed. Inmiddels hebben de protesten zich door heel Iran verspreid.  „Jina is een symbool van onze onderdrukking geworden”, zegt de vrouw over de telefoon. „Maar deze protesten gaan om veel meer dan Jina. We protesteren omdat we onze rechten willen, vrij willen zijn en de regering willen veranderen.” De vrouw is net terug van demonstraties en vertelt wat ze op straat gezien heeft. „Er was een meisje dat naar het midden van de straat liep, haar hoofddoek aftrok en ermee in het rond begon te zwaaien. Toen kwam de politie. Ineens begonnen ze te schieten, met echte kogels. We renden zo hard als we konden. Ik was heel bang, maar voelde me op dat moment ook vol met leven. Deze beweging geeft ons leven.” De provincie Koerdistan is niet alleen het epicentrum van de protesten, er wordt ook extra hard  opgetreden door de Iraanse autoriteiten. „De aantallen politiemensen hier zijn  veel hoger dan in andere steden”, zegt de vrouw. „Eerst vocht de politie met traangas en wapenstokken, maar nu gebruiken ze echte kogels. Er is een oorlog gaande op straat, een oorlog tussen de regering en het volk. Maar waar de regering wapens gebruikt, hebben wij alleen stenen en onze slogans.”  Tot dusverre kwamen 31 demonstranten om het leven, meldt de BBC op basis van een Iraanse mensenrechtenorganisatie. Het toenemende geweld van de autoriteiten roept herinneringen op aan de zogenoemde Novemberprotesten van 2019, toen vele honderden mensen om het leven kwamen. Ook toen was er sprake van een internet-black out, waardoor de schaal van de repressie pas later aan het licht kwam.  Zowel dit keer als tijdens eerdere protesten eisten demonstranten de val van het regime. Maar waar de betogingen in 2019 begonnen na een verhoging van de brandstofprijzen, staan dit keer de eisen van vrouwen meer centraal. „Er zijn veel meer vrouwen op straat dan tijdens eerdere protesten”, zegt ook de vrouw in Koerdistan. „We noemen deze protesten de vrouwenrevolutie.”  Het lot van de vermoorde Jina komt voor Iraanse vrouwen dan ook heel dichtbij, zegt Azadeh Pourzand, een Iraanse onderzoeker die promoveert op de vrouwenrechtenbeweging in Iran aan de School of Oriental and African Studies in Londen. „Iedere Iraanse vrouw weet wat het is om met de zedenpolitie in aanraking te komen”, zegt Pourzand telefonisch. Haar eigen eerste ervaring was toen ze vijf jaar oud was. „De zedenpolitie viel een familiebijeenkomst binnen waarbij mannen en vrouwen naast elkaar zaten en vrouwen geen hoofddoek droegen. We werden allemaal meegesleurd naar een detentiecentrum. Ik herinner me nog steeds hoe hard ik moest gillen van angst.” De Iraanse zedenpolitie controleert of de bevolking zich houdt aan de strikt islamitische gedragsnormen van het regime. Een te losjes gedragen hoofddoek, een strakke spijkerbroek of geflirt tussen mannen en vrouwen kunnen allemaal reden zijn voor arrestatie. „Vervolgens brengen ze je naar een ‘heropvoedingscentrum’”, zegt Pourzand. „De zedenpolitie presenteert dit als een gunst om je op het goede pad te houden. Maar het is pure intimidatie.” Die voortdurende dreiging schept volgens Pourzand eenheid en politiek bewustzijn onder Iraanse vrouwen van verschillende achtergronden. „We voelen ons allemaal tweederangsburgers”, zegt de onderzoeker. „Zodra je je huis uitstapt, moet je vechten. Je moet vechten om niet te worden lastiggevallen door mannen, om niet gearresteerd te worden door de politie, om niet moreel corrupt te worden genoemd. Die ervaring maakt van vrouwen activisten. Zo schiet het islamitische regime zichzelf in de voet.” Naast vrouwenrechten staan ook de rechten van etnische minderheden tijdens deze protesten centraler dan voorheen. „Koerdistan is de leider van deze protesten”, zegt de Koerdische vrouw. „Wij geloven dat Jina niet alleen vermoord is vanwege haar hoofddoek, maar ook omdat ze een Koerd is.” Iran telt naast een Perzische meerderheid talloze minderheden, waaronder Koerden, Azerbeidzjanen, Baloetsjen, Gilaki en Arabieren. „Wij worden dubbel onderdrukt”, zegt de vrouw. „Net als andere Iraniërs lijden we onder het islamitische regime, maar we hebben ook andere eisen. We willen onze toekomst zelf kunnen vormgeven. We willen onafhankelijkheid.” De vrouw proeft dit keer meer begrip voor dat soort grieven bij haar Perzische landgenoten dan voorheen. „Er is dit keer veel meer eenheid tussen Koerdische en Perzische demonstranten”, zegt ze. „De Perzen gebruiken onze Koerdische slogans, zoals ‘Jin, Jiyan, Azadi!’ (vrouw, leven, vrijheid). Ondanks onze verschillen willen we allemaal af van dit islamitische regime.” Maar of de protesten door zullen zetten, durft de vrouw niet te zeggen. Donderdagavond waren er volgens haar in Koerdistan al minder mensen op straat dan in de dagen daarvoor. „Het regime is bezig heel veel wapens en politie naar Koerdistan te verplaatsen”, zegt ze. „Op sociale media zag ik zelfs een foto van een tank. Ik weet niet wat ik moet geloven, maar ik weet dat dit regime bereid is ons te vermoorden.”||https://www.nrc.nl//nieuws/2022/09/23/jina-is-een-symbool-van-onze-onderdrukking-geworden-2-a4142966
2022-09-23||Bij breakdancers 155 moet het niet te abstract worden, wél grappig||Het enige nadeel van dans, vindt danser en regisseur Thomas Bos (33), is dat veel mensen denken dat het niets voor hen is. Terwijl de enige bagage die je nodig hebt om een show van 155 (eenvijfvijf) te waarderen je eigen lichaam is, ogen in je hoofd en enige weet van de wereld om je heen, aldus zijn broer Erik Bos (35). Hij is danser, choreograaf en artistiek leider van de vriendengroep die twaalf jaar geleden, toen nog met de iLL Skill Squad de jury van Holland’s Got Talent in totale verwarring achterliet na een krankzinnig, verre van gelikt, onweerstaanbaar grappig breakdance optreden. Jurylid Dan Karaty adviseerde, weliswaar geamuseerd, wat meer training en een ‘echte choreograaf’.  Erik: „Dat is dus precies wat we niet hebben gedaan. Ik vind het niet erg als het een beetje houtje- touwtje is, gewoon jongens die wat proberen. Het is geen Marvel-film. Het is juist mooi als je denkt dat jíj daar ook had kunnen staan.” De belangrijkste criteria voor een aspirant 155-lid: „Doet hij breakdance en kan hij ouwehoeren?” „En hij hoeft niet eens echt goed te breaken”, vult broer Thomas aan. „Wel een beetje skills natuurlijk. Sfeer is heel belangrijk.” Onder het logo van 155 staat hun credo: ‘A dance of friendship.’   Maar net zo min als Karel Appel dat deed, rotzooit 155 maar wat aan, al wekte het optreden in de tv-talentenjacht die indruk. De shows die 155 sindsdien met steeds meer succes maakte, lijken dan wel het gevolg van avonden met veel bier en zoute pinda’s, maar onder absurdistische humor en de gekte schuilen wel degelijk grotere en kleinere maatschappelijke thema’s en fenomenen. Hun succesvolle voorstelling Stuk toonde met heerlijk jongensgeklooi en, inderdaad, ouwehoeren de perikelen waarmee iedereen tijdens de corona-pandemie  worstelde, met een glibberchoreografie op een met was-je-handen-stuk-zeep ingesmeerde vloer tot slot. Andere voorstellingen, films en festivalacts – 155 zette onder andere Lowlands en Sziget in de hens – gaan over groepsdruk, hypes, erbij horen of alto willen zijn. De machocultuur van de hiphop wordt ook regelmatig op de hak genomen. In Controle, de nieuwe show, richten ze de blik op zichzelf en hun mede-dertigplussers. De vloer bestaat uit drie loopbanden die telkens van tempo en richting veranderen. Erik: „We wilden een vorm vinden om controleverlies te veroorzaken. Heel hard rennen en toch niet vooruitkomen, staat symbool voor onze generatie. En je gaat tig keer naar de sportschool, maar bent toch niet mooi genoeg. Vandaar die loopbanden.” Thomas: „Het is ook een vet idee. Ik hou ervan als je niet kunt nadenken over hoe je beweegt.” Hij heeft, vertelt hij tijdens Controle, onlangs een huis gekocht, voor veel te veel geld uiteraard. Blijkt er houtworm in te zitten. „Je weet nooit wanneer het kleed weer onder je wordt weggetrokken.” Een onderliggend concept is er dus wel degelijk, maar niet van de geabstraheerde ‘conceptuele’ soort die velen afschrikt. „Wij gaan ook niet uit van de danstraditie”, zegt Erik, „maar van gifjes die wij vet vinden. Daar hebben we een enorm archief van. Gewoon mensen die op hun bek gaan. Zodra het te abstract wordt raak je mij een beetje kwijt.”  Humor is een voorwaarde, niet perfectie. Die combinatie van dans en comedy is niet alledaags. Dat kan iets te maken hebben met de cultuur van de officiële dansopleidingen, denkt Erik, die als enige dat traject volgde. „Wij zijn als groep min of meer per ongeluk dans gaan maken, ieder vanuit een andere voorgeschiedenis. Vanuit mijn achtergrond kan ik zeggen dat angst een deel is van de academie. Als een docent of een choreograaf zegt ‘je kunt het niet, je bent niet flexibel genoeg’, is het moeilijk om lol te hebben.” Thomas: „Ik kan na drie meniscusoperaties minder met mijn linkerknie. Door eromheen te werken wordt het iets raars. Het is fijn om te denken dat het daardoor béter wordt. Wat dat betreft is breakdance de vetste dansstijl, je ziet de gekste shit.” Erik: „Maar misschien dat er daarom zo weinig humor in de dans is. Dansers gaan ook nooit samen zuipen na de voorstelling. Ze strekken en stappen met een heat pack in de trein.” Vriendschap en humor bepalen vijftig procent van wat 155 maakt. Thomas: „Als we zelf heel hard moeten lachen, is het goed. Natuurlijk komt het voor dat we iets supermooi vinden – misschien iets te weinig – maar het is belangrijker dat we het leuk vinden. Dan doen we het gewoon zo.” Met die aanpak hebben ze intussen een breed publiek opgebouwd en, ook voor de films en ontzetten grappige sketches (onder andere voor Klokhuis), prijzen in de wacht gesleept. 155 kreeg zelfs de moeilijkste doelgroep, motorrijders, het theater in met de voorstelling Motors. Over de plankgas als probaat middel tegen hoofdpijn en huilen in je helm. Thomas: “Niet dat de zalen vol zaten, maar er waren wel van die gasten. Dat vond ik supervet.” ||https://www.nrc.nl//nieuws/2022/09/23/bij-breakdancers-155-moet-het-niet-te-abstract-worden-wel-grappig-2-a4142965
2022-09-23||Opinie | Wat betreft klimaatactie verkeert de luchtvaart in een parallel universum||       Harald Buijtendijk  en Eke Eijgelaar zijn toerismeonderzoekers verbonden aan Breda University of Applied Sciences.  Martijn Duineveld is dat bij Wageningen University & Research. Volgens de Klimaatwet moet Nederland een CO2-uitstootreductie realiseren van 49 procent  in 2030 en 95 procent  in 2050 (ten opzichte van 1990). Dat betekent dat er de komende acht  jaar gemiddeld jaarlijks minstens 8,5 procent  minder uitstoot moet zijn. Het kabinet is nog ambitieuzer: 60 procent uitstootreductie in 2030 en 100 procent  in 2050. Waar veel sectoren vóór totstandkoming van de Klimaatwet al een daling hadden ingezet, steeg de uitstoot van onze binnen- en buitenlandse vakanties de afgelopen twee decennia (tot 2019)  juist met 25 procent.   Die groei wordt bijna volledig veroorzaakt door luchtvaartafhankelijk toerisme. Voor een kwart van al onze vakanties nemen we het vliegtuig en die veroorzaken bijna twee derde van onze vakantie-uitstoot. Andersom komt bijna 40 procent van alle uitstoot door vakanties in Nederland van een paar procent overzeese bezoekers die met het vliegtuig naar ons land komen. De oplossing is dus duidelijk. Om te voldoen aan de Klimaatwet moet toerisme snel van zijn luchtvaartafhankelijkheid af. Dit vereist regie vanuit de Rijksoverheid.  De luchtvaart gaat namelijk niet uit zichzelf aan deze wet voldoen, na decennialang beleid van pappen en nathouden. Daardoor is een sectorkliek gecreëerd, gedomineerd door Schiphol en grootgebruiker KLM, die voortdurend uitzonderingsposities opeist en zichzelf boven de wet plaatst. Woningnood? Schiphol plant zonder milieuvergunning doodleuk een nieuwe terminal. Verduurzamen? Alleen als vliegen spotgoedkoop blijft en elke vorm van belasting in controversiële technofixes wordt gestopt. Als het gaat om klimaatactie verkeert de Nederlandse luchtvaart in een parallel universum.  Zaak dus voor de toerismebranch, die deze maandag bijeenkomt op de Nationale Toerisme Top in Almere, om nu afstand te nemen van de luchtvaart. Dat zal niet makkelijk zijn. De overheid heeft vaak de neiging door een economische bril naar de problematiek te kijken en vervalt te snel en te vaak in sectorbelangenbehartiging ten koste van het publieke belang.  Het huidige inkomend toerismebeleid is – ondanks fraaie retoriek over bestemmingsontwikkeling – nog steeds grotendeels bestemmingsmarketingbeleid ten gunste van bedrijven. Amsterdam begon in de zomer van 2021 een marketingcampagne om toeristen terug naar de stad te halen en zit inmiddels ondanks de toeristenbelasting voller dan ooit: voor een groot deel met toeristen die voor een paar tientjes naar de hoofdstad vliegen. En ook al ziet men dat nabijgelegen markten als België en Duitsland veel resistenter en groter zijn (en daarmee veel belangrijker voor Nederland), toch blijft landelijk op de langere termijn het vizier ook op verder weg gelegen en daarmee luchtvaartafhankelijke markten gericht.  Het uitgaand toerismebeleid heeft verduurzaming overgelaten aan zelfregulering door reisorganisaties: klimaatneutraliteit wordt hierbinnen slechts door een enkeling serieus genomen. De verantwoordelijkheid voor verduurzaming wordt grotendeels bij de consument gelegd; ondertussen blijft men al dan niet met behulp van ecofabels de markt volpompen met goedkope vliegvakanties.  Dé belichaming van de onwil om aan de Klimaatwet te voldoen en liever bestaande verdienmodellen in stand te houden zijn wel de tearjerkende ceo’s die bij de – laten we eerlijk zijn – nog steeds zeer milde ingrepen in de luchtvaart meteen betogen dat ‘de Nederlander’ dan niet meer op vakantie kan. Hetzelfde geldt voor het over één kam scheren van het hele palet aan mogelijkheden om vakanties klimaatvriendelijker te maken middels opmerkingen dat vakanties nu eenmaal niet duurzaam zijn.  Wij pleiten daarom voor een fundamenteel ander toerismebeleid. De overheid zou toerisme niet langer als sector moeten zien die moet worden gestimuleerd en ondersteund, maar als strategie om het vakantievliegen en de hiermee verband houdende uitstoot te beperken.  Door concrete reductiedoelen te stellen als het gaat om productaanbod,  bijvoorbeeld elk jaar 8,5 procent minder uitstoot voor inkomend en uitgaand toerisme, conform de Klimaatwet,  kan de Rijksoverheid bedrijven stimuleren om vaart te maken met de ontwikkeling van ‘vakantieproducten’ dichter bij huis en met klimaatvriendelijkere vervoermiddelen. Op deze manier wordt benchmarken mogelijk. Ook wordt zo voorkomen dat bedrijven de verantwoordelijkheid voor uitstootreductie blijven doorschuiven naar de consument. Bedrijven die al hard werken aan nieuwe vakantieproducten zonder het vliegtuig zullen zich hierdoor gesteund voelen. Dit is een goed moment voor dergelijk beleid want er zijn redenen voor voorzichtig optimisme. Het treinvakantie-aanbod zit in de lift en de vraag ook. Maar een ware versnelling wordt pas bereikt als de overheid deze ontwikkelingen een duwtje in de rug geeft. Door nu door te pakken komen de klimaatambities van het kabinet een stuk dichterbij. ||https://www.nrc.nl//nieuws/2022/09/23/toerisme-kan-best-zonder-luchtvaart-2-a4142964
2022-09-23||Vliegtuigfabrikant Boeing treft schikking van 200 miljoen dollar met Amerikaanse beurswaakhond||Met de Amerikaanse toezichthouder voor beurshandel is door vliegtuigfabrikant Boeing een schikking getroffen van 200 miljoen dollar (205 miljoen euro). Oud-topman Dennis Muilenburg gaat daarnaast akkoord met een boete van 1 miljoen dollar. Dat meldt de Securities and Exchange Commission (SEC) donderdag in een persbericht. Boeing wordt beschuldigd van het verkeerd en onvolledig informeren van beleggers over de veiligheid van de 737 MAX-toestellen. Met deze schikking koopt Boeing verdere vervolging af.  De toezichthouder opende een onderzoek naar het concern in de nasleep van twee vliegtuigrampen met de 737 MAX - een in 2018, een in 2019 -, waarbij 346 mensen om het leven kwamen. De SEC schrijft dat het beursgenoteerde bedrijf geen eerlijke en waarheidsgetrouwe informatie verstrekte. Boeing en Muilenburg wisten volgens de waakhond dat er veiligheidsproblemen waren na de eerste crash in 2018. Toch verzekerden ze het publiek dat het toestel „net zo veilig was als elk ander vliegtuig”.  Na de tweede crash in 2019 bleef het concern die opvatting uitdragen, zegt de toezichthouder. Door het publiek en investeerders te misleiden, probeerden Boeing en Muilenberg het imago van de fabrikant te herstellen, „ondanks dat ze op de hoogte waren van tegenstrijdige informatie”. Hoewel Boeing en Muilenberg de beschuldigingen ontkennen noch toegeven, stemden beide partijen in met de boetes.  De 737 MAX werd wereldnieuws nadat in oktober 2018 en maart 2019 twee toestellen neerstortten. Uit het onderzoeksrapport van het Amerikaanse Huis van Afgevaardigden bleek een disfunctioneel computersysteem de oorzaak van het drama: de neus van het vliegtuig werd op het verkeerde moment naar beneden gedrukt. Eerder trof Boeing een schikking van 2,5 miljard dollar met het Amerikaanse ministerie van Justitie en de Federal Aviation Administration.||https://www.nrc.nl//nieuws/2022/09/23/vliegtuigfabrikant-boeing-treft-schikking-van-200-miljoen-dollar-met-amerikaanse-beurswaakhond-a4142959
2022-09-23||Spaanse chauffeur ongeluk Nieuw-Beijerland had sporen van cocaïne in zijn bloed||De Spaanse vrachtwagenchauffeur die een dodelijk ongeluk veroorzaakte in Nieuw-Beijerland, had sporen van cocaïne in zijn bloed terwijl hij achter het stuur zat. Dat blijkt volgens het OM uit toxicologisch onderzoek, meldt het gerechtshof Den Haag vrijdag. Bij het ernstige ongeval op een buurtfeest eind augustus vielen zeven doden, onder wie een ongeboren baby. Een aantal mensen raakte zwaargewond. De verdachte blijft voorlopig vrij onder voorwaarden. Hij moet aan alles rondom deze zaak meewerken en dient te verschijnen op de inhoudelijke zitting van zijn strafzaak. Ook mag hij geen voertuigen besturen. Het OM verzet zich hier niet tegen, al wilde de aanklager de voorlopige hechtenis van de chauffeur aanvankelijk laten verlengen omdat gevreesd werd voor herhalingsgevaar. Of de chauffeur tijdens het dodelijke ongeval een epileptische aanval heeft gehad, zoals hij zelf beweert, wordt op dit moment nog onderzocht.  Eind augustus reed de 45-jarige Spaanse chauffeur in het Zuid-Hollandse Nieuw-Beijerland met een vrachtwagen van de Zuiderzijdsedijk af, recht op een buurtbarbecue. Drie vrouwen, van wie een hoogzwanger, en drie mannen kwamen om het leven. Zeven anderen raakten gewond, onder wie ook kinderen. Op het buurtfeest waren zo’n zestig mensen uit het dorp aanwezig.  Correctie: In een eerdere versie van dit artikel stond dat er bij het ongeval acht doden vielen, onder wie een ongeboren baby. Dat klopt niet. Er vielen zeven dodelijke slachtoffers, onder wie een ongeboren baby. Dat is hierboven aangepast. Correctie (12 oktober 2022): De vrachtwagenchauffeur had sporen van cocaïne in zijn bloed. De conclusie in een eerdere versie van dit artikel dat hij onder invloed van cocaïne was, kan daaruit niet worden getrokken. Dat is hierboven aangepast.||https://www.nrc.nl//nieuws/2022/09/23/spaanse-chauffeur-ongeluk-nieuw-beijerland-had-cocaine-in-zijn-bloed-a4142963
2022-09-23||De toerekeningsvatbaarheid van een dichtende verkrachter||‘Je wordt als toneelauteur in Nederland dikwijls als een hond behandeld.” In zijn toespraak ter ere van de uitreiking van de Toneelschrijfprijs 2022 liet toneelauteur Don Duyns er begin september geen twijfel over bestaan: de toneelauteur staat in het Nederlandse theater bepaald niet bovenaan de voedselketen. In tegenstelling tot in ons omringende landen als Duitsland en Groot-Brittannië vertrekt een voorstelling in Nederland negen van de tien keer vanuit een idee van de regisseur, en schrijft de auteur daarmee vaak in opdracht, in plaats van vanuit haar eigen noodzaak. Bovendien, zo memoreerde Duyns, neemt de regisseur regelmatig de vrijheid om in de geschreven tekst te schrappen en eigen passages toe te voegen, zonder daarbij de schrijver te raadplegen. Gelukkig zijn er in Nederland ook instellingen en organisaties die de Nederlandse toneelschrijver ruim baan geven. Naast de producties van Theater Bellevue, die wél vanuit het idee van een schrijver vertrekken, en netwerkorganisatie Toneelschrijfhuis, is er nu ook Theaterbolwerk Punch. Dit theaterproductiehuis verzamelde een netwerk van gerenommeerde acteurs, regisseurs en dramaturgen om nieuwe theaterteksten van toneelauteurs te produceren en door het land te laten touren. Op basis van een doorlopende open call werden er tot nu toe vier theaterteksten geselecteerd, die de komende jaren door steeds andere casts, regisseurs en vormgevers tot voorstelling zullen worden gesmeed. De eerste productie, Ongerijmd, ging afgelopen maandag in première. Toneelauteur Frank Siera schreef de tekst al in 2015 voor een groep studenten, en liet zich daarbij inspireren door het leven van Gerrit Achterberg. Achterberg was een van de meest gerenommeerde dichters van Nederland, maar ook een psychopaat die door zijn fatale obsessies verschillende levens kapot heeft gemaakt. Hoe, zo vroeg Siera zich af, verhouden kunst en toerekeningsvatbaarheid zich tot elkaar?  Om dit gegeven te ontrafelen voeren de schrijver en regisseur Hanneke Braam vijf personages ten tonele, die zich introduceren als ‘liefhebbers van Achterberg’. Vervolgens pogen ze om orde aan te brengen in een getroebleerde geest, door het levensverhaal van Achterberg zo ‘overzichtelijk’ mogelijk te vertellen. De personages, die ieder zo hun eigen idee hebben over de gewenste focuspunten in hun verhaal, verliezen zich echter al snel in uitweidingen over taal, geestelijke gezondheid, toerekeningsvatbaarheid en kunstenaarschap.  Ondanks de sterke cast blijft het geheel enigszins op afstand. De personages blijven te veel schaakstukken in het spel dat Siera heeft bedacht: ze blijven gevangen in een vertellersrol en maken geen ontwikkeling door. Zo blijft het stuk vooral een rationeel construct, zonder veel emotionele impact. Braam stelt zich als regisseur ironisch genoeg juist te dienstbaar op ten opzichte van een tekst die in de enscenering wel wat artistiek tegenwicht had kunnen gebruiken. Zo worden in de eerste productie van Theaterbolwerk Punch ook precies de valkuilen van een schrijver-centrische aanpak duidelijk. Omdat Siera zijn personages vanuit een fascinatie met Achterberg laat vertrekken, duurt het even voordat je als kijker zelf een ingang in het stuk vindt – de banale biografische details zijn op zichzelf niet interessant als je zelf niet al fan van de dichter bent, en daarom moet Ongerijmd het lang alleen van het plezier van de taal hebben. Door alles echter uiteindelijk naar de gruweldaden van Achterberg te laten leiden zet Siera de hele voorstelling in een ander licht: hoe verhoudt alle voorgaande Spielerei zich tot de tragische afloop? Het is een onderwerp dat ook in het interessante nagesprek nog uitgebreid wordt besproken (ook tijdens de tour zal de schrijver altijd na de voorstelling met het publiek in gesprek gaan). Al gauw zijn ook Michael Jackson en R Kelly onderwerp van de discussie: het thema van de verhouding tussen het werk en het gedrag van een kunstenaar heeft sinds 2015 niets aan kracht ingeboet. Theater Theaterbolwerk Punch: Ongerijmd. Gezien 19/09, Leidse Schouwburg. Op tour t/m 3/12. Inl: tbpunch.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/23/de-toerekeningsvatbaarheid-van-een-dichtende-verkrachter-a4142962
2022-09-23||Satirisch referenda-filmpje Arjen Lubach al vele miljoenen keren bekeken||Het woensdagavond uitgezonden satirische filmpje over referenda van televisiepresentator Arjen Lubach is binnen anderhalve dag al vele miljoenen keren bekeken. Het satirische televisieprogramma De avondshow met Arjen Lubach bespot in het item Referendum for all Russians: do you want to join Holland? de dinsdag uitgeroepen schijnreferenda in door Rusland bezette Oekraïense gebieden. Volgens persbureau ANP heeft het filmpje via een tweet van RTL Nieuws-correspondent Olaf Koens ook Russische kijkers bereikt. Alleen al via dat bericht is het ruim een miljoen keer bekeken. Ook Belgische media berichten over het filmpje. „Hij [de Russische president Vladimir Poetin] regelt een referendum in een land dat niet van hem is, dat kan niet?! En als het wel kan, dan kunnen wij dat ook”, zegt Lubach ter introductie van het item waarin Russische burgers worden uitgenodigd om in een referendum te kiezen voor aansluiting bij Nederland. Wat Poetin ze namelijk niet vertelt, is volgens de makers dat „Rusland van origine bij Nederland hoort”. De Russische stem zegt dat het „tijd” is om „ons te verenigen”. „Onze koning Willem IV is ook jullie koning.” Het is dan ook „geen toeval dat Poetins dochter jaren in Voorschoten heeft gewoond”.  Het is niet de eerste keer dat een item van Lubach internationale aandacht krijgt. Dit gebeurde in 2017 ook met het item America First, Netherlands Second, waarin hij de spot dreef met de beroemde ‘America First’-uitspraak van oud-president Donald Trump. Die video werd tientallen miljoenen keren bekeken. ||https://www.nrc.nl//nieuws/2022/09/23/satirisch-referenda-filmpje-arjen-lubach-al-vele-miljoenen-keren-bekeken-a4142961
2022-09-23||In ‘Mr. Frank Visser doet uitspraak’  zie je hoe oorlogen kunnen ontstaan||Zelden zo vaak variaties op het woord grens voorbij horen komen als de afgelopen dagen. Aan van alles zit een plafond, een max, limiet, beperking en anders lopen er wel denkbeeldig lijnen of worden dammen opgeworpen. Aan groei, de energierekening, asielzoekers en spreektijd in de Tweede Kamer. Maar de meeste grensoverschrijdingen betroffen het fatsoen. Wie zei er zoal wat tegen wie: Thierry tegen Sigrid, Johan tegen Thierry, Thierry tegen Johan.  In Mr. Frank Visser doet uitspraak (SBS6) gaat het vaak over geschonden grenzen. Ruzie over schuttingen, erfafscheidingen, geluiden die door muren en plafonds dreunen. En in die territoriumconflicten tussen buren zie je hoe oorlogen kunnen ontstaan. Donderdagavond werd het conflict veroorzaakt door een usurpator die zich het terrein van zijn overburen toe-eigende. Daartoe moest hij eerst het raam op de eerste verdieping uit, over het platte dak van de garage, via het hekje van het notariskantoor en dan dwars over een drukke weg. Maar zodra hij zijn jachtgebied betrad, kon het lustmoorden beginnen.  Zijn kleur heeft hij alvast tegen, zei overbuurman Rob vals. Hij leefde  in de veronderstelling  dat hij de eigenaar was van deze Versailles-achtige achtertuin van een vrijstaand huis in Loosduinen, Den Haag. Plus „die gluiperige blik”. Kater Giovanni is zwarter dan zwart. Gerda, de vrouw van Rob, toonde haar mattenklopper. Als ze die „panter”, dat „roofdier”, die „killerkat” te pakken krijgt, „is-ie van haar”. Rob was alleszins bereid zijn roestige kattenval met valluik te showen. Krijgen ze hem te pakken, dan beloven ze van hem een „onderwaterkat” te maken. Giovanni lag ondertussen aan de overkant van de straat in een portiekwoning languit op de bank te spinnen. Eigenaren Deborah en Surin noemden hem hun „derde kind” en beklaagden zijn lot nu hij, door dreigementen van de overburen, niet meer naar buiten mag. „Het is heel zwaar voor hem. Moeilijk.” Zeker omdat zijn broer, een rooie kater, wel naar buiten kan. De dierenpolitie is erbij geweest, de handhaving, de wijkagent. En nu de televisierechter.  Hoe stel je grenzen aan een grenzeloos wezen, is hier de vraag, en waarom wil je dat? Nou, Rob en Gerda overdreven niet toen ze het over een killerkat hadden die hun tuin in gebruik heeft als jachtterrein. Foto’s van uit het nest gemepte vogels. Giovanni „tennissend” met de goudvissen in hun vijver. Hun bejaarde kip Geertje joeg hij de dood in, en de baby-eend die hij te grazen nam, komt voor de camera aanfladderen om te laten zien hoe mank hij daardoor loopt. Je snapt dat Rob en Gerda „klaar zijn met die kat”. Maar ze brengen het zo onsympathiek. Die kat hoeft niet dood, zeggen ze, maar wel weg. Gebeurt dat niet, dan weten de buren wat ze „te wachten staat”. Dat neigt naar dreigen met liquidatie.   De onsympathieke heeft niet altijd ongelijk. „Tijdelijke detentie” tijdens het broedseizoen was een optie geweest, als Giovanni’s eigenaren die oplossing  niet eerder al  van de hand hadden gewezen. „Permanente opsluiting” lijkt de rechter dieronvriendelijk. Uithuisplaatsing is het besluit. Giovanni moet zich ergens anders te buiten gaan aan vogels en vissen. Grenzeloosheid laat zich niet begrenzen, alleen verplaatsen.  Goed om bij VI te horen dat Thierry Baudet ook zo z’n grenzen heeft. Özcan Akyol vertelde daar dat hij in 2015 een hotelkamer met hem zou delen op Sicilië. Reisdoel en gezelschap kreeg ik niet helemaal scherp. Jeroen Pauw organiseerde het, Eva Jinek en Olaf Koens waren er ook. In elk geval, Baudet had in de gezamenlijke kamer een muur opgetrokken van een tafel, mini-bar, koffers met  een deken erover heen. Wie de grens verliest, werpe er  een op.          
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/23/in-mr-frank-visser-doet-uitspraak-zie-je-hoe-oorlogen-kunnen-ontstaan-a4142960
2022-09-23||Nederlandse orang-oetandeskundige niet meer welkom in Indonesische natuurparken na kritiek||Erik Meijaard, een Nederlandse bioloog die al dertig jaar onderzoek doet naar orang-oetans, is niet meer welkom in Indonesische natuurparken. Dat meldt The Jakarta Post donderdag. Meijaard uitte na de Internationale Dag van de Orang-Oetan kritiek op uitspraken van Siti Nurbaya, de Indonesische minister van Bosbouw en Milieu. Dat komt de Nederlander nu op straf te staan: parkbeheerders worden gevraagd Meijaard en vier andere criticasters toegang te weigeren. De minister sprak halverwege augustus lovend over het natuurbeleid van de Indonesische president en zei dat de mensaap „verre van uitgestorven is”. De orang-oetan-populatie zou volgens haar zelfs groeien. In een opiniestuk eerder deze maand in The Jakarta Post weerleggen Meijaard en collega’s haar uitspraak door te wijzen naar wetenschappelijke studies. Deze tonen aan dat het aantal apen al decennia daalt. Maar ook het aanhalen van onderzoek van het Indonesische ministerie zelf, dat hun beweringen bevestigt, mocht niet baten: de minister heeft in brieven de beheerders van natuurparken gewaarschuwd voor de onderzoekers. Zij zouden „Indonesië in diskrediet brengen”. Tegen de Volkskrant zegt de 55-jarige bioloog dat hij zich zorgen maakt. Hij ziet dat Indonesische wetenschappers, ngo’s en bedrijven zich steeds vaker terugtrekken „uit angst voor repercussies”. Zelf werkt Meijaard om die reden sinds 2017 in Brunei, een buurland van Indonesië. „In Indonesië mag je niet meer zeggen dat de orang-oetan met uitsterven wordt bedreigd, als je maar lang genoeg beweert dat alles goed gaat, dan gelooft het publiek dat ook.”  ||https://www.nrc.nl//nieuws/2022/09/23/nederlandse-orang-oetandeskundige-niet-meer-welkom-in-indonesische-natuurparken-na-kritiek-a4142958
2022-09-23||Schijnreferenda in vier bezette regio&#8217;s begonnen||In de bezette Oekraïense regio’s Loehansk, Donetsk, Cherson en Zaporizja beginnen vrijdag schijnreferenda over annexatie door Rusland. De vier regio’s vormen tezamen zo’n 15 procent van het Oekraïens grondgebied. De referenda duren tot en met dinsdag.  Pro-Russische bestuurders in deze regio’s kondigden afgelopen dinsdag referenda aan die volgens hen moeten laten zien dat de bezette gebieden bij Rusland willen horen. De plannen werden door onder meer de Amerikaanse president Joe Biden, VN-secretaris-generaal António Guterres en de Franse president Emmanuel Macron bekritiseerd. De uitslagen van de referenda vinden ze ongeldig en de eventueel daaropvolgende annexatie illegaal.  Eerder deze maand begon Oekraïne een tegenoffensief waarmee het meerdere bezette plaatsen in het oosten heroverde. De schijnreferenda en de woensdag door de Russische president Vladimir Poetin uitgeroepen gedeeltelijke mobilisatie worden door analisten toegeschreven aan Russische paniek over de Oekraïense heroveringen.  Escalatie
Annexatie van de vier regio’s door Rusland kan leiden tot verdere escalatie in de oorlog. De Russische president Vladimir Poetin waarschuwde eerder deze week „alle beschikbare middelen” te gebruiken „onze mensen” te beschermen. Plaatsvervangend hoofd van de Russische Veiligheidsraad en oud-president Dmitri Medvedev zei deze week „alle wapens, inclusief strategische kernwapens” te kunnen gebruiken om geannexeerde territoria mee te verdedigen.  Oekraïense autoriteiten vergelijken de uitgeroepen referenda met die in de Krim in 2014, waarmee Rusland de annexatie van dat gebied meent te hebben gerechtvaardigd. De uitslag hiervan – ten gunste van de Russen – is internationaal echter niet erkend.  Volgens de Organisatie voor Veiligheid en Samenwerking in Europa (OVSE), die toezicht houdt bij verkiezingen, zullen de resultaten van de huidige schijnreferenda ook geen rechtsgeldige resultaten opleveren. Zo ontbreken volgens de organisatie onafhankelijke waarnemers. Ook is een groot deel van de vooroorlogse Oekraïense bevolking uit de bezette gebieden gevlucht, waardoor de resultaten gelden als niet representatief. Hierdoor stemmen de schijnreferenda volgens de OVSE niet overeen met internationale normen.||https://www.nrc.nl//nieuws/2022/09/23/schijnreferenda-in-vier-bezette-regios-van-start-a4142957
2022-09-23||Hoe de mobilisatie de Russen de ogen opent|| In Rusland geldt nog altijd een informatie-vacuüm als het gaat over de oorlog in Oekraïne. Maar dat verandert nu Poetin een gedeeltelijke mobilisatie heeft afgekondigd. Correspondent Eva Cukier ging kijken in Belgorod, een Russische stad vlakbij de Oekraïense grens, waar de de oorlog - als een van de weinige plekken in Rusland, wél al langer voelbaar is. Hoe kijken inwoners daar tegen de oorlog aan?||https://www.nrc.nl//nieuws/2022/09/23/hoe-de-mobilisatie-de-russen-de-ogen-opent-a4142956
2022-09-23||Hegel voor beginners||De Duitse Filosoof Georg Wilhelm Friedrich Hegel (1770 - 1831) heeft nou niet de reputatie de makkelijkste denker te zijn. In deze aflevering doen we een poging zijn ideeën te ontrafelen, aan de hand van een net verschenen biografie Hegel, van Jürgen Kaube. Michel Krielaars gaat in gesprek met Sjoerd de Jong en Rosan Hollak.  Lees hier het artikel dat Rosan Hollak schreef over de Hegelbiografie van Jürgen Kaube.||https://www.nrc.nl//nieuws/2022/09/23/hegel-voor-beginners-a4142955
2022-09-23||De tien bestverkochte boeken van week 38||Herman Koch: Het Koninklijk Huis. Ambo Anthos, 253 blz. € 22,99 (1) Arthur Japin: Wat stilte wil. De Arbeiderspers, 336 blz. € 24,99 (2) Jaap Robben: Schemerleven.  De Geus, 306 blz. € 23,99 (3) Delia Owens: Daar waar de  rivierkreeften  zingen. The House of Books,  384 blz. € 10,- (4) Raynor Winn: Landlijnen. Balans,  352 blz. € 23,99 (-) Anjet Daanje: Het lied van ooievaar  en dromedaris. Passage,  655 blz. € 34,- (5) Stephen King: Fairy Tale.  Boekerij,  592 blz. € 24,99 (9) Liesbeth Woertman: Wie ben ik als niemand kijkt? Een andere kijk op de ouder wordende vrouw.  Ten Have,  224 blz. € 20,99 (6) Peter Terrin: De gebeurtenis.  De Bezige Bij,  220 blz. € 23,99 (7) Orhan Pamuk:  De nachten van  de pest.  De Bezige Bij, 764 blz. € 34,99 (8) De NRC Boeken top 10 is gebaseerd op de verkoopcijfers van twaalf Nederlandse literaire boekwinkels. Athenaeum (Amsterdam), Java Bookshop (Amsterdam), Den Boer (Baarn), Van Kemenade & Hollaers (Breda), Spijkerman (Eindhoven), Godert Walter (Groningen), Kooyker (Leiden), Lovink (Lochem), Roelants (Nijmegen), Het Leesteken (Purmerend), Van Gennep (Rotterdam), Van der Velde In den Broeren (Zwolle) 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/23/de-tien-bestverkochte-boeken-van-week-38-3-a4142906
2022-09-23||Column | De vijfde emigratiegolf van Russische schrijvers||In de Dominicuskerk in Amsterdam kwamen zondag op uitnodiging van boekhandel Pegasus zo’n hondervijftig slavisten van alle leeftijden bijeen. Niet dat ze zich zorgen maakten over de staat van de Russische literatuur, die volgens sommigen gecanceld dreigt te worden vanwege de oorlog in Oekraïne. Evenmin keken ze uit naar nieuw talent dat mogelijk door die oorlog aan de klauwen van het Kremlin was ontkomen om als een Mariaverschijning in de schoot van de heilige Dominicus te belanden.  Nee, het ging over de schrijvers van de jaren twintig van de vorige eeuw, zoals Anatoli Mariëngof, Daniil Charms, Velimir Chlebnikov en Isaak Babel. Ook viel de naam van ene Konstantin Vaginov, die me zo interesseerde dat ik hem opzocht in A History of Russian Literature van Andrew Kahn en consorten. Die Vaginov (1899-1934) blijkt twee bijzondere romans te hebben gepubliceerd over jonge intellectuelen die de revolutie van 1917 en de burgeroorlog niet kunnen bevatten. Een van die romans heet Het lied van de geit (1928) en is een tragikomisch verhaal, waarin geiten de intellectuelen symboliseren die door de bolsjewieken worden verpletterd. Vaginov zou dat lot ongetwijfeld hebben gedeeld als hij aan het begin van de Stalin-terreur niet aan tbc was overleden. Zijn boeken verschenen pas weer vanaf de jaren zeventig, eerst in het Westen en vanaf eind jaren tachtig ook in zijn geboorteland.  Nu miljoenen Russen uit protest tegen de oorlog in Oekraïne hun land hebben verlaten, is sprake van een vijfde emigratiegolf sinds de revolutie van 1917. Ook het Russische literaire leven heeft zich op die golf verplaatst van Moskou en Sint-Petersburg naar Berlijn, Jerevan, Tbilisi, Tel Aviv, New York, Istanbul en Amsterdam. In die laatste stad woont sinds kort de schrijver Maxim Osipov. Bij hem en zijn uitgever is nu het idee opgekomen om een exil-uitgeverij op te richten en bloemlezingen voor die ballingen te publiceren. Het blijft voorlopig bij een plan, want eerst moet het geld nog op tafel komen. Maar als het lukt zou het mooi zijn. Het doet me ergens denken aan de dagen, een eeuw geleden, waarin Vladimir Nabokov in Berlijn zijn eerste drie Russische romans publiceerde.  Thuisgekomen sloeg ik de geweldige tweedelige Russische Literatuurgeschiedenis van Willem Weststeijn erop na. Het werk is een snoepwinkel met artikelen over de meest uiteenlopende schrijvers en thema’s uit de Russische literatuur, die hij de afgelopen decennia in kranten en tijdschriften publiceerde. Urenlang las ik erin, op zoek naar schrijvers uit die vier eerdere emigratiegolven. En toen stuitte ik ineens op jonkheer William Karl Siewertsz van Reesema. In 1909 was hij lid van de communistische partij geworden en in 1924 naar Moskou geëmigreerd, waar hij voor de Komintern ging werken. Hij trouwde er met een telg uit een beroemd Russisch vorstengeslacht, met wie hij in 1934 een zoon, Jan William, kreeg. Die zoon leeft nog altijd. Sinds 1990 publiceert hij met enige regelmaat gedichtenbundels  onder de naam Aleksandr Argoetinski-Dolgoroeki.  Als zijn vader William Karl het werk van Stalin niet zat te vertalen, legde hij dossiers aan van Nederlandse kameraden in Moskou. Op grond van die informatie werden zij tijdens de Stalin-terreur gearresteerd en geëxecuteerd. In 1949 stierf hij zelf aan een hartaanval. Zijn zoon  belandde in een weeshuis. Ik zou er een roman over kunnen schrijven.||https://www.nrc.nl//nieuws/2022/09/23/de-vijfde-emigratiegolf-van-russische-schrijvers-a4142891
2022-09-23||Column | Geroffel||Voor toenmalig Kamervoorzitter Wim Deetman (CDA) mocht het debat wel een tikje levendiger. Boe-geroep? Graag! Laten we het wat meer doen zoals de Britten! Hear, hear!  Dat was in 1995. Het begeerde boe-geroep bleef uit, maar wat sindsdien wel gestaag opmars maakte is een geluid dat stenografen in de handelingen steevast noteren als: ‘(geroffel op de bankjes)’.  Een decennium later dook Trouw eens in de statistieken. Onthutst stelde het dagblad vast dat er in 2006 slechts twee keer werd geroffeld, in 2007 al 33 keer en in 2008 „niet minder dan 61 keer”.  Woensdag stegen er vijftien officieel geregistreerde roffels uit de Kamerbankjes op. Vijftien! In één vergadering! Deetman zal gesmuld hebben, maar de huidige voorzitter Vera Bergkamp (D66) brak de eerste hamerende PVV-knuistjes al af: „Lieve collega’s, iets rustiger alstublieft.”  Na het incident met Thierry Baudet was de kritiek dat Bergkamp juist te láát ingreep, pas toen het gekrenkte kabinet de benen nam.  Toch kun je onze beheerste debatcultuur ook als oorzaak zien. Debatten zijn hermetisch dicht gereguleerd. Binnen een toebedeelde tijd leest iedereen beurtelings zijn verontwaardiging op van zijn briefje. Het aantal interrupties is strikt gerantsoeneerd. Kamerleden werden boekhouders. ‘Juffrouw, telt deze vraag al mee voor mijn aantal interrupties?’ Het geeft het debat de levendigheid van een wedstrijd waarbij de scheidsrechter fluit zodra iemand te vaak balbezit heeft. Elf jaar terug veranderde het wekelijkse ‘vragenuurtje’ van format. Om de boel levendiger te maken. Het tegendeel gebeurde: het werd een procedure van vooraf schriftelijk ingediende vragen, afgemeten, ingepast, die politici zijn gaan gebruiken als podium om zichzelf te profileren. Zendtijd voor politieke YouTubefilmpjes.  Onze arena is verdoofd. Spontaniteit en levendigheid zijn gesmoord in de morfine van het protocol. Hoe breek je daar doorheen? Alleen met de zwaarste pijnprikkels. Het kabinet aanklagen. Persoonlijke aanvallen. Als we echt zouden debatteren, met alle emoties, zonder het boe-geroep af te kappen, zonder elk roffeltje meteen te doven, dan was er meteen bij Baudets eerste kolder al boe-geroep geweest, stond er al een peloton tegengeluid bij de interruptiemicrofoons. Bij elke fatsoenlijke studentendebatclub had hij een bierdouche gekregen.  Nu was iedereen in slaap gesust. Bergkamp: „Ik geef het woord aan de heer Baudet van Forum voor Democratie. Hij heeft mij beloofd geen interrupties uit te lokken, dus dat scheelt weer.” Baudet: „Zo is het. Kan ik eindelijk een keer gewoon mijn verhaal doen.” Braaf knikkebollend, zonder tegengeluid, laat iedereen de gekte over zich heen komen. En pas als de pijn door de narcose heen breekt, stapt men diep gekrenkt weg. Een levende arena zou hem weghonen, negeren of bekogelen met liters bier.||https://www.nrc.nl//nieuws/2022/09/23/geroffel-a4142948
2022-09-23||In twee stappen krijgt ‘Metalelektro’ 9 procent meer loon|| Werknemers in de sectoren metaal, elektronica, elektrotechniek en kunststof hebben een nieuwe cao. Werkgevers en vakbonden maakten woensdagnacht onder meer afspraken over een loonsverhoging van 9 procent.  De salarissen gaan per 1 december 2022 met 5,5 procent omhoog en per 1 januari 2024 met 3,5 procent. De overeenkomst heeft een looptijd van achttien maanden en gaat in op 1 december. Na de cao’s in de gezondheidszorg is de cao voor werknemers in de grootmetaal een van de grootste collectieve arbeidsovereenkomsten van Nederland. De afspraken betreffen 160.000 werknemers. Zij werken bij grote ondernemingen als ASML, DAF Trucks, Fokker Technologies, NXP, Philips, Tata Steel en VDL. Deze cao (‘Metalelektro’) geldt echter ook voor handelshuizen, middelgrote en kleine industrie en startende technologiebedrijven. Naast de salarisverhoging gaan werknemers in de grootmetaal minder pensioenpremie betalen. Werkgevers nemen een hogere pensioenpremie op zich. Medewerkers met een voltijdsbaan krijgen er op deze manier 1.080 euro bij in achttien maanden, ofwel 60 euro per maand. Anders dan bijvoorbeeld de cao bij de Nederlandse Spoorwegen – waar dagen werd gestaakt voor betere arbeidsvoorwaarden – is de nieuwe cao Metalektro relatief snel en harmonieus tot stand gekomen. Bij NS kregen werknemers 9,5 procent loonsverhoging, in de grootmetaal ruim 8 procent. Vakbond FNV stelde eerder dat de inzet van cao-onderhandelingen automatische prijscompensatie zou zijn, ofwel een loonsverhoging ter hoogte van de door de bond verwachte inflatie van rond 12 procent. Bij de onderhandelingen over de vorige overeenkomst in de grootmetaal werd vorig jaar nog lang gestaakt, onder meer bij Tata Steel en vrachtwagenproducent Scania. Brancheorganisatie FME is „blij dat de arbeidsverhoudingen de afgelopen tijd sterk zijn verbeterd”.  De FME wijst op de „enorme uitdagingen” waar de technologische industrie in Nederland op dit moment voor staat: de energiecrisis, de geopolitieke onzekerheid en de tekorten op de arbeidsmarkt. In een reactie op de Miljoenennota noemde de FME het nog „zeer teleurstellend” dat het kabinet geen extra geld reserveert om noodlijdende bedrijven als gevolg van de energiecrisis te helpen.  „Andere Europese landen hebben een steunpakket opgetuigd om de industrie te ondersteunen”, aldus de brancheoganisatie. „Ook Nederland mag van de Europese Commissie miljoenen steun geven, maar doet dat niet. Daarmee lopen we het risico dat de hele industriële waardeketen onderuit gaat.” ||https://www.nrc.nl//nieuws/2022/09/23/cao-akkoord-in-twee-stappen-krijgt-metalelektro-9-procent-meer-loon-a4142942
2022-09-23||DNB: huishoudens verloren € 6,7 mld op beleggingen|| Particuliere beleggers in Nederland hebben in het tweede kwartaal van 2022 opnieuw flinke verliezen geleden. Volgens De Nederlandsche Bank (DNB) zijn Nederlandse huishoudens in totaal 6,7 miljard euro aan belegd vermogen kwijtgeraakt. In het eerste kwartaal van dit jaar ging het nog om een verlies van 2,9 miljard euro, aldus DNB. Volgens de bank is de daling in het tweede kwartaal het een-na-grootste verlies ooit gemeten. Alleen in het eerste kwartaal van 2020, aan het begin van de coronapandemie, werd een groter kwartaalverlies geregistreerd. Toen ging het om 9 miljard euro. De Russische inval in Oekraïne en de zorgen over de hoge inflatie, stijgende rentes en een recessie hebben veel onrust veroorzaakt op de aandelenmarkten. De totale omvang van het aandelenbezit van Nederlandse huishoudens was aan het einde van het tweede kwartaal 54,1 miljard euro. Dat ligt rond het niveau van begin 2021, aldus DNB. AEX-fondsen zijn goed voor ruim een derde van het belegd vermogen van huishoudens in Nederland. Volgens de Autoriteit Financiële Markten hebben 1,9 miljoen huishoudens aandelenbeleggingen. (ANP)||https://www.nrc.nl//nieuws/2022/09/23/een-na-grootste-verlies-ooit-dnb-huishoudens-verloren-67-mld-op-beleggingen-a4142937
2022-09-23||OVV: onderzoek naar drukte op Noordzee||De Onderzoeksraad voor Veiligheid gaat onderzoek doen naar de toenemende drukte op de Noordzee. De OVV stelt dat de aanleg van onder meer windmolenparken en de toename van de scheepvaart met steeds grotere schepen maken dat het voller en drukker wordt op de Noordzee. De aanleiding is een incident met het Duitse vrachtschip Julietta D. Dat raakte eind januari op drift tijdens de storm Corrie. Het schip  raakte eerst een ander schip en daarna delen van een windmolenpark in aanbouw. De OVV is een zelfstandige organisatie die concrete voorvallen onderzoekt op het gebied van de scheepvaart, luchtvaart, spoorwegen en industrie. Daarnaast adviseert de OVV ook over bredere veiligheidsvraagstukken in Nederland. (NRC)||https://www.nrc.nl//nieuws/2022/09/23/maritiem-ovv-onderzoek-naar-drukte-op-noordzee-a4142936
2022-09-23||Een op vijf jongeren zegt wel eens wapen te bezitten of  dragen||Circa een op de vijf Rotterdamse jongeren heeft wel eens een wapen in bezit gehad, gedragen of gebruikt. Dat blijkt uit woensdag gepubliceerd onderzoek van de Erasmus Universiteit in opdracht van de gemeente Rotterdam. De onderzoekers namen vragenlijsten af bij 542 jongeren op 19 middelbare scholen en mbo’s.  Niet alle jongeren die zeggen een wapen te bezitten, dragen of gebruiken dit ook. De groep die een wapen ook gebruikt om echt iemand te verwonden, is klein. Volgens de onderzoekers spelen sociale media een belangrijke rol in het wapengebruik van jongeren. Onder meer doordat zij online regelmatig geconfronteerd worden met beelden van wapenbezit en -gebruik. Aanleiding voor het onderzoek was een recente stijging in het aantal ernstige steekincidenten in Rotterdam. (NRC)||https://www.nrc.nl//nieuws/2022/09/23/rotterdam-een-op-vijf-jongeren-zegt-wel-eens-wapen-te-bezitten-of-dragen-a4142930
2022-09-23||Verdachtmaking RIVM-directeur Jaap van Dissel van tafel|| Twee podcastmakers hebben woensdag excuses aangeboden voor uitspraken over Jaap van Dissel, directeur van het RIVM en voorzitter van het OMT. Begin september meldden Yves Gijrath en Erik de Vlieger in hun podcast te beschikken over een bankafschrift van Van Dissel waarop een storting van 750.000 euro te zien zou zijn, afkomstig van de organisator van coronatesten. Het bericht werd onder meer overgenomen door omroep Ongehoord Nederland en Forum voor Democratie. Maar het document dat moest doorgaan voor een bankafschrift, bleek diverse fouten te bevatten die wijzen op een vervalsing. Het RIVM vroeg hierop om een rectificatie. De podcastmakers hebben nu afstand gedaan van hun eigen onthulling. „Ik denk dat we op een ongelooflijke manier bezwendeld zijn”, zei podcastmaker Yves Gijrath. (NRC) ||https://www.nrc.nl//nieuws/2022/09/23/nepnieuws-verdachtmaking-rivm-directeur-jaap-van-dissel-van-tafel-a4142929
2022-09-23||Column | Dol dier||Een oud-huisgenoot was kunstenaar. Tenminste, dat vond hij zelf. De rest van de wereld had er geen interesse in. Ik ben nog ooit met hem naar het Rijksmuseum gefietst om daar een van zijn werken op te hangen. Als de mensen dan geen aandacht voor zijn werk hadden,  zou hij het ze wel even in het gezicht wrijven. Ze zouden ernaar kijken, het zou iets losmaken en daarna zouden ze met hem verzuchten: ‘Zie je wel, dit is wel mooi.’ Het is niet alleen bijna onmogelijk om iets uit het Rijksmuseum te stelen, er illegaal iets naartoe brengen is minimaal zo moeilijk. Hij gaf het bij de ingang al op. Hij zette het schilderij met veel lawaai bij een vuilnishoop naast de Lidl aan de Hemonylaan in Amsterdam. Een dag later stond het er nog. De vuilniszakken eromheen waren wel weggehaald. Ik denk dat dat de nekslag was. Later zou hij zijn eigen kunst offeren aan de aarde. Hij liet zijn schilderijen los in het IJsselmeer of hij gooide ze in een vuur. Dan kreeg het toch nog even „de volle focus” van de aanwezigen. Ik moest het maar vergelijken met een theatervoorstelling, in de hoofden van de omstanders zou zijn werk alleen maar beter worden. Het kon jaren duren, maar dan opeens was het er in volle glorie.  We waren blij toen hij verhuisde, zijn werk is het enige wat niet is blijven hangen, maar toen ik Thierry Baudet bezig zag bij de Algemene Beschouwingen, dacht ik er opeens aan.  Dezelfde ziekte. Je zult maar denken dat je het licht hebt gezien, dat jij de roepende in de woestijn bent. Dat je in je wanhoop dan maar raar gaat doen om de onbenullen jouw genialiteit onder de neus te drukken. Toen hij bijna vier jaar geleden na de Provinciale Statenverkiezingen over de Uil van Minerva begon, dacht ik nog dat het wellicht een soort studentenhumor was. Inmiddels weten we dat de waanzin echt is. Thierry Baudet en zijn Laven geloven echt in een wereldwijde samenzwering, in spionnen en geheime protocollen. Hij is de schizofreen die in de kroeg een glas stukslaat omdat hij denkt dat de anderen aan de bar tegen hem samenspannen. De dolle hond die niet te handhaven is in het asiel. Het heeft geen zin om op hem in te praten, of om hem te negeren, niets heeft zin, behalve misschien inpraten op iedereen die het beest tegen beter weten in wil aaien. ||https://www.nrc.nl//nieuws/2022/09/23/dol-dier-a4142925
2022-09-23||Column | Ophef en rumoer||Tumult loont in de politiek. Dat hoef je de populisten in de Tweede Kamer niet te vertellen. Provocaties in de vorm van insinuaties en beledigingen – ogenschijnlijk geïmproviseerd, maar goed voorbereid – zijn aan de orde van de dag. Geert Wilders en Thierry Baudet konden er aan het begin van de Algemene Politieke Beschouwingen weer volop mee scoren. Wilders beleeft op die eerste dag zijn finest hour van het politieke jaar. Hier doet hij het voor. Ten overstaan van een groot gehoor, thuis en in een volle Tweede Kamer, kan hij zijn nieuwste, beledigende woordvondsten uitserveren terwijl hij zich door zijn adjudanten vanuit hun bankjes kinderachtig laat toejuichen. „Bedrijfspoedel” bedacht hij destijds voor Job Cohen (PvdA). Jan Paternotte (D66) gaf Wilders een verbaal koekje van eigen deeg door hem „bedrijfspoedel van Poetin” te noemen. Daarmee raakte hij een gevoelige zenuw, want Wilders wil niet graag herinnerd worden aan zijn sympathie voor Poetin. Hij deed nu zelfs een voor hem unieke stap: hij gaf desgevraagd schoorvoetend toe dat hij de Russische invasie in 2014 van de Krim verkeerd ingeschat had. Voor een andere D66’er, Rob Jetten, had Wilders een nieuw woord bedacht: „Klimaatpsychopaat.”  Daar moet hij lang over gepiekerd hebben. Was „klimaatpotentaat” niet geschikter? Daarmee maakte je immers duidelijk dat het om een machtig persoon ging. „Onze kiezers kennen dat woord niet”, zal Dion Graus, zijn favoriete volgeling, tegengeworpen hebben. Toen werd het „klimaatpsychopaat”, dat rijmde ook en het was mogelijk nóg beledigender. Op zoek naar een nieuwe belediging kwam Baudet terecht bij de insinuatie dat minister Kaag tijdens haar Britse studie door een geheime dienst was gerekruteerd. Zoals gebruikelijk had hij er een onnavolgbare volzin voor nodig, waarin ook zijn befaamde „globalistische elites” weer eens opdoken. Hij maakte een gejaagde, opgefokte indruk, je zou bijna denken dat niet zijn vrouw, maar hij zelf moest bevallen.  Was het niet te veel (on)eer voor hem toen het voltallige kabinet wegliep? Duwde men hem daarmee niet in de slachtofferrol van de dissidente rebelse geest die het woord  wordt ontnomen? Natuurlijk ontkende hij later dat hij bedoeld had dat Kaag een spion was (geweest?): „Dat zeg ik toch niet. Het is gewoon leuk om te weten waar ze heeft gestudeerd.” En natuurlijk werd Baudet daarin gesteund door Wilders: „Hij heeft niet gezegd dat ze een spion was.” Huichelen hoort ook bij het vak van de populist. Zo kregen Wilders en Baudet weer wat ze wilden: ophef en rumoer. Je ziet de Kamer met dat verschijnsel worstelen. De meeste partijen zwegen terwijl  Wilders doorkletste, maar Paternotte, Segers, Azarkan en Hermans verdubbelden met hun interrupties toch weer zijn spreektijd. Een doodstille, ongeïnteresseerd luisterende Kamer, waaruit regelmatig iemand naar de wc vertrekt, zou voor Wilders een minder inspirerend decor zijn. Het zou hem ook dwingen korter van stof te zijn. Ook humor en flegma kunnen adequate wapens zijn bij de bestrijding van de populistische kwaadaardigheid. Kaag vertrok tijdens de insinuaties van Baudet met opgestoken zeil, aangeblazen door begrijpelijke verontwaardiging, maar misschien had ze, wijzend op zichzelf,  beter naar hem kunnen roepen: „Hier zit ze, Mata Hari!”||https://www.nrc.nl//nieuws/2022/09/23/ophef-en-rumoer-a4142912
2022-09-23||Opinie | Helpen||Tijdens een lunchwandeling loop ik door een parkje in de stad. Aan de rand van het park bij de bosjes zie ik een man ineengedoken staan, zijn handen voor zijn gezicht gevouwen. Ik hou mijn pas in en aarzel. Doorlopen of naar hem toe gaan? Ik besluit het laatste te doen en loop zijn kant op. Als ik vlakbij hem ben, me naar hem toe buig en mijn mond open om te vragen of het gaat, komt hij overeind en opent zijn ogen. „Twintig! Wie niet weg is, is gezien, ik kom!”  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/23/helpen-a4142910
2022-09-23||In het midden||Horizontaal:  1.  Optimaal waanzinnig 4.  Oude vriend van Poetin 8.  Donaustad met enorme kerktoren 9.  Us __, Friese held 11.  Carlos __, gevluchte CEO van Renault 14.  24 verticaal  16.  Werd in 1568 met Egmont onthoofd  17.  Daar studeert Amalia 21.  Levin of Gershwin 22.  Sierplant 24.  „Schaakwereld verbijsterd over rel rond ‘valsspeler’ Niemann en __”  26.  __ Adams, (jazz)zangeres 27.  Plastic __ Band 28.  Van Zadelhoff of Bakker 29.  Past voor boter of lieden 30.  Bijlesgever     Verticaal   1.  Van __ Museum 2.  Concurrent van Unox en Honig 3.  Het midden houdend tussen Algerijns en Libisch 4.  Ongeluksauto 5.  Wie stout is, moet dit drinken 6.  Dikkertje __ 7.  Past voor boek of Paul 10.  Wist Vak K leeg te krijgen 12.  Geeft leiding in korte broek 13.  Past voor vlak of bloemen 15.  Appelliefhebster 18.  Meevaller 19.  Midnight  __, zongen Beds are Burning 20.  IJverig 23.  Niet lekker 24.  14 horizontaal  25.  Takjesverzameling  Oplossing puzzel 22 september.  Horizontaal: 1. POSES 5. GOES 9. PEUL 11. RIVM 12. LAINE 14. TYPELES 16. EDE 17. REIE 21. ERIC 22. RAS 24. MANISCH 26. ENORM 27. OASE 28. HTML 29. IRAN 30. STEIL   Verticaal: 1. POLEN 2. SLIEP 3. SPELERS 4. FLYER 5. GREEN 6. OIL 7. EVENAAR 8. SMS 10. UTRECHT 13. ADELAAR 15. PIEMELS 18. REIEN 19. FICHE 20. DROGE 23. SMAL 24. MOI 25. NSA In het midden: NEPREFERENDA  ||https://www.nrc.nl//nieuws/2022/09/23/in-het-midden-a4142904
2022-09-23||Kruimelrepen met jam||Deze repen zijn zowel geschikt als ontbijt of als snack. Veganisten kunnen kokosolie of een andere neutrale olie gebruiken in plaats van boter. In plaats van zelf jam te maken, kunt u ook gewone frambozenjam gebruiken. Voor de jam: roer in een pannetje de frambozen, water, ahornsiroop en chiazaad door elkaar. Breng aan de kook, laat een paar minuten zacht koken, haal van het vuur en laat afkoelen.  Verwarm de oven voor tot 160 °C hetelucht / 180 °C elektrisch en bekleed een bakvorm van 18 x 28 centimeter met bakpapier. Mix de dadels, haver, het zout, de kaneel, kardemom, gember en citroenschil in de keukenmachine tot je een kruimelig mengsel hebt. Laat de boter en ahornsiroop in 5 minuten al roerend smelten in een pannetje op matig-laag vuur. Schenk dit bij het kruimelmengsel in de keukenmachine en druk een paar keer op de pulseknop. Druk driekwart van het kruimelmengsel aan in de bakvorm. Besmeer met een dikke laag jam. Voeg de boekweit toe aan de rest van het kruimelmengsel en strooi dit over de jam. Bak 25-30 minuten tot de bovenkant goudkleurig is. Laat in de bakvorm afkoelen en til dan voorzichtig aan het bakpapier uit de vorm. Snijd in 20 kleine repen. Je kunt de repen een week in de koelkast bewaren, in een afgesloten doos. Je kunt ze ook invriezen. Voor 20 repen: Voor de frambozenchiajam: David Frenkiel & Luise  Vindahl: Quick + Slow.  Becht, 256  blz. Prijs: 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/23/thuiskok-kruimelrepen-met-jam-a4142898
2022-09-23||Sudoku van vrijdag 23 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/23/sudoku-a4142896
2022-09-23||Protesten in Rusland na speech Poetin||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/22/in-beeld-protesten-in-rusland-na-speech-poetin-a4142860
2022-09-23||Utrecht gaat overlastgevers CS persoonsgericht aanpakken, ziet stijging aandeel veiligelanders||In samenwerking met de rijksoverheid en partijen uit de asielketen tuigt Utrecht een persoonsgerichte aanpak op teneinde overlast tegen te gaan op en rond station Utrecht Centraal. Burgemeester Sharon Dijksma (PvdA) spreekt donderdag in een brief aan de Utrechtse gemeenteraad van een sterke stijging van het aantal overlast veroorzakende veiligelanders, migranten die weinig kans maken op een asielvergunning. Volgens Dijksma is „sinds langere tijd” sprake van een zorgelijk patroon van „stevige overlast, intimidatie en geweldsincidenten”, met name onder het ‘Bollendak’, het overdekte deel van het Utrechtse Stationsplein. Afgelopen weken deden zich daar steekincidenten voor. Behalve naar veiligelanders wijst Dijksma naar drugs- en alcoholverslaafden en arbeidsmigranten uit andere EU-landen. Voor de persoonsgerichte aanpak worden in eerste instantie zo’n vijftig overlast gevende vreemdelingen geselecteerd. Als ze onrechtmatig in Nederland verblijven, wil Dijksma laten beoordelen of gedwongen of vrijwillig vertrek uit Nederland mogelijk is, ondanks dat dat „zeer ingewikkeld” is. De Utrechtse burgemeester schrijft dat „meer maatwerk en sterke samenwerking met het Rijk” nodig zijn, onder meer omdat de overlast veroorzakende vreemdelingen zich snel door Nederland zouden verplaatsen. Dijksma kondigde ook andere maatregelen aan. Zo zet Utrecht meer agenten en handhavers in op en rond het Stationsplein, wordt de beveiliging in winkelcentrum Hoog Catharijne opgeschroefd en wil de burgemeester dat overlastgevers tijdelijk een gebiedsverbod kunnen krijgen.||https://www.nrc.nl//nieuws/2022/09/22/utrecht-komt-met-persoonsgerichte-aanpak-overlastgevers-cs-ziet-stijging-aandeel-veiligelanders-a4142943
2022-09-23||Groeit de kans dat Poetin de ondenkbare stap zet?||Heeft de toespraak van de Russische president Poetin, woensdagochtend, een nucleair treffen van Rusland met het Westen dichterbij gebracht? Dat is de vraag die niet alleen media en publiek bezighoudt, maar zeker experts op het gebied van kernwapens.  Het Amerikaanse tijdschrift Time meldde woensdag dat het Witte Huis inmiddels een clubje heeft gevormd dat voor president Joe Biden alle opties op een rij moet zetten voor het geval „Rusland de ondenkbare stap zet”. Op het eerste gezicht deed Poetin woensdagochtend niet veel meer dan wat hij al sinds het begin van de invasie op 24 februari deed:  Oekraïne en het Westen schrik aanjagen door naar het nucleair arsenaal van Rusland te verwijzen. „En dat is geen bluf”, voegde hij er deze keer onder meer aan toe. Poetins verwijzing deed denken aan wat eind februari was gebeurd. Toen zei Poetin dat hij zijn minister Defensie, Sergej Sjojgoe, opdracht had gegeven om  „delen van het Russische leger die over afschrikking gaan in speciale paraatheid te brengen”. De wereld schrok toen, net zoals ze woensdag schrok. Experts en insiders reageerden destijds relativerend. Westerse militaire satellieten hadden in februari en maart geen onrustbarende activiteiten  rond Russische nucleaire raketinstallaties waargenomen (overigens nog steeds niet, voor zover bekend). En schrik-aanjagen paste in de klassieke, Russische draaiboeken uit de Koude Oorlog. „Het Russisch leiderschap heeft tot dusverre het nucleair draaiboek vrij getrouw gevolgd”, zei de Noorse wetenschapper Kristin Ven Bruusgaard, gepromoveerd op de Russische nucleaire doctrine, in maart tegen NRC.  „Ze hebben het bezit van nucleaire wapens vooral  gebruikt om signalen te geven aan het Westen om niet te interveniëren, bijvoorbeeld met meer wapenleveranties.” Ven Bruusgaard zei zich pas echt zorgen te gaan maken als Rusland door alle conventionele voorraden (pantservoertuigen, artillerie) heen zou raken (bijvoorbeeld als gevolg van uitgebreide westerse wapenleveranties)  zonder dat Russische oorlogsdoelen waren verwezenlijkt.  „Dan groeit de kans op de inzet van andersoortige wapens zoals chemische of nucleaire”, zei ze. Ven Bruusgaard is sinds kort hoofd van een Noors inlichtingeninstituut, en reageert niet meer op verzoeken tot nadere analyse. De  denklijn van de Noorse wetenschapper werd tot aan deze zomer door andere experts gevolgd.  De Russische analist Valeri Akimenko noemde het in juli voor de Britse denktank Chatham House „een mythe” dat Rusland zijn nucleaire dreigementen zou waarmaken. Sinds Moskou meer in conventionele middelen van de krijgsmacht was gaan  investeren, was  de drempel voor de inzet van tactische kernwapens juist omhoog gegaan, aldus Akimenko. De laatste toespraak van Poetin verandert duidelijk iets in de tot nu toe relativerende houding in expertskringen. Niet alleen met het besluit tot mobilisatie  van pakweg driehonderdduizend reservisten, maar ook op nucleair gebied  heeft Poetin een stap hoger gezet op de escalatieladder van het conflict met het Westen, luidt inmiddels de conclusie, zonder dat dit voorlopig invloed zal hebben op de houding van datzelfde Westen. Frans Osinga, bijzonder hoogleraar Oorlogsstudies, zei woensdagavond in Nieuwsuur dat Poetin – meer dan in februari – door de tegenslagen op het slagveld met zijn rug tegen de muur staat. Hij moet zich binnenlands veel meer tegen de druk van nationalisten verdedigen. Die willen dat Moskou het Westen veel harder straft voor de massale militaire hulp aan Kiev, met zowel materieel als inlichtingen. „Dat maakt de geloofwaardigheid van de nucleaire dreiging nu wat hoger dan in maart, april”, aldus Osinga. Een verdere stap is dat Moskou een kleine kernbom tot ontploffing  brengt boven bijvoorbeeld de Zwarte Zee De invloedrijke Israëlische expert Dmitry Adamsky wees er al veel eerder op dat het Westen er goed aan zou doen beter op te letten wat er binnenlands in Rusland gebeurt. De invloed van emotionele, religieus-nationalistische factoren kunnen volgens hem tot gevaarlijke, verkeerde inschattingen leiden bij rationeel denkende westerse leiders. Onder de titel Ruslands bedreigende mengsel van religie en nucleaire wapens schreef Adamsky, hoogleraar aan de Universiteit van Haifa, in maart in het Amerikaanse blad Foreign Affairs: „Een moment van grootst mogelijk gevaar breekt aan als het Kremlin iets doet wat de westerse leiders niet verwachten: nucleaire dreigementen verbinden aan religieuze retoriek. Deze uitkomst staat niet vast, maar is wel waarschijnlijker dan ooit tevoren.” Hoewel de tekst van de Russische president woensdag  nog steeds zakelijk van toon was en niet religieus van aard, is er ook volgens andere analisten wel degelijk iets veranderd. „Poetins toespraak van woensdag is hoe dan ook een stap omhoog op de escalatieladder”, zegt strategisch analist Tim Sweijs. Samen met een collega schreef Sweijs  onlangs een scenario-studie voor de denktank The Hague Centre for Strategic Studies (HCSS). Als escalerende element noemt hij de vermoedelijke annexatie door Rusland van delen van Oekraïne die vervolgens met de inzet van „alle mogelijke middelen” verdedigd zullen worden, zo waarschuwde Poetin. Oud-president Dmitri Medvedev bevestigde donderdag dat de nieuwe territoriale aanwinsten in Oekraïne „met strategische nucleaire wapens” verdedigd zullen worden. Verder laten Poetins dreigementen tegen het Westen volgens analist Sweijs zien dat de Russen de oorlog steeds minder als een ‘lokaal conflict’  zien, maar als een ‘regionaal conflict’, dat een andere aanpak behoeft, iets waarvoor de Noorse Ven Bruusgaard in maart al had gewaarschuwd. „Het Westen, ook Nederland, levert allang niet meer alleen maar wat helmen of pantserwagens aan  Oekraïne”, zegt Sweijs. „Het gaat om veel pantserhouwitzers en verdragende raketten. Dat heeft consequenties, en die  zien we nu terug in de toespraak van Poetin.” Bij blijvende tegenslag op het slagveld kan Moskou op twee mogelijke manieren indringender met de nucleaire sabel gaan rammelen, zegt Sweijs. Moskou kan, zeer zichtbaar voor westerse satellieten, „kernkoppen op tactische kernwapens laten schroeven”.  Een verdergaande stap is dat Moskou een kleine kernbom boven bijvoorbeeld de Zwarte Zee of ergens hoog in de atmosfeer (‘airburst’) tot ontploffing  brengt.  De bedoeling daarvan is niet  om slachtoffers te maken, maar om het Westen te laten zien dat het Rusland menens is, aldus de scenario-studie van het HCSS.  Met zo’n stap wil Moskou alsnog afdwingen wat tot de eigen grote  frustratie eerder niet lukte:    Westerse hoofdsteden laten  ophouden met het bevoorraden van de Oekraïense krijgsmacht. Het Westen zal en kan daar niet op ingaan, verwacht Sweijs, en Oekraïne militair  blijven steunen. Wat er daarna  gebeurt of moet gebeuren, is ongetwijfeld momenteel onderwerp van deliberatie in Washington. ||https://www.nrc.nl//nieuws/2022/09/22/groeit-de-kans-dat-poetin-de-ondenkbare-stap-zet-a4142946
2022-09-23||Met een overwinning op Polen worden de contouren van Oranje duidelijk zichtbaar||Het Oranje van Louis van Gaal straalt twee maanden voor het WK bravoure en zelfvertrouwen uit. Met een  overtuigende overwinning  uit tegen Polen (2-0) werkte het Nederlands elftal niet alleen een goede generale repetitie af voor het eindtoernooi in november, maar staat het eveneens op de drempel van de finale van de Nations League. Daarvoor  mag zondag zelfs in de Johan Cruijff Arena met 3-0 verloren worden van België. Maar er waren ook zorgen. Teun Koopmeiners, Frenkie de Jong en Memphis Depay vielen in Warschau geblesseerd uit.   In het  ‘derde tijdperk-Van Gaal’ staat het wereldkampioenschap uiteraard  centraal. In de veertien wedstrijden onder zijn leiding verloor Nederland niet één keer. De bondscoach heeft van Oranje  een formatie gemaakt die zich niet alleen voor het eerst sinds 2014 plaatste voor het WK, maar in Qatar  wel eens uit zou kunnen groeien tot een gevaarlijke outsider in  de strijd  om de wereldtitel.  Dan zou in Doha wel alles op zijn plaats moeten vallen. Van Gaal probeert  onder controle te krijgen wat hij bij  Oranje in eigen hand heeft. Van de manier van voetballen tot het stoppen en nemen van strafschoppen.  Het tot in detail uitvoeren van het door de bondscoach bedachte speelsysteem  is in de ogen van Van Gaal het belangrijkste. In het duel met Polen speelde Oranje grote delen van de wedstrijd zoals de bondscoach het wilde. Van Gaal  kiest voor  een zogenoemd 1-3-4-3-systeem waarbij de vleugelverdedigers achterin hulp bieden bij balverlies en naar voren schuiven bij balbezit. Daarmee speelt Oranje volgens de aloude huisstijl van de Hollandse School met vleugelspitsen. Een verademing ten opzichte van het WK van 2014 toen Van Gaal noodgedwongen door het materiaal wat hij tot zijn beschikking had voor behoudend countervoetbal koos. Nederland werd er destijds derde mee, maar wist de harten van de wereldwijde voetbalfans niet te veroveren. De voorbereiding voor het WK in Qatar ziet er in allerlei opzichten anders uit dan acht jaar geleden toen Van Gaal zijn elftal na de competitie weken achtereen klaarstoomde voor  de eindronde in Brazilië.  Het is veelzeggend dat Van Gaal zelf vindt dat het huidige Oranje verder is dan de selectie van  2014 omdat hij over een groep oudere spelers zegt te beschikken  met een geweldige spirit. Voor het WK  echt begint, heeft hij de selectie van 26 internationals  maar een week tot zijn beschikking. De contouren van Oranje werden tegen Polen duidelijk zichtbaar.  Van Gaal maakte vooraf al duidelijk dat hij met een formatie zou spelen, die zal lijken op  het elftal dat op  maandag 21 november zal beginnen tegen Senegal. De as van het Nederlands elftal zal bestaan uit  verdediger Virgil van Dijk, middenvelder Frenkie de Jong en aanvaller Memphis Depay. Daarmee beschikt Oranje in iedere linie over een internationaal gelouterde speler. Deze drie  lijken  het zekerst  van een basisplaats op het WK. De rest zal zich de komende tijd moeten blijven bewijzen.  Middenvelder Teun Koopmeiners kreeg de voorkeur op het middenveld in plaats van Davy Klaassen, maar raakte al na een minuut aan zijn hoofd geblesseerd na een elleboog van de Pool Karol Linetty. Hij werd uitstekend vervangen door Steven Berghuis. En de tegen Polen verdienstelijk  debuterende 38-jarige doelman Remko Pasveer zal tegen België en op het WK hoogstwaarschijnlijk plaatsmaken voor Jasper Cillessen.    De andere zes   internationals die tegen Polen in de basis mochten beginnen (Nathan Aké, Jurrïen Timber,  Daley Blind,   Denzel Dumfries, Cody Gakpo  en Steven Bergwijn) zullen zondag tegen België en   de komende maanden bij hun clubs moeten ‘leveren’  (jargon van Van Gaal) om hun plek te behouden.     Van Gaal bedoelt met ‘leveren’ dat zijn internationals de opdrachten uitvoeren die hij aan hen opdraagt. Wat dat betreft was de openingstreffer van Cody Gakpo in de veertiende minuut na een vloeiende combinatie tussen Berghuis, Dumfries, Depay  en weer Dumfries  uit het boekje van Van Gaal.   Het Nederlands elftal bleef  in de wat rommeligere tweede helft, waarin beide ploegen veelvuldig wisselden, eenvoudig overeind tegen het middelmatige Polen. Zelfs topspits Robert Lewandowski kon in het uitverkochte nationale stadion in Warschau geen verschil  maken. Dat kon Bergwijn  in de 60ste minuut wel toen hij na een combinatie met invaller Vincent Janssen de bal achter doelman Wojciech Szczesny krulde. Zo toonden vooral de aanvallers van Oranje aan waar de kracht van het elftal ligt.       Van Gaal prijst boven alles de groepsdiscipline bij Oranje. Met andere woorden: de bereidheid van de spelers om zijn lijn te volgen. Het verleden heeft wel bewezen dat Van Gaal weinig op heeft met voetballers die buiten de door hem geschetste kaders treden.  Van Gaal ging eerder dit jaar de strijd aan met zijn vice-aanvoerder Georginio Wijnaldum die in Oranje noch bij zijn club Paris Saint-Germain zou hebben ‘geleverd’. Wijnaldum verloor  zijn plek in de selectie.  De bondscoach blijft een pijnlijke keuze bespaard omdat  Wijnaldum bij zijn nieuwe club AS Roma zijn scheenbeen brak. Het WK in  Qatar gaat hij   daardoor    niet halen. Anderen zijn hoe dan ook  gewaarschuwd.||https://www.nrc.nl//nieuws/2022/09/22/de-contouren-van-oranje-worden-zichtbaar-a4142950
2022-09-23||Ruim 45 miljard dollar aan verzekeringsfraude in VS tijdens pandemie||Oplichters hebben tijdens de pandemie in de Verenigde Staten voor zo’n 45,6 miljard dollar aan werkloosheidsuitkeringen illegaal opgestreken. Dat meldt een federale arbeidsautoriteit in de VS, schrijven The Washington Post en internationale persbureaus. Het bedrag ligt fors hoger dan de 16 miljard dollar die autoriteiten vorig jaar ontdekten. Het toeslagenprogramma werd in de eerste maanden van de pandemie opgezet onder de regering van Donald Trump met als doel circa 57 miljoen gezinnen te helpen. Naast dat de toeslagen steeds hoger werden, kwamen ook steeds meer mensen, zoals flexwerkers, in aanmerking voor de uitkeringen. Doordat het aantal werklozen in de Verenigde Staten ook toenam, werd in totaal bijna 900 miljard dollar aan werkloosheidsuitkeringen betaald tijdens de pandemie.  Niet iedereen die een uitkering ontving, had daar recht op. In honderdduizenden gevallen werd gebruikgemaakt van de sofinummers van overleden mensen om een uitkering aan te vragen. Andere oplichters zouden aanvragen in meerdere staten hebben gedaan of gebruikten de identiteit van gevangenen, terwijl deze groep geen recht had op een uitkering. Volgens het Amerikaanse ministerie van Arbeid werden federale werkloosheidsbureaus overvallen door de hoge werkloosheid tijdens de pandemie en kampte ze met slechte administratie, onderbetaald personeel en verouderde computers waarop de aanvragen moesten worden verwerkt. De autoriteiten verwachten dat het miljardenbedrag de komende weken stijgt naarmate onderzoek naar de fraude vordert. Inmiddels werden duizend Amerikanen aangeklaagd voor verzekeringsfraude tijdens de pandemie.||https://www.nrc.nl//nieuws/2022/09/22/ruim-45-miljard-dollar-aan-verzekeringsfraude-in-vs-tijdens-pandemie-a4142944
2022-09-23||Middenpartijen kiezen niet langer voor inkapselen van extreem-rechts|| Een paar dagen nadat collega-Kamerlid Pepijn van Houwelingen (FVD) tijdens een debat tegen hem had gedreigd met ‘tribunalen’ („Uw tijd komt nog wel”), in november vorig jaar, had Tweede Kamerlid Sjoerd Sjoerdsma (D66) al vijf doodsbedreigingen binnen. „Via Instagram, een Signal-groep en e-mail, heel specifieke bedreigingen”, vertelt hij. Een bedreiger had onder een verjaardagsfoto van Sjoerdsma geschreven dat hij hoopte dat „ze zoals bij saddam hussein ipv een touw dit keer een riem gaan gebruiken”.  Vorige week was Sjoerdsma aanwezig in de rechtbank in Breda, waar deze bedreiger terechtstond. Het was de tweede rechtszaak die Sjoerdsma in één maand meemaakte. In een tekst die hij voorlas, zei het Kamerlid dat voor hem „duidelijk is door wie verdachte zich heeft laten inspireren”. En hij zei: „Ik trek vandaag een streep. Omdat ik als volksvertegenwoordiger mijn idealen wil blijven uitdragen zonder over mijn schouder te hoeven kijken. En ik merk steeds vaker dat ik dat doe.” De bedreiger kreeg een taakstraf van 120 uur.  Woensdagavond, tijdens de Algemene Politieke Beschouwingen (APB), werd FVD-fractievoorzitter Thierry Baudet het woord ontnomen door Kamervoorzitter Vera Bergkamp. Baudet noemde St. Antony’s College in Oxford, de universiteit waar minister van Financiën Sigrid Kaag (D66), een opleidingsplek „voor spionnen”. „Het bewijs van de verbondenheid van de geheime diensten, marxisme en de mondiale deep state.”  Het kabinet stapte demonstratief op en verliet de plenaire zaal – een unicum in de parlementaire geschiedenis. Baudet mocht de hele avond niet meer spreken, een ongekend strenge sanctie. Onder fractievoorzitters van de middenpartijen VVD, D66, GroenLinks, CDA en ChristenUnie was  steun te horen over deze maatregel. Na afloop legde D66-fractievoorzitter Jan Paternotte een verband tussen de bedreigingen aan het adres van Sjoerdsma en die van Kaag. „Woorden doen ertoe.”  Te lang heeft het politieke midden rechts-extremisme geaccepteerd, zegt Sjoerd Sjoerdsma. „Ik herinner me discussies over Geert Wilders. VVD en CDA zeiden: we kapselen hem wel in. En links siste: je maakt hem groot als je er tegenin gaat. Het is goed dat er nu een grens is getrokken. De impliciete gedachte van Baudet was dat zij een landverrader is. De ‘inspiratie’ voor hun achterban is levensgevaarlijk. Er heeft al eens een man met een brandende fakkel voor haar huis gestaan.” Rondom FVD is een paradigma-verschuiving gaande in Den Haag, zo blijkt deze APB. Middenpartijen kiezen niet langer voor inkapseling, zegt onderzoeker Léonie de Jonge, politicoloog aan de Rijksuniversiteit Groningen. „Ze kiezen voor „het trekken van een grens. Het is niet zozeer  confronteren, meer isoleren. Het gaat in de richting van een cordon sanitaire. Ze weigeren in debat te gaan en trekken een streep, zoals in de APB gebeurde.” Hoe ga je om met extreem-rechts? Een echt antwoord is er nooit gekomen  Al sinds Geert Wilders zich in 2004 afscheidde van de VVD en een eenmansfractie begon, en zeker nu FVD in de coronacrisis is geradicaliseerd, leeft in de Tweede Kamer het dilemma dat Sjoerdsma schetst. Hoe ga je om met radicaal- en extreem-rechts? In debat gaan? Negeren? Inkapselen? Weglachen? Een echt antwoord is er nooit gekomen. Alles is zo’n beetje geprobeerd, zonder succes. De PVV, die zelfs mocht meedoen als gedoogpartner in het kabinet-Rutte I, wist het debat keer op keer te domineren door ophef te creëren. Die ‘stuk rood vlees-strategie’ van Wilders – een term van politiek historicus Koen Vossen – bezorgde de PVV-leider vrij spel.  Wilders maakte daarbij maximaal gebruik van de ruimte die het post-Fortuyn-tijdperk hem bood in media en politiek, zegt Léonie de Jonge. Zij onderzocht hoe media zijn omgegaan met radicaal-rechts na de moord op Fortuyn. „In politiek en media leefde het idee dat de ideeën van Fortuyn niet gehoord werden. De afgelopen twintig jaar moest daarom alles gezegd kunnen worden. De vraag is alleen of alles dan ook gehoord moet worden. Het gevolg is een normalisering van radicaal-rechts gedachtegoed.”  Normalisering betekent volgens haar niet dat er geen fel debat was over Wilders’ uitspraken, maar dat hij nooit buiten de orde is geplaatst. Ook niet toen hij Kaag vorig jaar beschuldigde van „sympathie met terroristen”. Kaag noemde die uitspraak in het debat „verachtelijk”. De enige formele grens die er ooit is getrokken, was een juridische. Wilders werd in 2020 schuldig bevonden aan groepsbelediging vanwege zijn ‘minder Marokkanen’-uitspraak in 2014. Die uitspraak is vorig jaar door de Hoge Raad gehandhaafd.  De radicalisering van FVD heeft voor een verandering gezorgd, zegt De Jonge. „Baudet is zo vaak de grens overgegaan dat er langzamerhand bewustwording is ontstaan in de Kamer dat sommige uitspraken echt te ver gaan. En dat partijen er iets aan willen doen door hem buiten te sluiten.”  De omslag in het denken over radicaal- en extreem-rechts is ook te zien buiten het Kamergebouw. Zie de discussie over Ongehoord Nederland. Deze omroep werd weinig in de weg gelegd toen ze wilde toetreden tot het publieke bestel. Maar, constateert de NPO nu, „de grenzen aan wat racistische of discriminerende uitlatingen betreft” zijn bereikt na vele klachten over racisme in hun programma Ongehoord Nieuws. De ombudsman van de NPO is naar aanleiding van een recente uitzending waarop bijna 1.900 klachten binnenkwamen een nieuw onderzoek begonnen. Thierry Baudet zat de tweede dag van de APB niet meer in de Tweede Kamer. Hij liet zich vertegenwoordigen door Freek Jansen, die maar één keer interrumpeerde, met een vraag over de schorsing.  Wel was Baudet te gast bij Ongehoord Nieuws. Hij zei daar: „Iedereen trok één lijn tegen iemand die zich keerde tegen het regeringsbeleid. Ik vond dat heel ondemocratisch. Al twee jaar worden mensen die iets anders vinden van corona gecensureerd, of Oekraïne, en nu gebeurt het ook in de Tweede Kamer.” Juist in de Tweede Kamer is het „belangrijk dat grenzen getrokken worden”, zegt Léonie de Jonge. „In het verleden was extreem-rechts niet welkom bij demonstraties, nu zie je ze overal opduiken, in een kruisbestuiving met anti-overheidsgroepen. Dat duidt erop dat extreem-rechts is genormaliseerd.”  De discussie kan alleen beter gevoerd worden op een moment dat er geen ophef over een uitspraak van Baudet is, vindt ze. „Nu geven ze Baudet een wapen in handen: hij kan zijn punt bewijzen dat hij wordt uitgesloten.” ||https://www.nrc.nl//nieuws/2022/09/22/middenparijen-kiezen-niet-langer-voor-inkapselen-van-extreem-rechts-maar-trekken-een-grens-a4142949
2022-09-23||Houthoff mag grootste bank van Rusland niet weren|| Advocatenkantoren, trustbedrijven en ondernemingen kunnen niet zomaar breken met gesanctioneerde Russische partijen. Dat blijkt uit een recent vonnis van de rechtbank in Amsterdam in een zaak die was aangespannen door het Russische staatsbedrijf SberBank.  De SberBank is de grootste aandeelhouder van een Kroatisch voedingsmiddelenconcern, dat onder meer  om fiscale redenen in Nederland is gevestigd. De Russische bank werd onlangs geweigerd bij een aandeelhoudersvergadering bij het advocatenkantoor Houthoff in Amsterdam, omdat het op de Europese sanctielijst stond. De SberBank stapte naar de rechter. Die heeft nu geoordeeld dat de Russische staatsbank niet geweigerd mag worden bij aandeelhoudersvergaderingen.  Het is voor zover bekend voor het eerst dat een Nederlandse rechter zich buigt over de positie van Russische gesanctioneerde partijen. Door de inval in Oekraïne dit voorjaar is de positie van de SberBank in het Kroatische bedrijf extra gevoelig geworden. Woensdag riep de bank werknemers met gevechtservaring op zich te melden bij het Russische leger na de ‘gedeeltelijke mobilisatie’ die president Vladimir Poetin afkondigde.  Het Kroatische concern Fortenova is een van de grootste bedrijven van Zuidoost-Europa en heeft een omzet van meer dan 5 miljard euro per jaar en ruim 47.000 werknemers. De omzet vormt een tiende van het bruto nationaal product van Kroatië. Het bedrijf stond in 2018 op omvallen, maar werd toen van een faillissement gered doordat de schuldeisers hun schulden omruilden voor aandelen. De reddingsoperatie werd begeleid door het Nederlandse advocatenkantoor Houthoff. Met de operatie werden de Russische staatsbanken SberBank en VTB Bank de grootste aandeelhouders van het bedrijf, waarvan de holding in Nederland gevestigd werd. De holding wordt bestuurd door het trustbedrijf TMF Netherlands. De reddingsoperatie lag volgens analisten gevoelig, omdat Rusland zo in één klap zijn invloedssfeer op de Balkan vergrootte. Tijdens de rechtszaak voerde Fortenova, vertegenwoordigd door Houthoff, aan dat SberBank geregeld „pro-Russische standpunten inneemt” over de oorlog in Oekraïne en dat „banken, accountants en handelspartners” nu hun handen van het bedrijf af trekken vanwege de rol van de Russische staatsbanken. Zo is er nog geen accountant voor de controle van het boekjaar 2022 benoemd en is een groot IT-bedrijf gestopt met de dienstverlening aan Fortenova. De aanwezigheid van de Russen is volgens de directeur ‘een rode vlag’ voor financiële instellingen. De uitspraak laat zien hoe complex het is om afscheid te nemen van Russische gesanctioneerde partijen Het probleem voor Fortenova is dat belangrijke besluiten alleen samen met de Russische partijen genomen kunnen worden. In de statuten staat namelijk dat voor besluiten een gekwalificeerde meerderheid van de certificaathouders van de aandelen akkoord moet zijn. Zonder de SberBank, dat 41,82 procent van de aandelen in handen heeft, zijn er niet genoeg aandeelhouders om geldige besluiten te nemen. De statuten van het bedrijf bieden wel een mogelijkheid om die bepaling te omzeilen. Als bij twee achtereenvolgende vergaderingen de meerderheid niet is gehaald, dan kan op de volgende vergadering een beslissing worden genomen met 75 procent van de aanwezige stemmen.  In lijn daarmee werd de SberBank op twee vergaderingen in augustus geweigerd, zodat de andere aandeelhouders op de volgende vergadering zonder instemming van de SberBank de statuten konden wijzigen. Na die wijziging zou een meerderheid van de certificaathouders niet meer nodig zijn voor besluiten, waarmee de SberBank buitenspel zou worden gezet. NRC berichtte eerder over deze vergadering van de aandeelhouders van Fortenova op het kantoor van Houthoff, waarvoor alle aandeelhouders waren uitgenodigd.  Anders dan  eerder bericht, blijkt SberBank uiteindelijk niet bij die vergadering aanwezig te zijn geweest. Een woordvoerder van Houthoff bevestigde toen na vragen van NRC dat de vergadering had plaatsgevonden, maar vertelde er niet bij dat de SberBank aan de deur was geweigerd.  Die gang van zaken blijkt nu uit het vonnis. De woordvoerder van Houthoff zegt  desgevraagd dat hij deze informatie niet eerder kon delen in verband met de „wettelijke geheimhoudingsplicht”.  De rechtbank in Amsterdam heeft nu geoordeeld dat de weigering van SberBank onrechtmatig was. „Al met al is niet aannemelijk geworden dat in het geval van bevroren certificaten per definitie de daaraan verbonden vergader- en stemrechten met betrekking tot de corporate governance eveneens bevroren dienen te zijn.” De SberBank moet daarom weer toegelaten worden tot de aandeelhoudersvergaderingen, in elk geval tot eind 2022. Fortenova gaat tegen de uitspraak in hoger beroep. De rol van advocatenkantoor Houthoff in deze kwestie is opmerkelijk. Dit kantoor begeleidde in 2018 de redding van het Kroatische voedingsmiddelenconcern – dat toen nog Agrokor heette. De Nederlandse structuur werd door Houthoff opgezet, waarbij de SberBank de grootste aandeelhouder werd. Ook werd een topman van de Russische bank op kantoor van Houthoff benoemd tot directeur van Fortenova. De SberBank stond toen al jaren op de Europese sanctielijst, die in 2014 werd ingesteld vanwege de annexatie van de Krim door Rusland.  In de zaak die nu door de SberBank was aangespannen, betoogden de advocaten van Houthoff namens Fortenova juist dat „de certificaten van aandelen” en het bijbehorende stemrecht – de constructie die het Nederlandse kantoor zelf in 2018 optuigde – onder het sanctierecht vallen.  Het toelaten van de SberBank tot de aandeelhoudersvergadering zou volgens Houthoff „zelfs een strafbaar feit opleveren”.  Volgens de woordvoerder kijkt Houthoff nu anders naar de betrokkenheid van SberBank, doordat de huidige sancties verder gaan dan die uit 2014. „Toen gold dat SberBank geen kapitaal kon ophalen op de kapitaalmarkten in de EU, maar het uitlenen van geld was niet verboden. De sancties zijn nu anders en komen neer op een totale bevriezing van goederen, waaronder dus ook de certificaten van aandelen. Dat is een heel groot verschil.”  Houthoff kwam begin dit jaar in het nieuws vanwege zijn belangrijke Russische klanten. Het kantoor stond de afgelopen jaren de Russische staat bij in juridische procedures en had ook ondernemingen zoals Gazprom, Rosneft en Russische staatsbanken als klant. Voor de Russische clientèle had het kantoor meerdere Russisch sprekende advocaten ter beschikking. Dat kwam het kantoor, dat onder vakgenoten de bijnaam het Kremlin-kantoor kreeg, regelmatig op kritiek te staan. In maart kondigde Houthoff na publicitaire druk aan dat het afscheid zou nemen van de Russische staat en daaraan verbonden personen en bedrijven. Advocaat Heleen over de Linden, gespecialiseerd in sanctierecht en bezig met een promotieonderzoek naar dit onderwerp, noemt het een opmerkelijke uitspraak van de rechter. „Ik vind het bijvoorbeeld vreemd dat de rechter het certificaat van aandelen en het bijbehorende stemrecht eigenlijk loskoppelt. Dus het certificaat is onder de sancties bevroren, maar de rechter vindt dat de eigenaar wel zijn stemrecht mag uitoefenen.” De uitspraak laat volgens de advocaat zien hoe „complex” het is afscheid te nemen van Russische gesanctioneerde partijen. „Dat was al heel lastig, want hoe moet je de zaken afwikkelen als aandelen of bankrekeningen bevroren zijn? Nu maakt de rechter het nog moeilijker.” SberBank probeert momenteel haar belang van 41,82 procent in Fortenova te verkopen aan een Hongaars investeringsfonds. Die overname moet alleen nog worden goedgekeurd door de Nederlandse autoriteiten, blijkt uit het rechterlijke vonnis. Kroatische media meldden drie weken geleden dat de Kroatische regering de verkoop probeert te blokkeren omdat het Hongaarse investeringsfonds gelieerd zou zijn aan de Hongaarse premier Viktor Orbán.||https://www.nrc.nl//nieuws/2022/09/22/houthoff-mag-grootste-bank-van-rusland-niet-weren-a4142934
2022-09-23||Protest van Iraanse vrouwen tegen zedenpolitie zwelt aan||Avond na avond blijven duizenden Iraniërs ondanks alle risico’s demonstreren tegen de regering, uit woede over de dood van een jonge vrouw die door de zedenpolitie bij haar arrestatie vorige week in de hoofdstad Teheran hard op het hoofd werd geslagen. Het vergrijp van de 22-jarige Mahsa Amini was dat er naar de smaak van de agenten te veel haar onder haar verplichte hoofddoek zou zijn uitgekomen.  In de voorste rijen van al die betogers bevinden zich vrouwen van alle leeftijden. „De meeste vrouwen en meisjes hadden hun hoofddoek op hun schouders laten zakken”, schrijft Parviz, een lokale journalist die woensdag drie demonstraties in Teheran bijwoonde in een boodschap aan NRC. „Tijdens de betoging verbrandden jongere vrouwen en meisjes hun hijabs en sjaals. Oudere vrouwen deden dat minder vaak, maar knipten vaker hun haar af.” Veel vrouwen zijn opgelucht dat ze eindelijk collectief – en gesteund door een minstens even groot aantal mannen – hun afkeer van de hardhandige zedenpolitie kunnen tonen. Al decennia maakt die  hun het leven zuur. „Vraag het elke vrouw in Iran, van welke leeftijd dan ook, en ze kan je vertellen hoe ze door de zedenpolitie is lastig gevallen, soms is geslagen of afgeranseld, en soms is opgebracht naar het bureau of een gevangenis”, zegt Azadeh Pourzand, een Iraanse die promotie-onderzoek doet aan de School of Oriental and African Studies in Londen, telefonisch. De protesten hebben zich intussen naar tientallen Iraanse steden uitgebreid en de botsingen met de politie worden steeds gewelddadiger.  Woensdag en donderdag werden op sommige plaatsen, ook in Teheran, politiebureaus aangevallen en in brand gestoken. Vier politiemensen zijn gedood, drie van hen door messteken. Parviz, de  journalist, meldt dat mensen minder angst tonen voor de politie dan bij vroegere ongeregeldheden en die soms zelf ook aanvallen. „Dat is een van de dingen die ik voor het eerst van mijn leven zag.” Ook zijn er tot dusverre zeker dertien burgers omgekomen. Het werkelijke dodental ligt vermoedelijk echter hoger. Mensenrechtenorganisatie Amnesty International hekelde donderdag het feit dat de politie de laatste dagen „op onwettige wijze” met metalen kogeltjes op vreedzame betogers had geschoten. Amnesty noemde de gevallen van twee jongemannen die bij protesten in de plaats Saqez na Amini’s begrafenis van dichtbij door veiligheidspersoneel in de ogen waren geschoten, waardoor ze het zicht verloren.   Elke vrouw in Iran heeft last van de zedenpolitie Azadeh Pourzand Iraanse vrouw Extra onrustig was het in het Koerdische noordwesten. Soran Mansournia, een Iraanse Koerd die in Groningen studeert, probeert de protesten zo goed mogelijk te documenteren. Donderdag zei hij dat zijn bronnen melden dat alleen al in Oshnavieh, een provinciestad bij de Turkse grens, 43 mensen schotwonden hadden opgelopen. Achttien van hen raakten ernstig gewond, een drietal was gedood.  Analisten wijzen erop dat – anders dan bij de  grootschalige ongeregeldheden van 2019, toen vooral arme Iraniërs in opstand kwamen – ditmaal mensen uit verschillende lagen van de bevolking meedoen. „Dat valt echt op”, zegt Pourzand, „Dat enorme gevoel van eenheid: van Teheran tot provincies die  in de marge liggen. Maar ook tussen vrouwen en mannen.” Het gaat bij de demonstraties volgens Pourzand ook niet meer louter om de hoofddoek en de zedenpolitie. Ook  andere frustraties over de huidige economische malaise, de wijdverbreide corruptie en andere misstanden drijven mensen de straat op. „Het gaat ook om menselijke waardigheid. Je moet de hele tijd voor van alles vechten bij dit regime en je voelt je steeds vernederd.” Toch gaat het volgens de meeste berichten nog altijd niet om massale demonstraties. Velen zijn bang. Miljoenen Iraniërs herinneren zich hoe de betogingen van 2019 hard de kop in werden gedrukt, met honderden doden tot gevolg. Parviz: „Dit regime heeft laten zien dat het bereid is alles te doen om aan de macht te blijven.” De autoriteiten probeerden de afgelopen dagen de communicatie tussen betogers al te bemoeilijken door de sociale media te blokkeren. Dit is vermoedelijk de voorbode van keiharde repressie door het regime. De conservatieve president  Raisi wilde geen massaal bloedvergieten voor hij woensdag de Algemene Vergadering van  de VN toesprak in New York.  Deze vrijdag begint het tegenoffensief van het regime met een  demonstratie vóór de regering. Daarna kan meer geweld   worden verwacht. ||https://www.nrc.nl//nieuws/2022/09/22/protest-tegen-zedenpolitie-zwelt-aan-a4142933
2022-09-23||De krapte op de arbeidsmarkt  is inmiddels overal|| Opvallend aan de nieuwste cijfers over de arbeidsmarkt van het Uitvoeringsinstituut Werknemersverzekeringen (UWV): in élke regio heerst krapte, en in de meeste regio’s is de arbeidsmarkt zelfs ‘zeer krap’. Bovenaan het lijstje staat onder meer Zeeland, dat traditiegetrouw relatief grote arbeidskrapte kent. Lager staat Friesland, dat qua arbeidstekorten altijd wat achter loopt, en dus een iets minder krappe arbeidsmarkt heeft.  Met de nadruk op íéts dus.   Uit de cijfers blijkt ook dat in alle beroepsgroepen inmiddels sprake is van een personeelstekort. Halverwege vorig jaar waren er van de 92 beroepsgroepen nog zestien zónder krapte.  De krapte is in het tweede kwartaal van dit jaar twee keer zo groot als vorig jaar. Het aantal vacatures nam met 44 procent toe, terwijl het aantal mensen met een werkloosheidsuitkering met 31 procent daalde. Het UWV berekent de arbeidskrapte door het aantal openstaande vacatures te delen door het aantal mensen dat maximaal zes maanden een werkloosheidsuitkering ontvangt (en dus recent nog heeft gewerkt).  In het noordoosten van het land is de arbeidsmarkt net iets minder krap dan elders  De beroepsgroepen waar de grootste krapte heerst zijn vaak de beroepen waarvoor strengere opleidingseisen (mbo-3, hbo of wo) gelden en die specialistische kennis vereisen, zoals elektriciens, ingenieurs en software- en applicatieontwikkelaars. „Dat is op zich logisch”, zegt arbeidsmarktadviseur bij het UWV Frank Verduijn. „Dat zijn beroepen die niet iedereen zomaar kan doen en waar een bepaalde aanloop voor nodig is.” Maar inmiddels is de arbeidsmarkt zo krap, zegt Verduijn, dat die eisen ook al worden bijgesteld. „Onder druk wordt alles vloeibaar.” Het is al langer zo dat ook elke regio in Nederland arbeidskrapte kent, zegt Verduijn. Halverwege vorig jaar werd die „mijlpaal” al bereikt. Nu is er zelfs in vrijwel alle regio’s ook sprake van een ‘zeer krappe’ arbeidsmarkt. Dat geldt voor 29 van de 35 arbeidsmarktregio’s die het UWV onderscheidt. De zes regio’s waarvoor dat niet geldt, zijn alsnog rood op de kaart: ook daar is de arbeidsmarkt ‘krap’, maar dan nét iets minder. Verduijn: „Het is krap, krapper, krapst.” Die zes regio’s liggen voornamelijk in het noordoosten van het land, zoals Friesland, Groningen en Drenthe. Ook in Flevoland, Zaanstreek/Waterland en Helmond-De Peel zijn de tekorten iets minder nijpend dan in de rest van het land. Dat het noordoosten relatief minder tekorten heeft, komt voor een deel door de „sectorstructuur”, zegt Marieke Schramm, ook arbeidsmarktadviseur bij het UWV en gespecialiseerd in de regio Friesland. „Hier zijn minder werkgevers gevestigd, en dus ook minder sectoren aanwezig. Werkgevers zitten vaker in de Randstad. Daar zitten ook meer uitzendbureaus.”  Ook de bevolkingssamenstelling maakt dat sommige sectoren die in andere delen van het land grote problemen ondervinden van het personeelstekort, in Friesland wat minder tekorten kennen. Friesland heeft te maken met een bevolkingskrimp, waardoor er bijvoorbeeld minder behoefte is aan leerkrachten in het basisonderwijs (want er zijn minder kinderen). „Maar zelfs in die beroepsgroep zien we nu ook hier tekorten ontstaan. In het verleden zagen we altijd dat tekorten zich op de arbeidsmarkt verspreiden als een olievlek over het land, het noorden komt daar wat later achteraan. Inmiddels is Friesland deel van de olievlek.” De regio’s met de grootste personeelstekorten zijn de regio Midden-Utrecht, Zuidoost-Brabant en Zeeland. Het grote tekort in Midden-Utrecht is voor een deel te verklaren doordat de ict-sector daar erg groot is – en dat is een van de sectoren met de grootste tekorten.  Zeeland kent „traditiegetrouw hoge krapte”, zegt arbeidsmarktadviseur Milou Audenaerd, gespecialiseerd in onder meer de regio Zeeland. Eén oorzaak daarvoor is dat de sectoren waar de landelijke tekorten erg hoog zijn, in Zeeland zijn oververtegenwoordigd. Vooral de zorg-, industrie-, horeca- en toerismesector zijn prominent aanwezig in die provincie. „De tekorten in die sectoren zijn op dit moment overal erg groot.”  Een andere verklaring is de combinatie vergrijzing en ‘ontgroening’: relatief meer vergrijzing dan in de rest van Nederland, en een minder grote aanwas van jongeren. Jongeren vertrekken voor hun studie naar andere regio’s, en keren niet altijd terug. „Misschien omdat er hier minder werkgelegenheid is op de beroepsniveaus hbo en wo.”  In algemene zin zijn bepaalde landelijke trends dus uitvergroot in specifieke gebieden. In combinatie met de oververtegenwoordiging van bepaalde sectoren binnen een regio kan dat regionaal tot nóg grotere tekorten leiden.   1. Databank- en netwerkspecialisten 2. Elektriciens en elektronicamonteurs 3. Elektrotechnisch ingenieurs 4. Gespecialiseerd verpleegkundigen 5. Ingenieurs 6. Machinemonteurs 7. Managers detail- en groothandel 8. Software- en applicatieontwikkelaars 9. Verpleegkundigen (mbo)||https://www.nrc.nl//nieuws/2022/09/22/de-krapte-op-de-arbeidsmarkt-is-inmiddels-overal-a4142932
2022-09-23||Daverend applaus Kamer en kabinet na emotioneel betoog Azarkan tegen moslimhaat||De tweede termijn is doorgaans vrij saai met het indienen van moties, maar kent deze keer veel opvallende momenten. Zo hield Denk-leider Farid Azarkan een emotioneel betoog over de manier waarop PVV-leider Geert Wilders tijdens de Algemene Beschouwingen opnieuw tekeer ging tegen de islam en daarmee een miljoen Nederlanders van islamitische afkomst. Azarkan haalt het artikel uit De Telegraaf aan waaruit Wilders citeerde en dat ging over de financiële problemen van de hoogbejaarde Alfredo (86) en Janine (84), die soms nog maar een banaan per dag kunnen eten. Azarkan wijst erop dat het bejaarde echtpaar hulp krijgen van hun islamitische buurvrouw Ines, die van alles voor ze regelt. Azarkan is het „spuugzat” dat Wilders moslims als Ines op deze manier wegzet. Azarkan krijgt een daverend applaus door geroffel op de bankjes van een groot deel van het parlement, en ook vrijwel alle bewindslieden in Vak K roffelen mee. Op Twitter spreken Kamerleden van „een indrukwekkend moment”: Azarkan haalt uit naar Geert Wilders #algemenebeschouwing 1/2@F_azarkan pic.twitter.com/TWmsQM00K1 — Politiek Direct (@PolitiekNL5) September 22, 2022   Premier Rutte lijkt Azarkan nog een persoonlijke boodschap te hebben gestuurd:||https://www.nrc.nl//nieuws/2022/09/22/daverend-applaus-kamer-en-kabinet-na-emotioneel-betoog-azarkan-tegen-moslimhaat-a4142931
2022-09-23||De Westerscheldetunnel lijkt eindelijk tolvrij te worden, maar wiens idee was dat nou?||Goed nieuws voor de Zeeuwen: de Westerscheldetunnel lijkt dan eindelijk tolvrij te worden. Dat op de enige autoweg die Zeeuws-Vlaanderen met de rest van Zeeland en Nederland verbindt tol wordt geheven is de lokale bevolking al jaren een doorn in het oog.  Wat ChristenUnie, SGP en CDA betreft komt daar in 2025 een einde aan. Eigenlijk zou de tunnel pas in 2033 tolvrij worden. Het coalitieakkoord maakte er 2030 van, maar ook de rest van de coalitie steunt het plan van de drie christelijke partijen. Daarmee is er een meerderheid voor het plan. In de Kamer leidt de aankondiging wel tot gefronste wenkbrauwen. Caroline van der Plas (BBB) meldt aan de interruptiemicrofoon dat zij met de SP óók aan een vergelijkbaar plan werkte, na een aangenomen motie van SP-Kamerlid Mahir Alkaya. Ze had de drie partijen gevraagd haar op de hoogte te houden, zegt ze, maar daar is niets van terechtgekomen.  „En dan wordt er één minuut voor het indienen van de motie snel aan mij gevraagd of ik wil mee tekenen”, zegt Van der Plas. „Ik vind dit niet netjes.” Van der Staaij ontkent dat het een spelletje is geweest: de coalitie ging om en wilde de motie aan de SGP gunnen, zegt hij. „Ik zou zeggen: doe mee.” Van der Plas steunt de motie alsnog, net als de SP.||https://www.nrc.nl//nieuws/2022/09/22/de-westerscheldetunnel-lijkt-eindelijk-tolvrij-te-worden-maar-wiens-idee-was-dat-nou-a4142928
2022-09-23||Turkije trotseert economische wetten met lagere rente|| De Turkse centrale bank besloot donderdag tot een flinke renteverlaging. En dat terwijl de inflatie in Turkije officieel 80 procent is, het hoogst in 24 jaar, en de centrale banken van veel andere landen juist de rente verhogen. In een verklaring stelde de bank dat er sprake was van een „verlies van momentum in de economische activiteit”. Met de parlements- en presidentsverkiezingen van volgend jaar in het zicht zet president Erdogan alle zeilen bij om – in zijn ogen – de economische groei aan te jagen. De rente ging van 13 naar 12 procent. Erdogan is van mening dat lage rente leidt tot lage inflatie in plaats van andersom – een onorthodox standpunt waar de meeste economen gehakt van maken. De gangbare theorie is  juist dat een hoge rente inflatie dempt, omdat mensen dan geld op de bank houden en minder uitgeven, wat de vraag en daardoor de prijzen drukt. Maar de gouverneur van de centrale bank is een geestverwant van Erdogan, die trouw het beleid van de president uitvoert. En alles staat nu in het teken van de herverkiezing van Erdogan, die de economie probeert aan te jagen met behulp van grotere overheidsuitgaven, fiscale voordeeltjes en goedkope kredieten.  Dit gaat wel ten koste van de prijsstabiliteit. De Turkse lira verloor dit jaar al 27 procent aan waarde ten opzichte van de dollar, waarmee het een van de slechtst presterende munten wereldwijd is. De afwaardering van de lira vertaalt zich in hogere inflatie, aangezien de Turkse economie afhankelijk is van de import van energie en andere producten en grondstoffen – die door de lage lira duurder zijn. De stijgende inflatie zal de financiële zorgen van burgers vergroten. Zij hebben hun koopkracht al zien eroderen sinds een reeks valutacrises. In een interview met het Amerikaanse programma PBS Newshour zei Erdogan dat de inflatie geen groot probleem is. „Inflatie is geen verlammende economische bedreiging.” Hij beloofde dat de inflatie volgend jaar zou dalen en merkte op dat de Turkse supermarkten vol liggen. „In ons land zijn de schappen niet leeg”, verklaarde Erdogan. „In Amerika zijn de schappen leeg. In Frankrijk en Duitsland ook.” De Turkse inflatie bedraagt  80 procent, het hoogste punt in ruim een kwart eeuw Toch weet Erdogan dat Turkse burgers zuchten onder de hoge inflatie. Om de pijn te verzachten verhoogt hij de salarissen en sociale uitgaven. Zo verhoogde Erdogan in juli het minimumloon met 30 procent. Dit had gevolgen voor bijna de helft van de dertig miljoen werknemers in Turkije. Vervolgens verhoogde hij ook de overheidssalarissen met 42 procent, waar vijf miljoen ambtenaren van profiteerden. Particuliere bedrijven voelden zich verplicht om hun salarissen eveneens te verhogen. Daar blijft het niet bij. Vorige week nog kondigde Erdogan een hulppakket aan voor burgers met een laag inkomen. De regering zal 30 miljard lira (1,6 miljard euro) betalen om leningen van meer dan vijf miljoen mensen af te lossen. Eerder schrapte de regering al de rente op studieleningen. Erdogan lanceerde ook een sociaal huisvestingsproject voor starters, en een systeem dat goedkope kredieten verstrekt aan bedrijven. Al deze maatregelen zijn gericht op belangrijke kiezersgroepen. Het gevolg is evenwel dat het begrotingstekort toeneemt. Dat is een van de weinige terreinen waar nog enige financiële speelruimte zit. Want verder staan de Turkse overheidsfinanciën er niet florissant voor. Door de sterk gestegen energieprijs kijkt Turkije dit jaar waarschijnlijk tegen een tekort op de betalingsbalans aan van 60 tot 70 miljard dollar. Daarbij moet 180 miljard dollar aan buitenlandse schuld worden geherfinancierd. De centrale bank is bijna door zijn reserves heen. Daarom voorspellen sommige economen een nieuwe valutacrisis in de winter als het toerismeseizoen is afgelopen en de stroom aan buitenlandse valuta is opgedroogd. Om dat te voorkomen is Erdogan naarstig op zoek naar buitenlands geld. President Poetin is tot nu toe de enige die te hulp is geschoten. Russische staatsbanken maakten onlangs miljarden dollars over naar Turkije om de bouw van een kerncentrale aan de Turkse Middellandse Zeekust te voltooien. ||https://www.nrc.nl//nieuws/2022/09/22/turkije-trotseert-economische-wetten-met-lagere-rente-a4142927
2022-09-23||JA21 wil traditionele koffertje met Miljoenennota redden||Minister van Financiën Sigrid Kaag (D66) verraste dinsdag op Prinsjesdag met de aankondiging bij Jinek dat ze volgend jaar met een ander koffertje naar de Tweede Kamer wil komen. Volgens Kaag is het tijd voor een „lichter en duurzamer model”. Het huidige koffertje, met daarin altijd de stapels stukken van de Miljoenennota, is in gebruik sinds 1964. Veel oppositiepartijen blijken zeer gehecht aan het koffertje. JA21-fractievoorzitter Joost Eerdmans kwam met een motie om het traditionele koffertje voor Prinsjesdag te behouden. Hij schrijft daarin dat „tradities soms zwaarder mogen wegen dan een lichte modegrill” en ook dat het „afdanken” van het koffertje „niet duurzaam is”. Onder de motie staan veel rechtse oppositiepartijen, maar tijdens het indienen bleek dat ook een aantal linkse partijen het voorstel wil steunen. Later vanavond wordt duidelijk welk advies premier Rutte - mede namens Kaag - over het vervangen van het koffertje geeft.||https://www.nrc.nl//nieuws/2022/09/22/ja21-wil-traditionele-koffertje-met-miljoenennota-redden-a4142926
2022-09-23||Zeker 34 doden na omslaan Libanese migrantenboot bij Syrië||Zeker 34 mensen zijn omgekomen nadat hun boot in Syrische wateren was omgeslagen. Volgens de Syrische kustwacht gaat het om migranten die enkele dagen geleden uit het noorden van Libanon waren vertrokken. Het gaat om een van de dodelijkste incidenten met Libanese migranten in jaren. Volgens de Syrische autoriteiten zaten er mensen van verschillende nationaliteiten op de boot, die waarschijnlijk omsloeg door een combinatie van harde wind en hoge golven op de open zee. Er zou nog naar overlevenden gezocht worden, iets wat bemoeilijkt wordt door de uitdagende weersomstandigheden. Hoeveel mensen in totaal op de boot zaten is nog onduidelijk, al citeren Syrische staatsmedia een opvarende die spreekt van 150 mensen aan boord. Veertien opvarenden zijn in veiligheid gebracht. De afgelopen jaren neemt de illegale migratie vanuit Libanon sterk toe. Libanezen, Syriërs en Palestijnen proberen het land te ontvluchten vanwege de economische malaise in het land. De waarde van de nationale munt is enorm gekelderd, er heerst een grote werkloosheid in het land en de extreme armoede is flink toegenomen. Daarnaast heerst er grote politieke instabiliteit, waardoor inwoners van het land hun heil elders zoeken. Volgens persbureau Reuters is het aantal mensen dat Libanon over zee heeft verlaten in 2021 verdubbeld ten opzichte van een jaar eerder. In het eerste half jaar van 2022 was sprake van een stijging van 70 procent in het aantal bootvluchtelingen ten opzichte van 2021. Eerder deze week brachten Libanese autoriteiten tientallen migranten in veiligheid nadat de motor van hun boot op zee was uitgevallen. Correctie (23 september 2022): In een eerdere versie van dit artikel stond dat Libanon in Noord-Afrika ligt, in plaats van in het Midden-Oosten. Dat is hierboven aangepast. ||https://www.nrc.nl//nieuws/2022/09/22/zeker-34-doden-na-omslaan-libanese-migrantenboot-bij-syrie-a4142918
2022-09-23||GroenLinks en PvdA willen dat prijsplafond ook gezinnen in oude huizen helpt||Whatever it takes, wilde Jesse Klaver vandaag van Mark Rutte horen, om het pleidooi van de premier te onderschrijven dat deze winter niemand die de energierekening niet meer kan betalen van het gas wordt afgesloten. Met enige aarzeling schaarde Rutte zich daarachter. Sinds het bekend worden van het prijsplafond zijn nogal wat twijfels gerezen. Wie valt er met zijn of haar verbruik nu precies onder, wie komt alsnog in de problemen? GroenLinks en de PvdA, die als eersten het voortouw namen voor een energieprijsplafond, komen daarom met een concrete voorzet om de hulp verder uit te breiden. De twee linkse partijen stellen voor „de volumegrens en het tariefplafond ruimhartig te kiezen”. Dat zou genoeg moeten zijn om ook gezinnen die groter zijn of in een oud huis wonen. Eerder bleek dat die groepen vaak boven het gemiddelde verbruik zitten en daarmee straks fors bij dreigen te moeten leggen, bovenop het prijsplafond. Dezelfde motie roept de regering op „rekening te houden met mensen die hun huis reeds hebben verduurzaamd oen daardoor een hoger elektriciteitsverbruik hebben”. Daarbij doelen Klaver en PvdA-leider Attje Kuiken op mensen die een warmtepomp geïnstalleerd hebben. Zij verbruiken door die investering geen gas meer, maar wel meer elektriciteit. Volgens een GroenLinks-woordvoerder is de coalitie voorstander van de motie.||https://www.nrc.nl//nieuws/2022/09/22/groenlinks-en-pvda-willen-prijsplafond-uitbreiden-naar-vergeten-groepen-a4142917
2022-09-23||Ach, dat heerlijke rondje antiquariaten||Amsterdam, stad van antiquariaten! Ach, dat heerlijke rondje antiquariaten dat je tot voor kort nog lopen kon en dat begon bij Vuyk op het Singel. Wout Vuyk had altijd iets moois in zijn overladen etalage staan, en altijd onbetaalbaar zodat je je er geen zorgen over hoefde te maken. Binnen was het niet veel anders, want wat je ook uitkoos, meestal zei meneer Vuyk „dat verkoop ik liever niet”. Het mag dan ook een wonder heten dat ik er in geslaagd ben de prachtige eerste, uit 1904 daterende druk van Ter Haars Onze Vlinders met al die broze prenten van dag- en nachtvlinders van hem los te weken.  Van Vuyk ging het naar Brinkman, een eindje verder op het Singel, de laatste der Mohikanen inmiddels, met zijn bakken voor de deur waar nooit iets in stond dat ik hebben wou, maar waar ik nog altijd graag naar binnen ga. En vandaar naar de Rosmarijnsteeg voor het serieuzere werk, bij Straat en de Friedesche Molen. Als je bij Straat het stenen stoepje opging, kwam de heerlijke geur van boeken je al tegemoet. Wat me ook beviel, was dat mevrouw Straat altijd precies op dezelfde plaats zat als waar je haar de vorige keer had achter gelaten.  Net als Poes Bus, zo genoemd omdat ze als jong poesje in de brievenbus was gevonden, een zeer aaibare poes, zoals de meeste winkelpoezen. Op zolder leek tijd niet te bestaan en als hij al bestond, bestond hij alleen als beneden iemand bedachtzaam een pagina omsloeg. Ik zat er vaak op de grond de onderste planken uit te pluizen, want daar, en op de bovenste plank natuurlijk, zo had  ik al vroeg in mijn carrière als antiquariatenloper geleerd, bevonden zich de vondsten. Als ik iets ontdekt had wat ik hebben wilde, deed ik een kleine aanbetaling en liet het wegleggen. Veel geld in je zak is gevaarlijk als je je op het antiquariatenpad begeeft.  Bij de buren, de Friedesche Molen, werkte een vrouw die me vertelde dat ze in Harar had gewoond. Het huis van Rimbaud trok daar nog altijd veel belangstellenden zei ze. Behalve dat Rimbaud nooit in dat huis gewoond heeft, zei ik, waarna we een gesprek over Rimbauds Hararse avonturen voerden, dat voor mij aanleiding was om razendsnel naar huis te fietsen en aan een boek over Rimbaud te beginnen, De rotstreken van Arthur Rimbaud ging het heten.  Na de Rosmarijnsteeg moesten er keuzes worden gemaakt. Naar de Bergstraat waar de lichtekooien op de bakken van meneer Fukkink pasten? Naar de papierbergen van de Kloof op de Kloveniersburgwal? Toch weer eens bij Kok kijken? Na lang dubben ging het altijd richting Jan, van Egidius, in de Haarlemmerstraat. (wordt vervolgd) Guus Luijters  schrijft op gezette tijden over boeken en boekhandels in Amsterdam. ||https://www.nrc.nl//nieuws/2022/09/22/ach-dat-heerlijke-rondje-antiquariaten-a4142649
2022-09-23||Geen blote matrozen op Pride in Ede, wel een kerkdienst||Het was voormalig politievrouw Ellie Lust die de bal aan het rollen bracht. In de zomer van 2020 stond de tv-presentator met draaiende camera op de stoep van het gemeentehuis in Ede om het stadsbestuur te vragen of er wat meer werk kon worden gemaakt van het lhbti-beleid. We gaan ermee aan de slag, had burgemeester René Verhulst (CDA) haar toen meteen beterschap beloofd. Want: „Iedereen is welkom in Ede, wie of wat je ook bent.” In februari 2021 besloot de gemeenteraad om – als een van de laatste  gemeenten met meer dan 100.000 inwoners – toe te treden tot het gezelschap van Nederlandse  regenbooggemeenten, steden die beloven werk te maken van het lhbti-beleid.  Anderhalf jaar later maakt Ede zich op voor de Pride die dit weekeinde voor het eerst in de stad wordt gehouden. „Een Pride in Ede’’, zegt Beau Bakker (18) namens de organisatie. „We krijgen mailtjes van oudere queers die dat nooit voor mogelijk hadden gehouden.” Dat laatste heeft alles te maken met het behoudende karakter van de gemeente, waar de christelijke partijen van oudsher het bestuur en de sfeer domineren. Bij de verkiezingen in maart kwamen SGP en Christen-Unie met respectievelijk 7 en 6 van de 39 zetels als grootste uit de bus. De Gelderse stad telt bijna veertig goed gevulde kerken en van de ruim vijftig basisscholen is twee derde protestant-christelijk of reformatorisch. Ook de Pride heeft daar rekening mee te houden, vertelt mede-organisator Xander van Soelen (35). „Het was de gemeente die opperde een Pride te organiseren, maar er werd meteen bij verteld dat het wel een evenement moest worden dat aansluit op het karakter van Ede.” We krijgen mailtjes van oudere queers die dit nooit voor mogelijk hielden Dus geen Amsterdamse taferelen met boten vol blote matrozen als middelpunt van een uitbundig volksfeest. Bakker: „Dat is hier wel zo’n beetje het schrikbeeld. Het is prima voor Amsterdam, niet voor Ede. Ons motto is: niet provoceren, maar informeren. We vragen ook niet van de bezoekers om alles en iedereen zomaar te accepteren, wel om ons te respecteren. De Pride moet voor iedereen een positieve ervaring zijn.” On-Amsterdams zijn ook de organisatie en  de begroting. Waar de collega’s in de hoofdstad de beschikking hebben over een bureau met medewerkers in vaste dienst, veel organisatoren, bestuurders en ambassadeurs én een budget van bijna 2 miljoen euro, wordt het werk in Ede gedaan door veertien gedreven vrijwilligers met een subsidie van 20.000 euro. „Iedereen werkt belangeloos mee”, zegt Van Soelen.    Het resultaat is een kleinschalig evenement, met een programma dat zwaar leunt op informatie, sport, kunst en cultuur. Dat zorgt er wel voor dat er veel mogelijk is: poppodium Astrant fungeert als uitvalsbasis voor de organisatie, maar ook cultureel centrum Cultura en bioscoop Pathé doen mee. Op zondagochtend is er een regenboogviering, waarvoor een queer dominee wordt ingevlogen. Van Soelen: „Er is veel steun. Het wordt belangrijk gevonden.” De oudste Pride in Nederland is die van Amsterdam. De eerste editie werd in 1996 gehouden. Daarna volgden meer dan twintig gemeenten, waaronder Rotterdam, Den Haag en Utrecht, maar ook kleinere plaatsen als Hoorn, Geldrop en Zandvoort. De kermis in Tilburg kent sinds 1990 een Roze Maandag, de Nijmeegse Vierdaagse een Roze Woensdag. Sinds 2020 is er het Pride Netwerk Nederland dat organisatoren van Prides adviseert. Ede is er aan toe, denkt Bakker. „Er zijn de laatste jaren allerlei kleine initiatieven ontstaan. In het voortgezet onderwijs wordt tegenwoordig Coming Out Day gevierd, op de Christelijke Hogeschool is een lhbti-werkgroep actief. Hier in Astrant zijn we in 2019 van start gegaan met het organiseren van feesten en een maandelijks queercafé, Fierce.” De Pride is daar het zichtbare resultaat van. Dat de gemeenschap een steuntje in de rug kan gebruiken, onderstrepen de resultaten van een onderzoek  door I&O Research uit 2019. Die maakten duidelijk dat van de lhbti-inwoners in Oost-Nederland 40 procent zegt zich onveilig te voelen tijdens het uitgaan of op straat. Van Soelen: „De Pride kan een beetje helpen daar iets aan te doen.” Niet iedereen is er even blij mee. De SGP, de grootste fractie in de raad, tekende vorig jaar protest aan tegen de toetreding tot de regenbooggemeenten, vanwege de oriëntatie van de partij op de unieke waarde van het huwelijk tussen man en vrouw, maar ook vanwege het vermeende misbruik van de regenboog, een bijbels symbool van de hoop. Bakker: „Toch is ook die partij bereid het gesprek aan te gaan. In mei was er een bijeenkomst met verschillende regenboog-initiatieven. Daar was de SGP ook aanwezig.” Onverzoenlijker was ook de inhoud van de mail die de organisatoren onlangs van een gelovige vrouw kregen. Ze voorspelde hen een toekomstig verblijf in de hel.  Bakker: „We hebben een vriendelijke mail teruggestuurd, met de boodschap dat we haar opvatting respecteren, maar dat we dit toch heel belangrijk vinden om te doen.”||https://www.nrc.nl//nieuws/2022/09/22/geen-blote-matrozen-op-pride-in-ede-wel-een-kerkdienst-a4142916
2022-09-23||Anna Bijnsstraat||Het mini-theater Van Deyssel, gelieerd aan het Frascati Theater, kijkt uit op een onopvallende straat met woonhuizen in Nieuw-West die is  vernoemd naar Anna Bijns (1493 - 1575). Een treffende locatie, want deze laat-middeleeuwse Antwerpse dichteres wijdde haar leven aan de kunsten in een tijd dat dit nog puur een mannenzaak werd geacht te zijn.  Anna werd geboren als dochter van een kleermaker die zijn achternaam mogelijk dankt aan het Henegouwse stadje Binche; Bijns in het Nederlands. Van haar vader is één gedicht bewaard gebleven en bekend dat hij zich in rederijkerskringen begaf. Mogelijk kreeg Anna de liefde voor de poëzie van hem mee en sommige biografen denken dat zij als jonge vrouw mogelijk anoniem deelnam aan dichtwedstrijden in de rederijkerskamer. Dat kwam vaker voor, maar altijd in het geheim: vrouwen mochten geen lid worden van de organisatie.  Bijns werkte tot zeker haar 80ste levensjaar als lerares, maar is vooral bekend geworden van haar ‘refreinen’ die vaak moraliserend van aard waren, met ruimte voor humor en ironie. Bijns werd volwassen net voor de Reformatie en de strijd tussen de katholieke kerk en hervormer Maarten Luther. In die laatste zag zij als devoot katholiek een vertegenwoordiger van ketterij en geloofsverval, die zij in veel van haar polemische gedichten met felle bewoordingen bestreed. Het lutherse idee om als christen zelf de Bijbel te lezen werd door Bijns als volkse overmoed gezien „Schrifture wordt nu in de taveerne gelezen, / In d’een hand d’evangelie, in d’ander den pot” – waarbij we wel kunnen raden wat er in die pot zat.   De contrareformatie kon de goed leesbare, ritmisch rijmende gedichten goed gebruiken als strijdmiddel tegen de lutheranen. Zowel de franciscanen als de nieuw tijdens de Renaissance opgekomen humanisten prezen haar werk. Literatuurwetenschappers hebben haar scherpe gevoel voor taal, techniek en rijm eeuwenlang bewierookt en Bijns werd ook wel ‘de Brabantse Sappho’ genoemd.  Anna Bijns bleef ongetrouwd en schreef kritisch (en met humor) tegen het huwelijk, zeer opmerkelijk in de tijd waarin zij leefde. Ze noemde vrouwen die voor de echt kozen dom en een van haar bekendste gedichten heet ‘Het is goet vrouwe syn, veel beter heere’, waarin zij haar vrouwelijke tijdgenoten oproept om vooral „ongebonden” te blijven: „Blyft ongebonden dan; / och! de vryheyt moet syn gebenedyt. / Vroukens, wie ghy syt, al crychdy eenen goeden Jan: / ongebonden best, weldich wyff sonder man.”  De Anna Bijnsstraat kent aan de ene kant appartementen en aan de overzijde rijtjeshuizen en eindigt in een bescheiden grasveldje. In 1953 kreeg de straat zijn huidige naam. Van 1985 tot 2014 werd jaarlijks de Anna Bijns Prijs uitgereikt aan een vrouwelijke dichter of prozaschrijver. ||https://www.nrc.nl//nieuws/2022/09/22/anna-bijnsstraat-a4142654
2022-09-23||Ook dat is traditie: een motie van wantrouwen van de PVV||Vaste prik: PVV-leider Geert Wilders dient bij het openen van de tweede termijn van de Tweede Kamer een motie van wantrouwen in tegen het voltallige kabinet. Want, zegt Wilders, „het vertrouwen in Rutte en Kaag komt nooit meer terug”. De motie van wantrouwen is een geliefd politiek instrument van Wilders. Vóór vanavond had hij al zes moties van wantrouwen of afkeuring ingediend tegen het kabinet-Rutte IV. Tijdens Rutte III was de PVV (mede)verantwoordelijk voor 21 van de 54 ingediende moties van wantrouwen en afkeuring. Het lot van deze motie van wantrouwen zal niet anders zijn dan de moties die eraan vooraf gingen: er is geen enkel zicht op een Kamermeerderheid.||https://www.nrc.nl//nieuws/2022/09/22/ook-dat-is-traditie-een-motie-van-wantrouwen-van-de-pvv-a4142915
2022-09-23||Column | Van mening veranderen hoeft niet jaren te duren||Afgelopen week was het nieuws: oud-Kamervoorzitter Gerdi Verbeet is van mening veranderd over artikel 23. Ze heeft het lange tijd gesteund, maar nu vindt ze dat artikel 23 de sociale verdeeldheid in de hand werkt.  Mij trof niet zozeer het herziene standpunt van Verbeet, dat juich ik van harte toe; ik werd vooral vrolijk van het nieuws dat het nieuws was dat iemand van mening was veranderd na een kwart eeuw. Het zette me aan het denken: hoe vaak ben ik over belangrijke onderwerpen van mening veranderd? Als ik naar mijn eigen credo zou leven, ‘denken is van mening durven veranderen!’, dan zou dat vaak gebeurd moeten zijn. Maar dat is niet zo; als het om ideologische kwesties gaat als abortus, homohuwelijk, vrouwenrechten, sta ik daar nog hetzelfde in.  Wat wel regelmatig voorkwam, is dat ik na een gesprek meer begrip kreeg voor het standpunt van de ander, ook wanneer dat standpunt in mijn ogen conservatief was. Wat ook vaak voorkomt is dat, naarmate ik onzekerder ben over een standpunt, omdat ik er niet zoveel van af weet (voorbeeld: ‘hypotheekrente-aftrek’), ik sneller te overtuigen ben van een bepaalde mening.  Dat laatste is in overeenstemming met de meest recente wetenschappelijke inzichten over meningsvorming. In het onlangs verschenen Hoe verander je een mening? van David McRaney staat het er als volgt: „De snelheid van verandering is omgekeerd evenredig aan de kracht van onze zekerheden.”   Het boek gaat helaas niet over hoe je zelf van mening verandert (dat boek zou ik graag  lezen), maar over hoe je iemand anders van mening kunt laten veranderen. Het komt erop neer dat als iemand heel erg zeker is van zijn zaak, dit tamelijk wat inspanning kost, soms zelfs jaren.  McRaney geeft interessante voorbeelden. Zo zijn er lhbtq+-organisaties in Los Angeles die met succes mensen die tegen het homohuwelijk zijn, van mening hebben doen veranderen. Ze doen dat met een techniek die deep canvassing heet. Het gaat veel verder dan flyers uitdelen (daardoor verandert vrijwel niemand van mening). Het is een gesprekstechniek die iets weg heeft van relatietherapie: een langdurige investering in je gesprekspartner. Je moet eerst vaststellen hoe zeker iemand is van zijn zaak, dan vraag je hoe iemand door de zaak geraakt wordt. Je gaat je dus bezighouden met de emotionele en biografische laag die iemand tot een bepaald standpunt brengt. Je vat het standpunt van de ander samen en vraagt of je dat juist hebt gedaan. Je vertelt ook hoe jij zelf tot je standpunt bent gekomen. Je gaat niet in discussie met elkaar. Daarna kom je weer terug op hoe sterk iemands standpunt nu is. Als het goed is, zullen de gesprekspartners elkaar langzaam naderen. Het brein opent zich voor nieuwe informatie en er ontstaat ruimte om andermans zekerheden te bevragen. Gelukkig hoeft meningsverandering niet altijd jaren te duren, het kan ook binnen een avond. Ik geef een voorbeeld uit mijn eigen leven. Een aantal jaren geleden ging ik met mijn moeder naar een debatavond over euthanasie en dementie. Ik wist waar ik stond: vóór, want ja, wat een hel, dementeren. Een bekende VVD-ethica beargumenteerde dat zware dementie mensonwaardig was en dat iedereen vóór euthanasie moest zijn, dat dit een ‘goede dood’ was. Mijn moeder stak haar vinger de lucht in. Ik vond dat spannend, ik hoopte dat ze niet iets raars zou gaan zeggen. Ze vertelde dat ze niet per se vond dat euthanasie het grootste goed in een samenleving was; ze ging ervan uit dat als ze zou gaan dementeren, het belangrijkste wat ze kon krijgen, aandacht, liefde en menselijke zorg was, en niet de mogelijkheid van een zelfverkozen dood. Menswaardige zorg, dat zou lijden dragelijker maken.  Ik was onder de indruk van mijn moeder, omdat ze het gesprek aanging met de enorm van zichzelf overtuigde ethica. Ik begon aan mijn mening te twijfelen, vond nu dat ‘voor’ of ‘tegen’ euthanasie bij zware dementie een wat magere reductie was van een veel groter, gevoeliger gesprek over het levenseinde.  We zouden het vaker moeten doen, het ter sprake brengen waarover we van mening zijn veranderd. Een cynicus zou kunnen opmerken dat Verbeet er niet meer politiek op kan worden afgerekend, het risico op reputatieschade is beperkt. Toch stelt ze een inspirerend voorbeeld. Intussen is mijn moeder de dementerende oudere. Het is soms een hard gelag. Ik koester wat ze destijds zei, hardop; ik zie dat het klopt: liefde, aandacht en zorg maken het verschil. Stine Jensen is filosoof en schrijver. Ze schrijft om de week een column op  deze plek.||https://www.nrc.nl//nieuws/2022/09/22/van-mening-veranderen-hoeft-niet-jaren-te-duren-a4142914
2022-09-23||Column | In Benny’s trieste leven is veel misgegaan||Tussen Oost- en West-Amsterdam vibreert het woordje ‘verraad’. Giftig woordje, verraad. Het wordt gebruikt door mensen van wie je dat niet zou verwachten: keurige nette mensen die Benny al jaren hielpen. Omdat hij illegaal was en geen kant op kon. Ik noem de Ghanees hier Benny. In het echt noemde ik hem anders, en ook die naam was een schuilnaam. Zoals ook zijn adres in de Watergraafsmeer een schuiladres was. Alleen als onderhuurder kon hij ergens wonen, wat uiteraard verboden was. Een kamertje in een huurwoning in Oost was voor hem het maximaal haalbare. Zelden zo’n aardige positieve vent ontmoet. Maar laatst is Benny dus op het vliegtuig naar Ghana gezet.  Verraden. Jarenlang stond hij voor een supermarkt in Oost en de laatste tijd voor een supermarkt in West. En altijd die smile, die opgestoken hand: hi, how are you? En altijd die pet op zijn kop, het koordje van de daklozenkrantpas om zijn nek: het bewijs dat hij daar staan mocht.  De vrouw van zijn dromen bleef weg. De nachtmerrie kwam wel Van mij mocht hij. Alleen al hem bezig te zien was een genot. Hij cultiveerde het plekje bij de schuifdeuren alsof de supermarkt van hem was. En wij zijn gasten waren. In Oost en later in West begroetten de klanten hem, ze gaven hem twee euro – nee laat de krant maar zitten. Ze stopten hem eten of drinken toe. En, ook dat gebeurde steeds vaker, ze namen hem in vertrouwen als ze ergens over inzaten.  Dat krijg je als je zoveel goeds uitstraalt. Omdat jouw moeder je vroeger op je donder gaf als je niet glimlachte. Omdat wijs glimlachen jouw laatste reddingsboei is in een koude wereld. Benny haalde zijn goedheid uit het geloof. Wat dus wel grappig is: zwarte gelovige voorziet witte ongelovigen van advies. En intussen las hij klierende jochies de les als een schoolmeester. Veel is misgegaan in Benny’s leven. Hij vertelde filmische verhalen over opgroeien als kind van tienerouders. Over naar Duitsland trekken. Zijn handel in tweedehandsmotoren zien mislukken. Duitsland uit moeten. Geen geld voor terugkeer hebben. De benen naar Amsterdam nemen. Hier ondergronds overleven door nooit op te vallen. Door zelfs nooit op een bankje te gaan liggen, maar altijd te blijven zitten. Ik vroeg Benny wat hij nodig had. En gaf hem een boek over Christian Science: dan kon hij zichzelf genezen omdat de dokter te duur was. Mijn aanschaf was een klein gebaar voor de vijftigjarige die mij eindeloos vaak feel good-momentjes had geschonken. Zíjn feel good? Tja, dat zou een huwelijk met een statushoudster zijn geweest. Voor hem de enige route naar legalisering. Want bij Nederlandse vrouwen was hij kansloos, wist hij zeker. De vrouw van zijn dromen bleef weg. De nachtmerrie kwam wel. Het verraad. De jakhals die hem aangaf. De vreemdelingenpolitie die hem meenam. De cel, wekenlang tralies. Het vliegtuig terug naar Ghana.  Nu wil hij daar een inburgeringscursus volgen, om vervolgens weer naar Amsterdam te komen, legaal. Want zo is Benny: hij blijft erin geloven.||https://www.nrc.nl//nieuws/2022/09/22/in-bennys-trieste-leven-is-veel-misgegaan-a4142685
2022-09-23||Wat vindt NRC | Hang de vlag weer recht, haal ON van de buis en schoon Twitter op||Of je nu voorzitter van de NPO bent, directeur van het RIVM of voorzitter van de Tweede Kamer. In minder dan een week deden er zich een aantal situaties voor waarin zij werden uitgedaagd én waarin ze optraden. Althans, ze kwamen onder zodanige druk te staan dat ingrijpen niet langer kon uitblijven. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De incidenten betroffen racisme, laster en insinuatie, op tv en in de Kamer. En kwamen voort uit de reactionaire subcultuur van complottheorieën, uitgesproken sympathie voor Rusland, afkeer van democratie, vaccins en pesterij van lhbtiq-minderheden. Aan de sfeer van negeren, bagatelliseren, ondergaan en hopen dat het vanzelf voorbijgaat in de samenleving, lijkt nu een einde te komen. Tenminste, bij een breder deel van het publiek dan tot nu toe.  Velen nemen zo te zien geen genoegen met een samenleving waarin op Prinsjesdag de koninklijke familie van het balkon wordt gefloten, dat  racistische tv-programma’s toelaat, waarin met het ‘n’-woord openlijk haat wordt gezaaid, met door honderdduizenden burgers op Twitter gelezen kwaadaardige onbewezen Twitter-roddels over corruptie van een wetenschapper. Met het kraken van de Nederlandse  vlag die massaal omgekeerd is opgehangen en zo  tot schaamlap van het boerenprotest is verworden.   Er  is een gevoel van ‘zo kan het niet langer’ te proeven. De lust tot wegkijken en incasseren verdampt – de racistische uitzending door Ongehoord Nederland bracht de gehele publieke omroep acuut op de been met een collectief protest, in niet mis te verstane termen. „Per direct uit het bestel”, zei directeur Kuipers van KRO-NCRV tegen NRC. De ombudsman van de omroep ontving 1.900 klachten.  Als dit doorzet  is een kantelpunt dichtbij, waar de vrije, begrensde publieke ruimte bij kan winnen. Het was zichtbaar in de unieke kabinetsactie om spontaan én collectief  de vergadering van de Tweede Kamer te verlaten. Een meer dan symbolische stap, nadat FVD-fractieleider Baudet zich te buiten was gegaan aan ongehoorde, ongefundeerde persoonlijke verdachtmakingen jegens de minister van Financiën. Zulke uitingen zijn  gevaarlijk voor de persoon en daarmee ondermijnend voor de democratie.  Is dergelijke grenzeloosheid een uiting van gekte, is het aandachttrekkerij, provocatie, tactiek of zit het nog anders? Wie het weet mag het zeggen. Maar het draagt niet bij aan het democratisch proces. In de Kamer zijn de verhoudingen tussen radicaal rechts, het kabinet en andere fracties ontspoord. Gisteren kwalificeerde PVV’er Wilders de afwezige minister Jetten (D66, klimaat en energie) nog als ‘klimaatpsychopaat’. Het viel weinigen meer op. Waarschuwingen voor het ‘hellend vlak’ komen daar te laat.  Politieke tegenstanders zijn onder leiding van radicaal rechts al een tijdje vijanden, die kennelijk gehaat mogen worden, gedemoniseerd en voor de Hoge Raad moeten worden gedaagd. PVV’er Wilders wenste deze week aangifte  tegen het hele kabinet te doen ‘wegens ambtsmisdrijf’. Het is ‘lock ’em up’ naar Trumpiaans model geworden.  Dat Kamervoorzitter Bergkamp deze keer Baudet na zijn aanval op minister Kaag (D66, financiën) het woord voor het verdere debat ontnam, is dan een stap vooruit ten opzichte van haar eerdere aarzelende, op verzoening gerichte aanpak. Dat gold ook voor de directie van het RIVM die de roddelaars Yves Gijrath en Erik de Vlieger binnen 24 uur tot intrekking van hun ‘bericht’ dwong. Grenzen zijn er niet voor niks. Wie ze vergeet, gooit z’n eigen vrijheden weg.  Correctie (22 september 2022): in een eerdere versie van dit artikel stond dat  de ombudsman 17.000 klachten kreeg. Dat moet  1.900 zijn en is hierboven aangepast. ||https://www.nrc.nl//nieuws/2022/09/22/kan-de-vlag-weer-recht-on-van-de-buis-en-twitter-opgeschoond-a4142913
2022-09-23||‘Je leven opbouwen lukt niet als je stilzit op de bank’||


In de serie ‘Weg van de oorlog’ volgt NRC een jaar lang zeventien Oekraïense vluchtelingen die naar Nederland en andere Europese landen gevlucht zijn.  Eens in de twee maanden doen we verslag van hun situatie. 
 Lees hier de afleveringen uit de serie



 In de serie ‘Weg van de oorlog’ volgt NRC een jaar lang zeventien Oekraïense vluchtelingen die naar Nederland en andere Europese landen gevlucht zijn.  Eens in de twee maanden doen we verslag van hun situatie.   Lees hier de afleveringen uit de serie Ruim zes maanden geleden vluchtte de Syrische Ahmad (36) naar Nederland. Nooit had hij verwacht er te gaan wonen. In 2011 woonde hij nog in Damascus met vrienden en familie. Zijn leven was „goed en omringd met liefde.” Totdat Syrië door oorlog verscheurd werd en Ahmad naar Oekraïne moest vluchten. „Ik was ontwricht. Ik miste mijn familie en kende de taal niet.” Toch wist hij na een tijdje een nieuw leven op te bouwen. Hij werd verliefd, kreeg een kind en rondde er zijn studie tot accountant af. Maar in 2022 brak ook in Oekraïne een oorlog uit.  In Nederland voelt Ahmad zich ontheemd en kapot gestreden. In Syrië was hij vriend, broer en kind, in Oekraïne was hij accountant, vader en man. Maar zijn oude identiteit lijkt na twee oorlogen grotendeels verdwenen.  Bij aankomst in Nederland wilde Ahmad daarom maar één ding: werken. „Ik wilde mijn leven weer opbouwen en dat lukt niet als je stilzit op de bank.” Hij belde de gemeente en ging met zijn voormalig gastgezin op zoek naar banen. Zijn zoektocht was succesvol. Sinds mei werkt hij als schoonmaker bij het internationale bedrijf UniTech in Coevorden. Het bedrijf reinigt kleding dat besmet is met nucleair materiaal. „Het is zwaar werk, maar ik ben dankbaar dat ik mag werken in Nederland,” zegt Ahmad. Inmiddels is zijn gezin ook in Nederland.    Dit zijn de routes die de vluchtelingen uit deze serie hebben gevolgd. We volgen de route van Ahmad, die in 2011 vluchtte uit Damascus. Terwijl zijn gezin in Kaloesj woont… is Ahmad aan het werk als accountant in Dnipro als de oorlog uitbreekt. Hij kan niet naar zijn gezin en moet als Syriër vluchten voor het rechtsextremistische Azovbataljon. Via Slowakije en Oostenrijk komt hij terecht in München… …en belandde in Nederland in de noodopvang in Harskamp. Na o.a. bij een gastgezin heeft Ahmad nu een huurwoning in Emmen, waar zijn vrouw en kind ook inmiddels zijn aangekomen. Werk is heel belangrijk voor Syriërs vertelt Ahmad. „Als je hard werkt, kun je familie onderhouden en een goede toekomst hebben. Syriërs zijn erg trotse mensen. We vinden het erg belangrijk om te studeren en zelf te werken voor ons geld.” Via Whatsapp stuurt hij een pdf van zijn CV. „Zie je, ik heb mijn hele leven gestudeerd om accountant te worden en ik spreek vier talen: Arabisch, Russisch, Oekraïens en Engels.” Het liefst zou Ahmad in Nederland dan ook als accountant aan de slag gaan. „Ik weet alleen niet hoe ik dat kan bereiken. Soms voelt het alsof mijn diploma’s hier minder waard zijn, omdat mensen mij alleen als vluchteling zien.”  Soms wordt hij moedeloos van het denken over de toekomst. „Dan denk ik aan alles wat ik vroeger had. Mijn huis, mijn baan, familie en vrienden. Het maakt me verdrietig dat ik opnieuw moet beginnen en niet weet hoe mijn toekomst eruitziet.” Maar stilstaan doet hij niet. „Dan kwijn ik weg in mijn verdriet. Ik wil zo veel mogelijk ondernemen.” Een week na het interview appt hij: „Misschien kan ik vrachtwagenchauffeur worden in Nederland? Ik houd wel van autorijden.” Ahmad wil uit veiligheidsoverwegingen niet met zijn achternaam in de krant. Zijn achternaam is bij de redactie bekend. Nina Folkerts  Hoe het met hem gaat? Aan de andere kant van de lijn zucht Andrii Stadnik diep. De 36-jarige data-analist is begin maart met zijn vrouw en drie kinderen gevlucht van Charkov naar het Deense Nærum, een buitenwijk van Kopenhagen. „Het leven is hier erg duur.” De uitkering die hij en zijn vrouw ontvangen – samen omgerekend 712 euro per maand – gaat op aan voedsel. Voor de huur blijft niets over. Het gezin woont in een gedeeld huis met vijftien kamers, speciaal voor Oekraïense vluchtelingen. Dat kost  ze 322 euro per maand. Hoewel het gezin de grootste kamer heeft, zou Stadnik graag een eigen woning hebben, met meer privacy. Maar daar heeft het gezin geen geld voor. Het kantoor waar Stadnik  in Oekraïne werkte is een week nadat de oorlog uitbrak verwoest. De honderd medewerkers zijn verspreid over heel Europa. Officieel werkt hij er nog, maar er is niets te doen en zijn Oekraïense salaris voldoet niet in het dure Denemarken. „Ik ben hier op zoek naar een baan, maar veel bedrijven eisen beheersing van de Deense taal”, vertelt hij. „Ik heb bij wel twintig bedrijven gesolliciteerd. Ze belden niet eens om te zeggen dat ik het niet was geworden.” Van vrijwilligers, inmiddels vrienden, leerde hij hoe de Deense arbeidsmarkt in elkaar zit. „Hier moet je als IT’er gemiddeld tien jaar werkervaring hebben”, legt hij uit, „in Oekraïne slechts drie tot vijf”. Met zijn tweeënhalf jaar in het vak komt hij zelfs niet in aanmerking voor een juniorfunctie.  Stadniks vrouw Anastasia had in Charkov een schoonheidssalon, maar door fysieke klachten werkt ze nu  niet. Het gezin wil verhuizen naar een goedkoper land. „Roemenië of Polen wellicht. Mijn moeder woont al twintig jaar in Italië, maar daar hoeven we niet zo dicht bij te wonen”, zegt hij lachend. Jamila Meischke  Op de eerste dag van de invasie vluchtte Vitali Lavryk met gezin een schuilkelder in Kiev in. „Ik heb het zelf niet gehoord, maar mijn kinderen zeiden dat er in de verte explosies klonken”, vertelt hij, chattend via Telegram. Ook de luchtalarmen en overrazende vliegtuigen op hun tocht richting Polen, gingen deels aan hem voorbij. Lavryk en zijn vrouw zijn doof, maar hun twee volwassen kinderen niet. „Ik ben gezond geboren, maar ik verloor jong mijn gehoor toen ik rodehond kreeg en werd behandeld met Sovjet-antibiotica”, legt hij uit. Vanwege zijn handicap mocht Lavryk Oekraïne verlaten, in tegenstelling tot  zijn zoon. Mannen van 18 tot 60 is verboden te vertrekken, al gelden er steeds meer uitzonderingen.  Opnieuw beginnen in een vreemd land in een vreemde taal is voor elke Oekraïense vluchteling ingewikkeld, maar voor iemand als Lavryk – drietalig in Russische, Oekraïense en internationale gebarentaal – is het extra moeilijk. Zeker om aan werk te komen. In Kiev was hij basketbalcoach op een school voor invalide kinderen. Hij wil graag weer aan de slag, want hij blijft liever niet afhankelijk van de financiële hulp zijn zoon, de staat, het Rode Kruis en de VN vluchtelingenorganisatie UNHCR die hij en zijn vrouw ontvangen. Gelukkig kunnen zij allebei een deel van zijn werk in Oekraïne online voortzetten, maar basketbaltraining via een scherm is niet hetzelfde.  In de zomer  appt Lavryk een smiley en de boodschap dat hij nu te druk is om vertellen hoe het met hem gaat, want hij heeft „een eerste klus”. Een paar dagen later vertelt hij: „Onlangs kregen we een aanbod om samen met een groep Oekraïners de ramen van een groot gebouw te wassen. We deden het in vier uur.” Hij is „tevreden met de betaling, maar fysiek moe.” Emilie van Outeren 





||https://www.nrc.nl//nieuws/2022/09/22/je-leven-opbouwen-lukt-niet-als-je-stilzit-op-de-bank-a4142635
2022-09-23||Dood van Marokkaanse Meriem (14) na abortus ‘raakt ons allemaal’||‘Hoeveel meiden en vrouwen moeten er nog sterven voor er iets verandert?” vraagt Ibtisamme Betty Lachgar zich af. Ze is mensenrechtenactivist, strijdt al jaren onder meer voor het recht op abortus en vrouwenrechten. Sinds vorige week hoort ze de roep om de abortuswet in Marokko te herzien luider worden, maar de aanleiding stemt haar heel treurig: de dood van een veertienjarig meisje. Het meisje uit Midelt, een provincie in het Atlasgebergte in het midden van het land, overleed afgelopen week na het ondergaan van een illegale abortus waartoe zij was gedwongen door haar 25-jarige verkrachter. De abortus werd in het huis van de verkrachter uitgevoerd door een verloskundige die in het regionale ziekenhuis werkt. Zij kreeg hulp van een technicus die zich voordeed als verpleger. Het meisje, Meriem, zou bij de ingreep te veel bloed hebben verloren, waardoor ze stierf. „Dit tragische verhaal van mannelijk geweld, van seksistisch en seksueel geweld, marteling en uitbuiting van minderjarigen, raakt ons allemaal”, zegt Betty Lachgar, oprichter van de Alternatieve Beweging voor Individuele Vrijheden (MALI). „De mannen beheersen ons lichaam, onze seksualiteit en ons leven. Overal is mannelijke dominantie te zien, zelfs binnen het gezin.” Op Twitter publiceerde Lachgar als protest een foto van zichzelf, zittend in een kleine ruimte gevuld met nepbloed. Gekleed in een zwart shirt en zwarte broek en met een gebalde vuist in de lucht poseert ze met haar benen wijd.  Met haar beweging MALI helpt ze vrouwen die hun zwangerschap willen beëindigen, maar niet naar de dokter kunnen, aan abortuspillen.   De dood van de tiener veroorzaakte veel woede onder de bevolking. Vooral vrouwenrechtenorganisaties spreken zich fel uit over de abortuswetgeving, waarin het plegen van een abortus wordt gecriminaliseerd. Printemps de la Dignité (Lente van de waardigheid), een collectief waarbij meerdere vrouwenorganisaties zijn aangesloten, eiste in een statement actie van de regering: „Wij willen dat medische abortussen bij wet worden gereguleerd in de zorg volgens de norm die door de Wereldgezondheidsorganisatie is vastgesteld. Er moet een plan ontwikkeld worden voor de preventie van ongewenste zwangerschappen. En seksuele voorlichting moet toegankelijker worden gemaakt voor meisjes en vrouwen.” In Marokko zouden dagelijks zeker vierhonderd vrouwen een illegale abortus ondergaan, volgens cijfers van vrouwenrechtenorganisatie l’AMPF. Zo’n abortus kost rond de driehonderd euro en wordt vaak uitgevoerd door onkundige mensen die snel wat willen bijverdienen. Bij ongeveer één op de twintig vrouwen die bij het baren van een kind overlijden, is de oorzaak een abortus.  De politie heeft de bij de dood van Meriem betrokken verloskundige – die vaker illegale abortussen heeft uitgevoerd – gearresteerd, evenals de technicus en de verkrachter. Ook de moeder van het slachtoffer werd door de politie meegenomen. Het is niet duidelijk wat haar rol is geweest bij het overlijden van haar dochter. Het slachtoffer is inmiddels begraven in haar geboorteplaats, Boumia.  De huidige abortuswet stamt uit de tijd dat de Fransen Marokko hadden gekoloniseerd. In het gewraakte artikel 453 staat dat een abortus strikt verboden is, tenzij anders de gezondheid en/of het leven van de vrouw in gevaar komt én haar partner toestemming geeft om de zwangerschap te beëindigen. Wanneer dit het geval is, moet er ook nog eens een gerechtelijke procedure worden gestart. Wie toch een (illegale) abortus ondergaat, riskeert behalve de dood ook een gevangenisstraf, van zes maanden tot vijf jaar. Dagelijks zouden in Marokko zeker vierhonderd  vrouwen een illegale abortus ondergaan In 2015 gaf de Marokkaanse koning Mohamed VI de opdracht aan de minister van Islamitische Zaken en Justitie om zich over de wet te buigen en die te herzien. In die herziening zou komen te staan dat vrouwen ook een zwangerschap mogen beëindigen bij verkrachting, incest of misvorming van de foetus. Dat voorstel kwam uiteindelijk niet door het parlement. In 2019 werd het debat weer flink aangezwengeld na de arrestatie van de kritische journalist Hajar Raissouni. Zij werd in augustus 2019 gearresteerd bij een kliniek waar zij en haar partner een afspraak hadden met een gynaecoloog. Volgens deze arts had Raissouni een behandeling ondergaan om een zwangerschap te beëindigen, maar zij ontkende dit. Tijdens de rechtszaak tegen haar kon Raissouni aantonen dat ze niet zwanger was en dus geen abortus had ondergaan, maar ondanks dat bewijs werd zij, evenals haar partner, veroordeeld tot één jaar cel. De arts kreeg twee jaar gevangenisstraf. Na aanhoudende protesten kregen in oktober van datzelfde jaar het stel én de arts een koninklijk pardon. Die protesten werden aangezwengeld door Moroccan Outlaws 490, een collectief dat direct na de arrestatie van Hajar Raissouni werd opgericht. Met die strijd won het collectief in 2020 de Franse Simone de Beauvoir-prijs  voor de strijd voor vrijheid van vrouwen. Inmiddels zet het collectief  zich in voor wat het noemt „de andere Hajars”. Sinds dinsdag kleuren socialemediaprofielen van Marokkanen groen en bevatten ze de hashtag #Meriem. „Na de dood van Meriem zagen we dat geen politicus er over sprak. Dat maakte ons verdrietig”, zegt Sonia al Tarab van Moroccan Outlaws 490. „Hoeveel slachtoffers moeten we nog betreuren? We zijn het zat”. „Het criminaliseren van abortus belet vrouwen niet om een abortus te laten plegen. Het verhindert hen alleen om dit op een waardige en veilige manier te doen”, zegt Ghita van Kouni Mra (Wees een vrouw).   Volgens Ghita is het zelfs onmogelijk hierover  een debat te voeren. „Dan krijg je te horen dat het islamitische wetten zijn en dat we daar niet aan mogen komen. Maar veel van onze wetten zijn helemaal niet islamitisch, maar eerder patriarchaal.” Volgens Ghita vinden fatale abortussen vooral in de lage sociale klasse plaats. Wie er het geld voor heeft, kan naar het buitenland of een privé-arts betalen voor een veilige abortus. Ghita en Lachgar zijn pessimistisch over verandering van de wet. „Er is geen discussie over abortusrechten als fundamentele vrouwenrechten. Mannen beslissen welke vrouwen mogen aborteren en welke niet, en in welke situatie”, zegt Lachgar. Al Tarab probeert nog wel hoop te hebben. „De maatschappij is aan het veranderen. Vrouwen zijn nu ook kostwinner. De wetten moeten dus ook veranderen en worden aangepast aan de tijd waarin we leven.”||https://www.nrc.nl//nieuws/2022/09/22/dit-tragische-verhaal-van-mannelijk-geweld-raakt-ons-allemaal-a4142909
2022-09-23||Zelfverzekerde Rutte zoekt steun voor ‘half af plan’|| Mark Rutte stopte twee snoepjes in zijn mond. Het was donderdag eind van de middag, de tweede dag van de Algemene Politieke Beschouwingen in de Tweede Kamer en de premier had al zo’n vijf uur lang vragen van fractievoorzitters staan beantwoorden. En of dat dan nu met zijn mond vol zou zijn, met SP’er Lilian Marijnissen tegenover zich – het leek hem weinig uit te maken. Of het kabinet de arbeidsmigratie onder controle had? „Nou”, zei Rutte, met ook nog zijn armen over elkaar, „er komen te weinig Polen. Omdat het in Polen zelf veel te goed gaat.” De ene opiniepeiling over Rutte en zijn vierde kabinet pakt nog slechter uit dan de andere en op Prinsjesdag zei hij al dat hij niet om het vertrouwen zou gaan „bedelen”. En dat is wat hij liet zien – in het belangrijkste debat van het jaar, over de Rijksbegroting: Rutte zag er ontspannen uit, maakte grapjes. Laurens Dassen van Volt zei dat een nederige houding van de premier gepast zou zijn, als je bedacht hoe weinig vertrouwen mensen nog hadden in de overheid, maar aan Rutte was dát advies overduidelijk niet besteed. Maar een heel enkele keer was hij geïrriteerd. Toen Jesse Klaver van GroenLinks hem debattrucs verweet bijvoorbeeld. In het debat, ’s ochtends, had Rutte gezegd dat hij „een compromis had gesloten” met Klaver over een ‘plafond’ voor de energierekening en Klaver vond dat „een techniekje, je opponent tegen je aandrukken”. „Terwijl we helemaal niks hebben afgesproken.” Het idee van zo’n plafond hadden GroenLinks en de PvdA eerder al samen bedacht, en de twee partijen vonden eind vorige week, toen het kabinet het overnam, dat ze daar weinig erkenning voor kregen. Minister van Financiën Sigrid Kaag probeerde het daarna goed te maken, de partijleiders mochten langskomen, en in het debat in de Tweede Kamer nodigde Rutte Klaver en PvdA’er Attje Kuiken uit om er samen met de coalitiepartijen verder over te praten. Wat tot irritatie leidde bij Joost Eerdmans van JA21: mocht híj niet meedoen? „Ik krijg het idee dat de onderhandelingen al begonnen zijn.” Maar zo makkelijk wilden GroenLinks en PvdA, die nodig zijn voor een meerderheid in de Eerste Kamer, niet in een soort ‘constructieve oppositie’-rol terechtkomen. En dus begon Klaver over de ‘truc’ van Rutte. „Dat vond ik niet zo heel fijn”, zei Rutte. „Het is niet zo dat ik zeg: ‘We laten de mensen in de steek.’” Klaver vond dat Rutte moest beloven: we laten deze winter geen gezin in de steek. „Whatever it takes”, zei Klaver Rutte voor. Dat wilde Rutte alleen doen als Klaver ermee bedoelde: het kabinet zou niet toestaan dat huishoudens werden afgesloten van gas en licht. Maar niet „whatever it takes” als het ging om de hele energierekening „te compenseren”. Dat vond Rutte „een compromis” met Klaver – waar hij tevreden bij keek. In het debat werd duidelijk dat Rutte IV met het ‘plafond’, in de woorden van SP’er Marijnissen, een „half af plan” had gepresenteerd. Er was nog zoveel onduidelijk over dat idee dat een groot deel van het debat opging aan discussie over details. Hoe ver wilde het kabinet precies gaan met meebetalen en voor welke groepen níet? Sylvana Simons (BIJ1), Caroline van der Plas (BBB) en zelfstandig Kamerlid Pieter Omtzigt kwamen met verhalen over mensen met ernstige aandoeningen die apparaten moesten opladen, warmte om zich heen nodig hadden, en dus nooit, zoals de bedoeling is van het kabinet, konden bezuinigen op hun energieverbruik. Ook de fractievoorzitters van de coalitiepartijen VVD, D66, CDA en ChristenUnie hadden er veel vragen over. Wat als je veel geld had uitgegeven voor een warmtepomp en dus geen gas meer had, maar daardoor wél veel elektriciteit gebruikte? En wanneer kwam er een echt plan om kleine ondernemers te helpen? Rutte wilde „heel precies” zijn en geen „verwachtingen wekken”, wat vooral betekende dat hij niets wilde beloven – de plannen zelf moeten nog verder worden uitgewerkt. „Ik weet niet of het ook gaat lukken. We gaan ons best doen, maar er zijn geen garanties.” Rutte bleef wel de woorden whatever it takes herhalen en gebruikte de hele dag ook veel ándere Engelse woorden. Op losse toon had hij het over „housing first” toen het over de zorg ging, en over de „determination” waarmee Oekraïne terrein aan het terugwinnen is. Hij zei „dat uiteindelijk Ukraine will prevail”. Rutte zei ook dat hij van plan is om ná zijn bezoek aan de Algemene Vergadering van de VN in New York, vrijdag en zaterdag, van plan is om „podia te zoeken”: hij wil Nederlanders „bewuster maken” van wat er in Oekraïne op het spel staat. Zoals andere Europese leiders al veel eerder hebben gedaan. Of dat in een tv-toespraak zal zijn of een lezing, zei hij niet. Wat hij wilde bereiken, zei hij: „Dat Oekraïne niet uit de headlines verdwijnt”. Rutte zou de stemmingen over de moties, over de Rijksbegroting, donderdagavond niet afwachten – dan was hij al onderweg naar de VS.||https://www.nrc.nl//nieuws/2022/09/22/zelfverzekerde-rutte-zoekt-steun-voor-half-af-plan-a4142908
2022-09-23||‘Kinderen nemen soms restjes mee als lunch naar school: een frikandel  of koude friet’|| Half acht in de ochtend duwt ouderconsulent Rachida Azzouzi (53) de deur open van basisschool Kasteel Spangen in Rotterdam. Haar werkdag begint eigenlijk een uur later. Maar ze zorgt nu ook voor een gezond ontbijt voor de kinderen, dus moet ze vroeg op om brood klaar te maken. Tegen achten staan vijf moeders en Rachida Azzouzi rond een tafel. Een tweeling uit groep 7 komt helpen. Een grote stapel bruine boterhammen met kaas gaat in verschillende plastic bakken. Dan volgen boterhammen met chocoladepasta en jam. Pakken melk. Mandarijntjes. Appels. Voor de zomervakantie bekeek Kasteel Spangen een maand lang of er behoefte was aan ontbijt op school. Nu maken 120 van de 235 kinderen er gebruik van. Die 120 groeien niet allemaal op in armoede, onderstreept Azzouzi. „Maar als alleen de kinderen van wie de ouders te weinig geld hebben zouden ontbijten, is dat stigmatiserend. Dus is het ontbijt beschikbaar voor allemaal.” In dit stadsdeel, Delfshaven, krijgen de kinderen van nog drie andere basisscholen ontbijt in de klas. Bij de helft van de kinderen op naar schatting honderd Rotterdamse basisscholen zijn de financiële problemen thuis zo groot, dat hun ouders de boodschappen soms niet meer kunnen betalen. Of de energienota, of de huur. Dat blijkt uit berekeningen van het Jeugdeducatiefonds, die als definitie voor „relatieve armoede” aanhoudt: 150 procent van het sociaal minimum (ongeveer 2.000 euro netto voor een stel met twee of meer kinderen, inclusief toeslagen). Volgens voorzitter Hans Spekman – voormalig Tweede Kamerlid voor de PvdA  én oud-partijvoorzitter – geldt dat voor 1.800 van de ruim 7.000 basisscholen in Nederland. Die scholen mogen bij het fonds 10.000 euro per jaar aanvragen voor  kleine ingrepen die het leven van een leerling, of een groep leerlingen, verbeteren. Een bed, ontbijtpakketten, een fiets. 445 scholen zijn aangesloten. Er is een wachtlijst. Vorige week werd bekend dat een 11-jarige leerling van basisschool De Catamaran in Rotterdam  in de klas duizelig was geworden van de honger. Hij had drie dagen niet gegeten, zo bleek. Het geld was op. Niemand wist dat op school, tot hij onwel werd. Iemand van school deed vervolgens snel – en discreet – boodschappen voor het gezin. Negen partijen in de Tweede Kamer stelden vragen over de jongen. Minister Carola Schouten (Armoedebeleid, ChristenUnie) vertelde dat haar ambtenaren meteen zijn nagegaan op welke basisscholen leerlingen zitten bij wie de armoede thuis zo groot is dat het ten koste gaat van eten kopen. En of op die scholen op korte termijn ontbijt kan worden geserveerd. Maar, zei Schouten erbij, kinderarmoede halveren – de ambitie van het kabinet-Rutte IV –  „wordt moeilijk”.  Door de hoge inflatie en energieprijzen leeft nu 6,7 procent van de bevolking onder de armoedegrens, stelt het Centraal Planbureau (CPB). Dat percentage zou vanaf begin volgend jaar moeten dalen tot 4,9 procent door de tijdens Prinsjesdag aangekondigde maatregelen voor de laagste inkomens, aldus het CPB en Sociaal en Cultureel Planbureau (SCP) in een dinsdag gepubliceerde verkenning. Het minimumloon, de bijstand en de AOW stijgen in januari met 10 procent. De zorg- en huurtoeslag gaan omhoog, net als het kindgebonden budget. Zonder die maatregelen zou volgend jaar ruim 9,5 procent van de kinderen onder de armoedegrens leven. Ik ontmoet ouders die elke dag aan het overleven zijn Lieke Walraven sociaal werker Om ontbijt te verzorgen op vijfhonderd scholen met de grootste armoede, voor de komende drie maanden tot de koopkrachtmaatregelen ingaan, zou 4 miljoen euro nodig zijn, zegt Spekman. „Details zijn nog niet duidelijk. Wel dat er geld wordt vrijgemaakt en dat we het op zeer korte termijn gaan inzetten”, laat de woordvoerder van Schouten weten. Armoede is er in Rotterdam al veel langer. Maatschappelijk werkers die op scholen werken, zijn dan ook niet verbaasd over berichten over hongerige leerlingen. Ja, het zijn er meer sinds de inflatie en energierekening omhoogschoten, vertelt Lieke Walraven, maatschappelijk werker op de CSBO Bergkristal in Rotterdam-Noord – een basisschool voor kinderen die extra ondersteuning nodig hebben. Maar nieuw is het niet.  Op haar school groeien 60 van de 102 leerlingen op onder de armoedegrens. En de Bergkristal hanteert een „strenge definitie van armoede”, vult Hans Spekman aan, die op bezoek is als voorzitter van het Jeugdeducatiefonds. „Bij hen moet je echt creperen hoor om tot de ‘armen’ te worden gerekend. Eigenlijk moet je ook de ouders meetellen die werken en die het lukt om spaarzaam te leven. De mensen die het nét redden op een heel laag inkomen.” Om te functioneren op school hebben kinderen een goeie nachtrust nodig (een bed en stilte), ontbijt, bewegingsruimte buiten én geen stress, legt Lieke Walraven uit. „Er is veel stress. Ik ontmoet ouders nu die elke dag aan het overleven zijn.” Walraven gaat op huisbezoek bij álle leerlingen van de school om zo het vertrouwen te winnen van de ouders. Ze staat ook elke ochtend voor de schooldeur. Zij weet de weg naar tal van fondsen en instanties die hulp kunnen bieden.   Ook Spekman kijkt niet op van de groeiende groep kinderen die ’s ochtends niet eet. Of die geen bed hebben om in te slapen. „Eén op de twintig kinderen in Nederland heeft geen bed. Die slapen op de vloer. Er is een schaduwwereld in Nederland, die best groot is. Die zien de meeste mensen niet. Hij heeft invloed op de levens van kinderen.”  Die ouders werken niet of werken juist veel – ’s nachts of  ’s avonds – voor een laag loon. In de thuiszorg, de catering, schoonmaak, beveiliging. Spekman: „Er is voortdurend stress thuis, over geld. Dat was al zo voor de inflatie, maar die groep groeit nu. Als een ouder meer hulp nodig heeft, dan moet je er voor ze zijn. Ze hebben soms grote schulden. Wat doe je dan als je ineens een rekening krijgt: 2.000 euro naheffing?” In sommige wijken waar het Jeugdeducatiefonds bijspringt is het ook onveilig. Drugsoverlast, vaders met losse handjes. „Ouderconsulenten en maatschappelijk werkers van school gaan op huisbezoek bij leerlingen. Maar soms zegt de politie, want die weet dat: ‘Het is daar niet veilig. Er zitten verslavingsprobleem achter. Wees voorzichtig of ga niet langs’.” Ouderconsulent Rachida Azzouzi in Spangen, die op verschillende scholen werkte, zag de afgelopen jaren dat er kinderen waren zonder lunchtrommeltje. „Zij kregen een boterham van een klasgenoot. Of ze hadden wel wat bij zich, maar het waren restjes: een frikandel of koude frietjes.” Ze houdt haar hart vast voor de komende tijd. „Mensen die het al krap hadden, krijgen het de komende tijd nog moeilijker. Ze bezuinigen op alles en dat gaan de kinderen voelen: eten, kleding, sportclubs.” Als de boterhammen op zijn en de lessen begonnen, drinkt ze koffie met andere moeders. Door de vertrouwensband die ze heeft, vertellen ze het haar als er problemen zijn. Azzouzi probeert ze te helpen of door te verwijzen. Ze vertelt over regelingen zoals bijvoorbeeld de energietoeslag die mensen kunnen aanvragen. „Vaak hebben ze het al gedaan, of hebben hun kinderen het al gezegd, maar er zijn er altijd een paar die het niet weten.”  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/kinderen-nemen-soms-restjes-mee-als-lunch-naar-school-een-frikandel-of-koude-friet-a4142907
2022-09-23||Prijzen voor gas en licht stijgen flink per 1 oktober, grote verschillen per leverancier||Vanaf 1 oktober gaan de energieprijzen in Nederland flink omhoog. Cijfers van prijsvergelijkers Independer en Gaslicht.com laten zien dat de gasprijzen in sommige gevallen stijgen met meer dan 50 procent. Bij stroom gaat het om stijgingen van rond een derde. Vanaf 1 januari neemt de overheid met een prijsplafond een deel van de kosten voor de consument voor haar rekening. Per leverancier verschillen de prijzen sterk. Een kubieke meter gas is vanaf oktober bij Eneco bijvoorbeeld 3,39 euro, 1,40 euro duurder dan bij Essent (1,99 euro). De stijgingen zijn overigens niet voor alle consumenten hetzelfde, aldus de NOS, die eerder over de cijfers schreef. Prijzen kunnen verschillen afhankelijk van het type contract, kortingen of het instapmoment.  Bij hogere gasprijzen loopt binnenkort met name de overheid in de kosten. Het kabinet heeft een prijsplafond afgesproken, wat inhoudt dat consumenten tot aan een gebruik van 1.200 kuub gas of 2.400 kilowattuur elektriciteit een vast bedrag betalen. Consumenten die meer gebruiken, betalen daarvoor de marktprijs.  Bij de grootste energieleverancier van Nederland Essent, waar een kuub gas van 1,51 naar 1,99 euro gaat, zou de overheid maximaal 593 euro per jaar moeten bijleggen. Het is nog niet duidelijk of energieleveranciers dat precieze bedrag krijgen, omdat het kabinet de details van de compensatieregeling nog moet uitwerken. Rusland exporteert sinds het begin van de oorlog in Oekraïne veel minder gas naar Europa, waardoor de prijzen omhoog zijn geschoten. Volgens voorlopige cijfers van het Centraal Bureau voor de Statistiek was de gemiddelde consumentenprijs van aardgas 35,6 cent per kubieke meter in augustus 2021. Een jaar later lag die prijs op 211,5 cent – een verzesvoudiging. 
 Correctie (22 september 2022): In een eerdere versie van dit bericht stond in het rekenvoorbeeld dat de overheid maximaal 593 euro per maand moet bijleggen. Het gaat hier om 593 euro per jaar. Dat is in deze versie aangepast.||https://www.nrc.nl//nieuws/2022/09/22/prijzen-voor-gas-en-licht-stijgen-flink-per-1-oktober-grote-verschillen-per-leverancier-a4142889
2022-09-23||Voor het eerst meer katholieken dan protestanten in Noord-Ierland||Noord-Ierland telt voor het eerst in zijn 101-jarig bestaan meer katholieken dan protestanten. Dat blijkt uit een census waarvan de resultaten donderdag zijn gepubliceerd. Ierse media spreken van een „historische verschuiving” die naar verwachting politieke gevolgen zal hebben. Uit de cijfers blijkt dat het percentage katholieken redelijk constant blijft, maar dat het aantal protestanten verhoudingsgewijs terugloopt. In de vorige – in 2011 gehouden – telling identificeerde nog 48 procent van de respondenten zich als protestants en 45 procent als katholiek. In de in 2021 afgenomen census (waarvan de resultaten nu gepubliceerd zijn), ligt die verhouding op 43,5 procent protestants en 45,7 procent katholiek.  Noord-Ierland werd in 1921 gesticht om het toen voor ongeveer twee derde protestantse gebied af te scheiden van het katholieke Ierland. Het werd onderdeel van het Verenigd Koninkrijk, dat eveneens merendeels protestants was. De veranderende confessionele samenstelling van het land geeft naar verwachting een impuls aan de Noord-Ierse beweging die er voor strijdt om het land los te weken van het VK en bij Ierland te voegen.  „De resultaten van vandaag zijn opnieuw een duidelijke aanwijzing dat er op dit eiland historische veranderingen plaatsvinden”, aldus nationalistenleider Michelle O’Neill donderdag. Haar partij Sinn Féin, dit jaar voor het eerst de grootste in het Noord-Ierse parlement, ziet in de censusresultaten extra reden voor een referendum over een verenigd Ierland. Sinds de Brexit, waar 56% van de Noord-Ierse kiezers tegen was, zet Sinn Féin zich steeds feller in voor onafhankelijkheid van het VK. ||https://www.nrc.nl//nieuws/2022/09/22/census-voor-het-eerst-meer-katholieken-dan-protestanten-in-noord-ierland-a4142882
2022-09-23||Watermanagers waren afgelopen zomer beter voorbereid op de grote droogte|| Het was weer een droge zomer. „De droogtesituatie was extremer dan in 2018”, stelt waterexpert Harold van Waveren van Rijkswaterstaat, verwijzend naar de op een na droogste zomer ooit gemeten – na 1976. Het heeft de afgelopen weken behoorlijk geregend en inmiddels overtreft de vraag naar water niet langer het aanbod en geldt alleen de code ‘dreigend watertekort’ in plaats van ‘feitelijk watertekort’. Minister Harbers (Infrastructuur en Waterstaat, VVD) heeft het ruim zeven weken geleden ingestelde ambtelijke crisisteam tegen de droogte ontbonden. Deze zomer, het seizoen loopt van april tot en met september, eindigt vermoedelijk bij de 5 procent droogste in de historie, meldt het KNMI. Vooral in het oosten was het zogenoemde neerslagtekort groot. De schade is evenals in vorige droge zomers aanzienlijk, hoewel vermoedelijk minder groot doordat watermanagers er beter tegen waren gewapend, vlotter samenwerkten en ook het bewustzijn in de samenleving is vergroot. Precieze cijfers zijn er nog niet, maar de grootste schade lijkt te zijn toegebracht aan landbouw en scheepvaart. Door de lage waterpeilen op met name de Rijn konden schepen minder vracht vervoeren, en ook waren er lange wachttijden bij sluizen. De meeste beperkingen zijn daar nu opgeheven.  De oogsten zijn niet mislukt, al maken de boeren wel melding van „lagere opbrengsten” van gewassen als aardappelen en uien, en „slechte” opbrengsten van maïs en gras voor het vee. „Veel van de gewassen zijn door de droogte eerder begonnen met de vruchtvorming en rijping, wat resulteert in lagere opbrengsten. De neerslag maakt helaas veel van de ontstane schade niet meer ongedaan”, stelt akkerbouwer Joris Baecke, portefeuillehouder bodem & water bij boerenorganisatie LTO Nederland. Overigens zijn de regionale verschillen groot. Ook hebben veel boeren en tuinders geleerd zich aan te passen. „Adaptief ondernemerschap”, noemt LTO dat. De onlangs gevallen neerslag is onvoldoende om in één klap een einde te maken aan de gevolgen van de droogte voor natuur en bodem. „Het zal nog echt even duren voordat alle lage grondwaterstanden zijn aangevuld. Ook de verzilting speelt nog. De effecten op de natuur hebben hun sporen nagelaten. Veel natuur is veerkrachtig, maar helaas geldt dat niet voor alle natuur”, stelt een woordvoerder van de Unie van Waterschappen. Volgens Rijkswaterstaat heeft vooral natuur in hoger gelegen delen van het land te lijden gehad, met name het oosten, waar lastig extra water naartoe kan worden gebracht, zoals in het westen wel is gedaan. De grootste angst van waterschappen in tijden van droogte is dat veendijken uitdrogen, scheuren en zelfs bezwijken, zoals  in 2003 in het Utrechtse Wilnis.  Dat is niet gebeurd. „Veel waterschappen voorzien hun veendijken van een kleilaag, om scheurvorming door droogte te voorkomen. Hierdoor is het aantal droogtegevoelige dijken en kaden de afgelopen jaren erg afgenomen”, aldus de waterschappen.  Effectief waren ook maatregelen zoals het langer hoog houden van het waterpeil in het voorjaar en regionale verboden op het sproeien van landbouwgronden met grondwater.||https://www.nrc.nl//nieuws/2022/09/22/watermanagers-waren-afgelopen-zomer-beter-voorbereid-op-de-grote-droogte-a4142890
2022-09-23||Ombudsman NPO begint onderzoek naar Ongehoord Nederland na klachtenregen||Margo Smit, ombudsman van de NPO, gaat onderzoek doen naar Ongehoord Nederland (ON). Aanleiding zijn de ruim 1.900 klachten die zij in een week tijd binnenkreeg over de omroep. De klachtenregen volgde op een item bij ON, waarin werd gesproken over racisme van zwarte mensen jegens witte mensen. Tegen NRC zegt Smit dat de klachten over ON niet alleen klachten over racisme gaan „maar ook over desinformatie en misinformatie”. Smit benadrukt dat er niets over racisme in de journalistieke code van de NPO staat, maar dat ze omroepen wel aan de waarden van de NPO kan houden. De ombudsman zegt haar onderzoek binnen drie maanden af te ronden. „Daarna is het weer aan de staatssecretaris”, aldus Smit. Het item, dat ON vorige week donderdag uitzond, betrof een montage van socialemediavideo’s met daarin mishandelingen van witte mensen door zwarte mensen, volgens presentatrice Arlette Adriani om „de minder belichte zijde van racisme” aan te tonen. Context bij de getoonde video’s ontbrak en presentatrice Raisa Blommestijn gebruikte veelvuldig het n-woord en sprak van „blankofobie”. Uit onderzoek van het programma Pointer bleek later dat een racistisch motief ontbrak in alle vier de video’s uit de montage. Frederieke Leeflang, de voorzitter van de raad van bestuur van de NPO, liet na de uitzending weten dat ON met het item „de grens van de redactionele vrijheid bereikt” had. Zelf was de omroep zich van geen kwaad bewust. ON stelde in een reactie „niemand [te] willen beledigen” en niets te moeten hebben „van racisme, discriminatie of het oproepen tot geweld”. In juli kreeg ON al een boete van bijna een ton voor het schenden van de journalistieke code van de publieke omroep. Die boete kwam voort uit een eerder onderzoek van ombudsman Smit, die had geconcludeerd dat de omroep feiten en meningen in zijn programma’s niet genoeg weet te scheiden en fungeert als doorgeefluik.||https://www.nrc.nl//nieuws/2022/09/22/ombudsman-npo-begint-onderzoek-naar-ongehoord-nederland-na-klachtenregen-a4142888
2022-09-23||Opinie | Decadent links geeft radicaal-rechts alle ruimte||Radicaal-rechts stevent volgens de peilingen af op een ruime zege bij de Italiaanse verkiezingen van zondag. Giorgia Meloni, een politica met een post-fascistische achtergrond, lijkt de grote winnaar te worden. Dat is niet zozeer haar verdienste, maar eerder de schuld van haar zwakke tegenstanders.  Eveline Rethmeier is journalist en was correspondent in Italië voor onder andere RTL. Europa slaakte een zucht van verlichting toen de oud-president van de Europese Centrale Bank, Mario Draghi, anderhalf jaar geleden aantrad als premier van Italië. Eindelijk kreeg Italië een stabiele regering, die uitgesproken pro-Europees was en niet haar huishoudboekje te buiten zou gaan. Bovendien zou Italië zo’n 200 miljard euro ontvangen uit het corona-steunfonds. Het leek de ultieme kans voor Italië: een premier van zijn statuur, gesteund door een brede meerderheid in het parlement, en voor het eerst in lange tijd niet met een kaasschaaf maar met een flinke zak geld.  Ook de bevolking stond massaal achter Draghi: tweederde van de Italianen steunde hem bij zijn aantreden in februari 2021. Daarvan was nog altijd een (indrukwekkende) 50 procent  over bij zijn vertrek afgelopen zomer. Opvallend, want de onvrede is groot in Italië. Dat Italianen, van links tot rechts, achter Draghi en zijn regering stonden, wijst op het verlangen naar stabiliteit en politieke rust. Het maakt het des te opvallender dat, twee maanden later, radicaal-rechts de verkiezingen lijkt te gaan winnen.  Na een bijzonder korte campagne – in augustus staat het land traditiegetrouw zo goed als stil – torent Giorgia Meloni boven de andere partijen uit.  Hoewel er geen actuele stand bekend is –  peilingen zijn in de laatste twee weken tot de verkiezingen verboden – is bekend dat Italianen in de laatste dagen graag  op de kar van de winnaar springen. Aangezien deze strijd een duidelijke koploper heeft, zou Meloni zondag zo maar eens 30 procent kunnen halen. Haar partij Fratelli d’Italia was voor kort een post-fascistische splinterpartij en kan straks de grootste partij van Italië zijn. Een sterker contrast met de sobere, zakelijke professor Draghi lijkt nauwelijks denkbaar. Dat Giorgia Meloni in korte tijd zo veel Italianen naar haar uiterst rechtse flank heeft getrokken, toont een gebrek aan visie van de partijen op links en in het midden. Het lijkt alsof het voor hen ook te snel is gegaan. Ze knipperden even met hun ogen, vochten een paar interne ruzies uit,  distantieerden zich van partijen een paar tinten linkser of rechtser, en opeens stevent Italië af op de meest rechtse regering sinds de Tweede Wereldoorlog.  Giorgia Meloni heeft weliswaar haar toon gematigd en uit zich minder eurosceptisch dan de afgelopen jaren, maar Europa zal met haar een premier krijgen die zeer nationalistisch is, van een partij die tot op de dag van vandaag flirt met neofascistische groeperingen. De beloftes van belastingverlagingen en een verhoging van de pensioenen doen vrezen voor clashes met Brussel die de hele Europese Unie zullen raken. En ook op het gebied van migratie zal Europa te maken krijgen met een Italië dat een eigen, hardere koers zal varen. Meloni vertegenwoordigt een stroming binnen de EU waarin statelijke autonomie leidend is. Ze steunt de Hongaarse premier Viktor Orbán en haar partij stemde deze week in het Europees Parlement tegen financiële sancties voor het ondermijnen van de rechtsstaat.  In Italië maken minderheden zich grote zorgen. Meloni is uiterst conservatief en wil vrouwen „het recht geven om niet voor een abortus te kiezen”. Linkse partijen hebben de afgelopen weken weinig anders gedaan dan waarschuwen voor een uiterst rechtse regering. In interviews en campagnebijeenkomsten bestempelden ze Meloni als het absolute kwaad. In Italië is het een beproefde manier van campagne voeren. Berlusconi waarschuwt al sinds de jaren negentig dat de communisten aan de macht komen als rechts de verkiezingen niet wint. Links waarschuwt sinds de Tweede Wereldoorlog voor een terugkeer van het fascisme. Maar met het verstrijken van de tijd boezemen deze linkse en rechtse fantomen uit het verleden steeds minder angst in. De obsessie met de tegenstander heeft ervoor gezorgd dat links zijn eigen boodschap en toekomstvisie nauwelijks heeft overgebracht. De obsessie met de tegenstander heeft ervoor gezorgd dat links zijn eigen boodschap en toekomstvisie nauwelijks heeft overgebracht De Italiaanse verkiezingen kennen doorgaans een zeer hoge opkomst. Zondag zal een recordaantal Italianen niet gaan stemmen. Vooral veel jongeren blijven thuis. Het is te gemakkelijk om daar alleen maar onverschilligheid in te zien. Het is een dieper probleem dat erop wijst dat een groot deel van Italië zich niet vertegenwoordigd voelt.  Daarnaast zijn de pro-Europese en gematigdere partijen op links en in het midden verdeeld. Linkse leiders kwamen met name in het nieuws wanneer zij samenwerkingen uitsloten, ondanks de grote gelijkenissen tussen politieke agenda’s en programma’s. De ego’s bleken vele malen groter. Ze verspeelden kostbare woorden en tijd aan de poppetjes in plaats van aan urgente thema’s als klimaatverandering en sociale gelijkheid. Zo hebben zij een ruime meerderheid van de Italianen die níet rechts stemt – en gruwelt van deze zeer rechtse coalitie – in de steek gelaten. En hebben ze er bewust voor gekozen op voorhand de verkiezingen te verliezen van een verenigd rechts blok.    Het getuigt van arrogantie en gebrek aan inzicht te denken dat met een extreem figuur als Giorgia Meloni op rechts de stemmen op links vanzelf zouden binnenvloeien. Links is al veel langer (en niet alleen in Italië) de aansluiting met het volk kwijt en heeft thema’s waar wezenlijke zorgen over zijn, zoals migratie,  laten kapen door populistisch rechts. Het is de zelfgenoegzaamheid die de kiezer in de armen drijft van populistische partijen met simplistische oplossingen voor complexe problemen.  Door de partijen op het midden en links is met dedain en apathie gereageerd op de opkomst van Fratelli d’Italia en leider Giorgia Meloni. Zo noemde partijleider Carlo Calenda de manier waarop Meloni sprak „alsof ze in de bar stond”.  In plaats van te kijken naar wat de partijen bindt ten opzichte van een zeer rechtse conservatieve partij, concentreerden hun leiders zich op onderlinge verschillen en vetes uit het verleden. In de volle overtuiging dat een partij als Fratelli d’Italia, met zo’n dubieus verleden nooit de verkiezingen kan winnen. Toch wijst alles erop dat dat precies is wat er zondag gaat gebeuren.||https://www.nrc.nl//nieuws/2022/09/22/decadent-links-geeft-fascisme-alle-ruimte-a4142887
2022-09-23||Na ruim dertig jaar is het Evoluon weer een museum. Met de boodschap: &#8216;Vroeger was niet alles beter!&#8217;||De allergrootste crisis van dit moment is: denken dat deze tijd een crisistijd is. Wie zwaar toe is aan lichtere gedachten kan terecht in Eindhoven, want het Evoluon gaat weer open voor publiek – de afgelopen ruim dertig jaar waren er alleen besloten congressen.  Een expositie met een opwekkende boodschap markeert de heropening. Titel: RetroFuture. Over: ‘De geschiedenis van de toekomst.’  Maar eerst even gewoon terug naar het verleden. Het Evoluon is al sinds 1966 een iconisch bouwwerk. Als een immense ufo staat het in het westen van Eindhoven. Het was een geschenk aan de lichtstad van Philips ter ere van het 75-jarige bestaan van het bedrijf. Het zou tonen hoe techniek het leven steeds lichter en mooier kan maken.  Tegelijk maakte Philips van het Evoluon ook een beetje een showroom. Het bedrijf etaleerde hier, geheel passend in de tijdgeest van toen, een stralende toekomst vol technologische vooruitgang. Astronauten maakten de ene ruimtereis na de andere; miljoenen mensen zaten gekluisterd aan  de televisie die was doorgedrongen tot vrijwel alle huiskamers.  Het Evoluon ontving miljoenen bezoekers die   er alvast konden spelen met nieuwe technologische vondsten voor in huis. Totdat Philips in de loop van de jaren 80 wegzakte in een crisis; het Evoluon sloot in 1989 z’n deuren voor het grote publiek.   Het nieuwe Evoluon, dat vanaf komende zondag dat publiek weer ontvangt, gaat verder waar het vorige was gebleven. „Het is onze plicht optimistisch te zijn over de toekomst”, zegt  kunstenaar en filosoof Koert van Mensvoort, de drijvende kracht achter de wederopstanding.  Te zien in RetroFuture (rechtsonder op de foto): de auto annex tijdmachine uit de film Back to the Future. Foto Jip Barth
 Van het enigszins naïeve vooruitgangsgeloof uit de sixties is nu geen sprake. In de exposities wil het Evoluon verhalen vertellen die van alle tijden zijn, die tot nadenken stemmen. Om alvast discussies te voeden, geeft optimist Van Mensvoort enkele voorbeelden van pessimisme dat later ongegrond bleek te zijn: „Aristoteles schreef 2.300 jaar geleden: ‘De steden worden te groot, en daardoor onbestuurbaar.’ Kerkvader Tertullianus waarschuwde in de derde eeuw na Christus al voor het gevaar van overbevolking. In 1968 waarschuwde Paul Ehrlich voor massale sterfte door hongersnood, in zijn boek The Population Bomb. Wat zien we nu? Mondiaal gezien is sterfte door overgewicht enorm toegenomen en door honger juist gedaald.” Waarop Van Mensvoort overigens nog wel een disclaimer laat volgen: „Natuurlijk heeft de mensheid enorme problemen te overwinnen: klimaatverandering, pandemieën, voedseltekorten in delen van de wereld, oorlogen. Het punt is: pessimisme werkt verlammend en kweekt angst. Dit  ondermijnt de ontwikkeling van nieuwe kennis en creativiteit.” De openingstentoonstelling is er dan ook een met een missie, zo blijkt uit de begeleidende teksten: bezoekers ‘future-proof maken’, want als het verleden één patroon toont, dan dit: ‘De toekomst herhaalt zich voortdurend.’ En vooral ook: ‘Vroeger was niet beter!’  Simpele, eenduidige verhalen worden in RetroFuture niet verteld. Geen: kijk eens hoe Leonardo da Vinci ruim vijfhonderd jaar geleden al vliegtuigen ontwierp! Da Vinci ontbreekt niet in het nieuwe Evoluon, maar is daar wel in een context geplaatst van heel wat successen en mislukkingen in de geschiedenis van de luchtvaart.  Enkele dagen voor de opening is de expositie nog volop in aanbouw. Curator Mieke Gerritzen leidt rond. „Dit gebouw is overweldigend”, zegt zij op de begane grond, in het midden van een cirkelvormige bouwwerk, afgedekt door een immense koepel. Hoe toon je in dit futuristische gebouw verhalen die van álle tijden zijn? Over angst voor de toekomst. Over wilde voorspellingen, die vaker niet dan wel zijn uitgekomen. Over gekke vondsten, die achteraf bezien helemaal niet zo gek zijn gebleken.  Gerritzen: „De film 2001: A Space Odyssey van Stanley Kubrick heeft mij op het idee gebracht om verschillende tunnels onder de koepel van het Evoluon te bouwen. Die zorgen voor aparte werelden, verschillende perspectieven binnen de immense ruimte van het gebouw als geheel.” Klik voor volledige foto: Kubricks tunnel is een klassieke scène uit de filmgeschiedenis: astronaut Dave Bowman (gespeeld door Keir Dullea) maakt hierin een tijdreis, omringd door hallucinerende stralen, die sneller gaan dan het licht. In haar tunnels toont Gerritzen ‘eeuwige dromen’ en ‘tijdloze uitdagingen’. Al duizenden jaren laten wetenschappers en kunstenaars hun verbeelding spreken, wat Gerritzen in de namen van de tunnels heeft verwerkt.  Ze willen ‘vliegen als een vogel’, ‘nooit meer werken’, ‘een paradijs op aarde stichten’, ‘alles weten’, ‘eeuwig leven’. De tunnel over de vliegende mens is ingericht als passagiersvliegtuig, inclusief beeldscherm in elke stoel. Te zien is een vermakelijke selectie van filmfragmenten, waarin mensen zich als vogels en/of raketten door het luchtruim bewegen.  Vooral de mix van beeldstijlen is fascinerend: van knullig knip- en plakwerk uit films van een eeuw geleden tot en met recente hightechanimaties.  Wie intussen vanuit z’n vliegtuigstoel even door de kleine raampjes naar buiten kijkt, ziet een bonte verzameling vliegende objecten langsflitsen, inclusief heksen op bezemstelen. De tentoonstelling toont niet alleen toekomstbeelden van vroeger, in fotografie, schilderkunst, design en filmfragmenten,  tien kunstenaars laten ook nieuw werk zien.  Oeroud is de droom over kennis die oppermachtig maakt. Zie het klassieke Faust-thema: een duivels pact, een dodelijke poging méér te weten dan God. Maar nieuw is de verbeelding hiervan, door de Amerikaanse kunstenaar Michael Mandiberg, die grote delen van de Engelse Wikipedia heeft uitgeprint en heeft gebundeld in 7.471 boeken.  De Nederlandse kunstenaar Rob Schröder maakte een spookhuis met historische filmbeelden van rampen op de ene wand en daar tegenover levensgrote portretten van een machtig gezelschap. Onder hen: Donald Trump, Elon Musk, Marine Le Pen en Kim Jong-un. Wie de beelden bekijkt, mengt zich als vanzelf in duistere kringen. Het is meer dan kijken en lezen, bij deze verhalende tentoonstelling. Tegenstrijdige visies prikkelen voortdurend  tot verbazing en discussie. Het is ook een heuse belevenis, vooral op de hoogste ring onder de koepel van het Evoluon, die als kermis is ingericht. Met lasergamen, waarbij je organen in het lijf van een varken probeert te raken. Of in een tijdmachine die bezoekers door de lucht laat zweven, kijkend door een VR-bril, en ze laat loskomen van ruimte en tijd. De expositie is vooralsnog bedoeld voor een half jaar. En dan? De komende tien jaar fungeert het Evoluon als  broedplaats van Next Nature, centrum voor onderzoek en evenementen in de driehoek van natuur, techniek en design, waaraan Koert van Mensvoort leiding geeft.  „De eerste twee à drie jaar presenteren we voorgerechten”, zegt hij. „Het hoofdgerecht volgt in 2025. Dan gaan we op reis met Ruimteschip Aarde. De grote vraag van dit moment is immers: hoe brengen we onze planeet weer een etappe verder in een fascinerende ontdekkingsreis? Met in het achterhoofd het prachtige citaat van de Canadese filosoof en onderzoeker Marshall McLuhan: ‘There are no passengers on Spaceship Earth. We are all crew.’ ”||https://www.nrc.nl//nieuws/2022/09/22/de-toekomst-herhaalt-zich-in-het-evoluon-a4142886
2022-09-23||Chaos in Rusland na mobilisatie: mannen met oproepbriefjes en lange rijen voor grenzen||Vrouwen die hun mannen huilend vaarwel zeggen bij klaarstaande bussen, ouders die hun zoons een laatste omhelzing geven, functionarissen die oproepen tot orde en gehoorzaamheid. De haastige uitvoering van het woensdag door president Poetin afgekondigde mobilisatiedecreet zorgt in heel Rusland voor hartverscheurende en chaotische taferelen. Uit alle hoeken van het land kwamen donderdag via sociale media verontrustende beelden binnen van mannen, jong en oud, die in bussen worden gezet en weggevoerd naar verzamelpunten. Ook regende het op sociale media beelden van beteuterd ogende mannen met een oproepbriefje in hun hand. Volgens de wet moet een mobilisatieoproep persoonlijk worden overhandigd. Wie zijn oproep in de brievenbus vindt, komt in geval van niet opdagen weg met een boete.    Bij de uitvoering van de mobilisatie lijkt iedere Russische regio op een eigen manier te werk te gaan, waarbij een stroom aan geruchten en tegenstrijdige informatie voor grote verwarring zorgt. Hoewel de regio’s grote ijver aan de dag leggen om de mobilisatie zo snel mogelijk af te ronden, moeten zij tegelijkertijd de daarbij ontstane sociale onrust de kop in zien te drukken.   Donderdag kondigden de autoriteiten van Tatarstan een tijdelijke uitreisbeperking aan voor gemobiliseerde burgers, aldus een document dat door lokale media werd gepubliceerd. In de arme Siberische regio Boerjatië, waarvandaan de afgelopen maanden veel soldaten naar Oekraïne vertrokken, werden volgens ooggetuigen studenten opgehaald bij de universiteit van hoofdstad Oelan-Oede. Die informatie werd door de decaan van de universiteit op sociale media weersproken. Volgens hem zou er „geen enkele sprake zijn” van de mobilisatie van studenten. Volgens de Russische krant-in-ballingschap Novaja Gazeta zouden in totaal een miljoen burgers in aanmerking komen voor mobilisatie In Moskou meldde mensenrechtenorganisatie OVD-Info dat demonstranten, die bij protesten tegen de mobilisatie woensdagavond werden opgepakt, op het politiebureau dienstoproepen hebben ontvangen. In tientallen andere steden werden duizenden burgers gemobiliseerd. Verschillende regio’s, waaronder de Krim, beloofden families van gemobiliseerde burgers een extra vergoeding van omgerekend 3.000 euro. Bedrijven stelden informatienummers in voor werknemers. De Russische krant Kommersant meldde een grote toename in online fraude met nagemaakte vrijstellingsbewijzen. Ondertussen probeerden veel Russen donderdag de grens met Georgië over te steken, het enige directe buurland dat Russen nog visumvrij binnenlaat. Bij de grensovergang Nizjni Lars was op zoekmachine Yandex een lange file te zien. Ook de Finse grenspolitie meldde toegenomen drukte. Woensdag al ontstond een run op vliegtickets naar visumvrije bestemmingen.  De uitreis wordt bemoeilijkt door de beperkingen van veel landen. De Israëlische premier Yair Lapid liet donderdag weten het aantal vluchten naar Rusland juist op te willen schroeven. Dit om Russische joden op te vangen die mobilisatie willen vermijden, zo meldde de BBC. Aeroflot beloofde de terugbetaling van vliegtickets aan reservisten die hun reisplannen moeten wijzigen. En Duitsland verklaarde donderdag bereid te zijn om Russen toe te laten die de mobilisatie willen ontvluchten. Hoewel de maatregel volgens Poetins officiële bekendmaking in eerste instantie 300.000 reservisten betreft, zouden meer Russen het risico kunnen lopen om te worden opgetrommeld. Volgens de Russische krant-in-ballingschap Novaja Gazeta zou in het zevende punt van Poetins tien punten tellende decreet staan, dat in totaal tot één miljoen burgers in aanmerking komen voor mobilisatie. Kremlin-woordvoerder Dmitri Peskov deed die informatie donderdag tegenover persbureau Tass af als „een leugen.”||https://www.nrc.nl//nieuws/2022/09/22/chaos-in-rusland-na-mobilisatie-mannen-met-oproepbriefjes-en-lange-rijen-voor-grenzen-a4142885
2022-09-23||Een terugkerende discussie: bezuinigt het kabinet wel of niet op de zorg?||De discussie die vorig jaar al domineerde bij het debat over de regeringsverklaring keerde zojuist terug: bezuinigt Rutte-IV op de zorg? SP-leider Lilian Marijnissen maakt Rutte dat verwijt en noemt expliciet de verpleeghuizen. De premier haalt het onlangs gesloten Integraal Zorgakkoord aan, waarin zorgministers Ernst Kuipers (D66) en Conny Helder (VVD) met de belangrijkste partijen in de zorg afspraken maakten over hervormingen de komende jaren. Voor die hervormingen, zoals het verplaatsen van zorg van het ziekenhuis naar de huisarts, trekt het kabinet de komende jaren juist miljarden extra uit, de zogenaamde ‘transformatiegelden’. Die hervormingen moeten vlak ná deze kabinetsperiode wel tot besparingen leiden, van 1,5 miljard euro per jaar. Daarmee wordt de groei de uitgaven geremd, de daadwerkelijke uitgaven van de overheid zullen daarna alsnog blijven stijgen. Rutte vindt daarom dat je niet van „bezuinigingen” kunt spreken. En de verpleeghuizen dan? Marijnissen sprak over „het loslaten” van de personeelsnorm. Dat zit zo: toen het kabinet-Rutte II ruim 2 miljard euro structureel in de verpleeghuiszorg investeerde, kwam er een strengere norm voor het aantal verzorgenden: er moesten minstens twee zorgmedewerkers op acht verpleeghuisbewoners komen. De afgelopen jaren is gebleken dat dit door het personeelstekort niet langer haalbaar en houdbaar is en daarom heeft minister van Langdurige Zorg Helder de norm versoepeld. Het kabinet ziet meer in het anders en slimmer inrichten van de ouderenzorg en wil ouderen ook beter ondersteunen zodat ze langer thuis kunnen blijven wonen.||https://www.nrc.nl//nieuws/2022/09/22/een-terugkerende-discussie-bezuinigt-het-kabinet-wel-of-niet-op-de-zorg-a4142884
2022-09-23||Milieuorganisaties eisen vertrek Wereldbank-directeur om klimaatstandpunt||De directeur van de Wereldbank, Amerikaan David Malpass, heeft zichzelf ernstig in de problemen gebracht door wat hij zei  tijdens een bijeenkomst in New York over internationaal klimaatbeleid. Of eigenlijk door wat hij juist niet wilde zeggen.  Tijdens een interview op een evenement met David Gelles, een journalist van The New York Times, verdedigde Malpass het klimaatbeleid van de Wereldbank. Volgens critici houdt de Wereldbank in de projecten die ze financiert veel te weinig rekening met de gevolgen van klimaatverandering. Een dag voor het interview was dat voor de Amerikaanse oud-vicepresident Al Gore zelfs aanleiding om te pleiten voor het vertrek van Malpass. „Het is absurd”, zei Gore, „dat de Wereldbank wordt geleid door een klimaatontkenner.” Gelles vroeg Malpass wat hij van Gores kritiek vond. In plaats van antwoord te geven zei de Wereldbank-directeur dat hij, gek genoeg, Al Gore nooit had ontmoet. Gelles vroeg het nog eens iets nadrukkelijker: bent u het eens met de consensus onder klimaatwetenschappers, dat de planeet snel en gevaarlijk opwarmt door het gebruik van fossiele brandstoffen? Deze keer ontweek Malpass de vraag met een opsomming van de vele klimaatprojecten van zijn organisatie. Gelles weer: „Geeft u nog antwoord op de vraag?” Malpass: „We hebben een krachtige missie bij de Wereldbank.” Gelles: „Geeft u nog antwoord op de vraag?” Malpass: „Ik weet het niet – ik ben geen wetenschapper.” Het is een reactie die klimaatontkenners wel vaker geven als ze niet willen zeggen dat ze niet ‘geloven’ in klimaatverandering. Milieuorganisaties eisen nu massaal het vertrek van Malpass. Maar de vraag is vooral hoe hij  topman kon worden bij een organisatie die op zijn website schrijft: „klimaatverandering, armoede en ongelijkheid zijn de allesbepalende thema’s van deze tijd”. Malpass werd, zoals gebruikelijk voor de topfunctie bij de Wereldbank, voorgedragen door de Amerikaanse president (Europa levert traditiegetrouw de directeur van het Internationaal Monetair Fonds). Donald Trump was dat destijds en hij zocht voor alle functies die iets te maken hadden met de opwarming van de planeet expliciet naar mensen die klimaatverandering ontkennen. Malpass was op dat moment onderminister van Financiën in zijn regering. Trump schoof in 2018 ook een klimaatscepticus naar voren voor een topfunctie bij ruimtevaartorganisatie NASA. De kandidaat, Jim Morhard, kreeg destijds in een hoorzitting over zijn kandidatuur dezelfde vraag als Malpass: „Bent u het eens met de wetenschappelijke consensus dat de mens de dominante factor is in het klimaat?” Morhards antwoord: „Ik weet het niet, ik ben geen klimaatwetenschapper.”  Of het nu was onder druk van de toenemende protesten tegen zijn aanblijven of niet, donderdag kwam Malpass in een interview met CNN alsnog met een toelichting. Hij zei niet te weten wat de „politieke motivatie” van Al Gore was geweest om hem van klimaatontkenning te beschuldigen. „Ik ben geen ontkenner”, aldus Malpass. „Het is duidelijk dat broeikasgassen komen van bronnen die door de mens zijn gemaakt, zoals fossiele brandstoffen, methaan, landbouw en industrie.” Blijft natuurlijk de vraag waarom hij dat eerder zo lastig vond om te zeggen. Ook daarvoor had Malpass bij CNN wel een verklaring: hij slaagt er soms niet goed in om uit te leggen wat hij bedoelt. „Ik ben niet altijd even goed in het beantwoorden van vragen of horen wat de vragen zijn”, aldus Malpass. Dit artikel is vrijdagochtend 23 september geactualiseerd met uitspraken van Malpass bij CNN.||https://www.nrc.nl//nieuws/2022/09/22/milieuorganisaties-eisen-vertrek-wereldbank-directeur-om-klimaatstandpunt-a4142883
2022-09-23||Daar lag zijn dochter, zijn burger, zijn Nederlander, in de vorm van een papiertje||Onlangs kreeg mijn neef zijn eerste kind. Hij nodigde me uit om mee naar het stadhuis te gaan om het kind aan te melden bij de gemeente. Een plechtig moment, dat hij nog plechtiger wilde maken door erheen te lopen. Toen we het stadhuis betraden, liet hij me een brief van de gemeente zien. Het onderwerp: ‘erkennen ongeboren vrucht’. „U heeft aangegeven”, las ik, „de ongeboren vrucht waarvan onderstaande moeder zwanger is te erkennen.” (Deze erkenning is nodig voor ongetrouwde stellen; bij een getrouwd stel wordt die erkenning vanzelfsprekend geacht.) Mijn neefs handtekening stond eronder: die krabbel betekende dat hij het aanstaande kind had aanvaard als het zijne. Zo erkennen we: met pen, met papier, met spullen.  Zo doen we het, in westerse samenlevingen, al millennia. Het voornaamste doel om geboortes te documenteren had oorspronkelijk een belastingtechnisch of militair doel: om een beroep op onderdanen te kunnen doen, moest je als monarch wel weten wie je zocht, en waar ze woonden. Met een geboorteakte (een geboortebewijs) werd je geregistreerd, jouw akte verdween in een register dat door de staat of door de kerk werd beheerd, en dat vrijwel niemand ooit zag. In die zin is een geboorteakte virtueel: het maakt deel uit van een systeem dat je nooit ziet. Maar de gevolgen van een geboorteakte zijn heel reëel en tastbaar, omdat de akte leidt tot het paspoort. „Het is maar een papiertje, maar eigenlijk stelt het vast wie je bent, en geeft het toegang tot rechten en privileges en de verplichtingen van burgerschap”, zei de vorig jaar overleden aartsbisschop Desmond Tutu eens, ongetwijfeld dacht hij aan de bureaucratische fundamenten van het apartheidsregime van zijn thuisland. Met de akte op zak word je erkend door de burgerlijke samenleving, ben je een burger. Zonder blijf je een buitenstaander. Je wordt niet als burger geboren, je wordt tot burger gemaakt. Mijn neef en ik trokken een nummertje. Buitenlandse studenten kwamen identiteitsformulieren halen, anderen kwamen voor een rijbewijs, op de vloer zat een peuter met een speelgoedautootje te rijden, terwijl zijn moeder een beambte smeekte om hulp. „Het Nederlands paspoort is een van de meest felbegeerde  paspoorten ter wereld”, zei mijn neef, die als Nederlandse militair werd uitgezonden naar Afghanistan en Mali (twee keer), waar de handel in paspoorten welig tierde. Een Nederlands paspoort betekende volgens hem ook vrijstelling van gevaren (ook wel privileges genaamd): „Met dat paspoort zul je niet verhongeren. Met dat paspoort zul je niet het land worden uitgezet. Met dat paspoort kun je overal gaan en staan waar je wil.” De Franse filosoof Michel Foucault heeft erop gewezen dat het woord ‘subject’ twee dingen betekent: ‘het ik’ en ‘onderdaan’. In het geval van de geboorteakte komen beide betekenissen samen: je onderwerpt je (aan de staat) en daardoor word je iemand. Foucault bestudeerde macht in eerste instantie als praktijk, als techniek, hij keek niet zozeer naar wat macht is, maar naar hoe deze wordt uitgevoerd. Een van die manieren: door spullen. Ons nummertje verscheen op een scherm. We namen plaats tegenover een streng kijkende mevrouw met een paardenstaart. Naast haar stond een plastic minivuilnisbakje. „U bent de gelukkige vader?”, vroeg ze aan mijn neef. Nadat hij had beaamd, keek ze vragend naar mij. „Ik ben de ongelukkige neef”, zei ik maar. Ze richtte zich tot mijn neef. „Gefeliciteerd”, begon ze mat. „U heeft de ongeboren vrucht erkend”, zei ze daarna, op een toon alsof ze zijn bestelling voor inktpatronen aan het bekijken was. Dat gaf hij toe. Daarna stelde ze hem vragen, hoe het kind heette, wanneer was het geboren, op welk adres de moeder woonde. Daarna kreeg hij een document voor zich met de antwoorden die hij had gegeven, dat was de akte. Hij liep de gegevens na en pakte een pen.  „Nee nee, niet tekenen”, zei de vrouw snel. „Die akte is voor ons.” „Krijg ik er dan geen?” „Dat kan, maar dat kost veertien euro.” „Voor een kopietje?” „Veertien euro is ons vaste tarief.” Daar lag zijn dochter, zijn burger, zijn Nederlander, en ze had de vorm van een papiertje met een vaststaande prijs. Ze was ingewijd in de wereld van de spullen. In zekere zin was ze zelf een object geworden. Wij maken dingen, de dingen maken ons. ||https://www.nrc.nl//nieuws/2022/09/22/de-geboorteakte-a4142690
2022-09-23||Nog een teken dat de hausse  voorbij is: prijsstijging koopwoning vlakt verder af|| Weer een teken dat de hausse op de woningmarkt voorbij is: voor de vierde maand op rij is de prijsstijging van koopwoningen afgevlakt. In augustus waren koopwoningen zelfs 0,1 procent goedkoper dan een maand eerder, meldde het CBS deze donderdag. Op jaarbasis waren woningen bijna 12 procent duurder, terwijl dat een maand eerder nog 14,5 procent was. Gemiddeld kostte een bestaande koopwoning in augustus 446.263 euro.  Makelaarsvereniging NVM maakte in juli ook al melding van minder hard in prijs stijgende koopwoningen. In het tweede kwartaal waren woningen volgens NVM 10,6 procent duurder dan een jaar eerder, terwijl de verschillen in de kwartalen ervoor rond de 20 procent lagen. Ook wordt er minder overboden – en  zelfs op of onder de vraagprijs geboden. Dat de enorme prijsstijgingen voorbij zijn, is niet zo gek: door de rap gestegen hypotheekrentes kunnen kopers minder lenen, terwijl hun maandlasten hoger zijn. De gemiddelde hypotheekrente – alle rentevaste perioden samen  – staat nu op 4,04 procent, aldus De Hypotheekshop deze week.  Eind januari was dit nog 1,56 procent. Voor een gemiddelde koopwoning zijn de bruto maandlasten in een halfjaar tijd meer dan verdubbeld, terwijl de huizenprijzen stegen of nauwelijks daalden. Intussen is het consumentenvertrouwen naar een dieptepunt gezakt vanwege zorgen over de inflatie en gasrekening. „Je kunt wel stellen dat men voorzichtiger is geworden”, zegt Robert van Oossanen, makelaar in Amersfoort. „Kijkers komen niet meer in groten getale. Ze kunnen een huis nu vaker een tweede keer bezichtigen, met meer aandacht voor koper en verkoper. Dat is wel weer prettig: we kunnen ons werk beter doen.” Maar: „Een goede woning op een goede locatie doet het nog steeds heel goed. Er zijn nog steeds teleurstellingen.”  Een ‘goede’ woning betekent: geen grote verbouwing nodig, want aannemers zijn moeilijk te krijgen. Ook het energielabel wordt belangrijker gevonden. Bij verkopers moet Van Oossanen  de verwachtingen soms inmiddels wat temperen. „Zij hebben zelf  nog de overtuiging dat ze heel veel geld voor hun woning gaan krijgen.” Hoewel de oplopende hypotheekrente het kopen van een woning voor een grotere groep onbereikbaar heeft gemaakt,  is er ook nog altijd een woningtekort. Dat wordt dit jaar geschat op 315.000 woningen, bleek deze week uit een raming van ABF Research. Om dat tekort in te lopen tot een voor de markt wenselijke situatie is de bouw van 150.000 nieuwe huizen nodig. Maar nieuwbouw loopt door allerlei oorzaken stroef: dure grond, ingewikkelde procedures, personeelsgebrek bij gemeentes. ABF verwacht dat het kabinetsdoel om per jaar 100.000 woningen te bouwen, niet wordt gehaald. De cijfers over de huizenprijzen die CBS in samenwerking met het Kadaster naar buiten brengt, verschillen altijd iets van die van de NVM. Dat komt doordat die eersten  uitgaan van het moment van de sleuteloverdracht   en makelaarsvereniging NVM van het moment dat de koop rond is – meestal een paar maanden eerder. Terwijl het Kadaster alle eigendomsveranderingen registreert, heeft NVM alleen gegevens van de bij de vereniging aangesloten makelaars (zo’n 70 procent). De NVM komt in oktober met nieuwe kwartaalcijfers over de huizenmarkt.||https://www.nrc.nl//nieuws/2022/09/22/nog-een-teken-dat-de-hausse-op-woningmarkt-voorbij-is-prijsstijging-koopwoning-vlakt-weer-af-a4142881
2022-09-23||Uit het dagboek van J.J. Voskuil: de schrijver zou liever een boer zijn||Tegenwoordig hang je de vlag uit als je ergens een vaste baan hebt weten te bemachtigen, maar er is ook een andere tijd geweest, met andere mensen. In een onvergetelijke scène uit de Nederlandse literatuur komt ex-leraar Maarten Koning thuis na een sollicitatiegesprek bij een wetenschappelijk instituut. Zijn vrouw Nicolien zet de stofzuiger uit en Maarten vertelt haar dat de kans groot is dat hij de baan in kwestie zal krijgen. Nicolien reageert geagiteerd en vindt het maar niks dat hun leven zo zal veranderen. ‘Ik had zo gehoopt dat je het niet zou doen’, zegt ze. ‘Ik vond het zo fijn samen.’ Ze noemt het werk ‘een compromis’ en had gehoopt dat Maarten zich niet in de verleiding zou laten brengen. ‘Ik heb gehoopt dat we altijd samen zouden blijven en samen doodgaan.’ ‘Dat kan toch nog’, antwoordt Maarten. Nicolien: ‘Nee! Niet als jij de hele dag naar je werk bent! Ik vond het verschrikkelijk toen je leraar was!’ Er mag dan aardig wat pathos door het tafereel heen zitten (Nicolien pinkt er ook nog een traantje bij weg), het is prachtig en indringend. Door die ongebruikelijke tegenstelling tussen liefde en werk, maar ook doordat het zo haaks staat op wat zo ongeveer elke politieke partij of emancipatoire beweging zal beweren, namelijk dat iemand er per definitie verstandig aan doet om zich vol overgave op de arbeidsmarkt te storten. Dáár is het te vinden, dáár vindt de verwezenlijking plaats. Heel sterk is ook dat Nicolien en Maarten, zo ontdek je later, het eigenlijk een beetje onfatsoenlijk vinden om te werken. Zij zijn niet het tuig van de richel, het tuig van de richel steekt de handen uit de mouwen. Bovenstaande scène is, u had het waarschijnlijk al lang en breed in de gaten, afkomstig uit het begin van Het Bureau, de tussen 1996 en 2000 verschenen reeks van J.J. Voskuil (1926-2008), 5.000 bladzijden in omvang, over de geplaagde loopbaan van zijn alter ego Maarten Koning. Voskuil begon er na zijn pensionering aan te schrijven omdat hij merkte dat niet alleen zijn werkzaamheden zinloos waren geweest (zoals hij altijd al had vermoed), maar dat ook de dertig jaren die hij op het Amsterdamse Meertens Instituut had doorgebracht in een mum van tijd aan het verdampen waren; hij had de deur nog niet achter zich dicht getrokken of ze waren hem daar op kantoor al aan het vergeten. Je zou Het Bureau, dat geschreven is in een zuiver en afgemeten, maar uiterst trefzeker Nederlands, in die zin kunnen zien als een vorm van rehabilitatie, als een stijlvolle revanche tegen de anonimisering van het werk: ik mag dan toen niet echt hebben bestaan, maar hiermee dan toch ten volle wél. Lousje, Voskuils vrouw, was dan ook eindelijk trots op haar man. Na Voskuils dood verschenen er nog een paar boeken van zijn hand. Opvallend (en pikant) was bijvoorbeeld Binnen de huid (2009), de roman die Voskuil al in de jaren zestig had afgerond, maar die aanvankelijk resoluut door zijn uitgever Geert van Oorschot werd afgeschoten (‘Een mislukking, vervelend, gezeur, lauw water op een filter met reeds afgetrokken koffie’).  Maar zeker in kwantitatieve zin was een werk als Binnen de huid, waarin Voskuil schreef over een existentiële crisis, wraak en overspel, nog maar een kleine voorbode van wat met de dagboeken nog komen zou. Om die al tijdens zijn leven met de lezers te delen werd door Voskuil te pijnlijk geacht, en nu heeft zijn weduwe dan toch het groene licht gegeven. Voskuil hield een leven lang een dagboek bij, en in totaal zullen er de komende jaren dan ook zeven dikke delen verschijnen – wie weet de omvang van Het Bureau overtreffend. Bij de aanvang van Bijna een man, het nu net gepubliceerde eerste deel, is Voskuil een jongen van amper dertien. Toevallig of niet, je leest al snel over werkzaamheden die hem een stuk beter lijken te bevallen dan zijn toekomstige ambtelijke werk, namelijk het boerenwerk. In het hart van de oorlog, in 1943, werkt hij een tijd op het land in het Drentse Grolloo. Hij moet aan de bak (‘Zaterdag 7 augustus. De hele dag achter de eg gelopen’), maar klagen doet hij niet, althans niet op papier. En de herinnering aan Voskuil die helemaal op het eind van z’n leven in een interview op tv zei dat hij liever boer was geworden duikt dan ook meteen in je hoofd op.  Was ‘iemand als Voskuil’, iemand met een goed stel hersens, afkomstig uit een goed milieu en met bijvoorbeeld een vader die hoofdredacteur van een krant was, niet min of meer veroordeeld tot een bestaan als intellectueel, dus een gevangene van zijn komaf en zijn (of andermans) verwachtingen? Want al snel gaat dat intellectuele vermogen, zeker als hij zich in het Amsterdamse studentenleven mengt, zijn identiteit en daarmee ook zijn toekomst bepalen. Begeesterd (maar net zo goed bedremmeld en wispelturig) discussieert hij met zijn vrienden, oftewel de mensen die later de cast van het loeidikke Bij nader inzien (1963) zouden vormen. Over schrijvers, filosofen, over zin en aard van de wetenschap en over – het was door onder andere de in de oorlog gestorven Du Perron en Ter Braak in de mode in die tijd – hun ‘karakter’, dat waarmee je je verhield tot een wereld waarin je de lastigste keuzes moest maken.  Moest gáán maken, want Voskuil bevindt zich in Bijna een man in de luxepositie dat hij nog helemaal niet hoeft te kiezen, te weigeren of heldhaftig te zijn. Het dagboek beslaat een periode die, zoals bij wel meer jongeren, vooral in het teken staat van theorie en oriëntatie: je leest, luistert en kijkt, discussieert daarover met anderen, bent voor of tegen het systeem of die oorlog… en intussen staat om de hoek de werkende maatschappij met engelengeduld te wachten op het moment dat je wel participeren móét.  Voskuil blaast hier onder onze ogen een ballon op, gevuld met ijdele hoop. Hij stelt vrijwel alleen argumenten tégen in plaats van vóór te boek, neemt zijn vrienden maar ook zichzelf al erg kundig psychologisch de maat, zaagt aan zijn eigen stoelpoten, zichzelf feitelijk onklaar redenerend voor de vele jaren van arbeid die na de uitreiking van de bul zullen volgen. Op de laatste pagina’s is hij leraar in Groningen geworden, iets dat mijlenver af staat van zijn eerder genoteerde ideaal, namelijk dat er eigenlijk niks fatsoenlijkers bestaat dan je in je eentje bedrinken. Het is daarnaast opmerkelijk hoe negatief hij zich tot het gros van de literatuur verhoudt. Bijna niemand deugt (‘Ik kan Multatuli niet lezen omdat ik hem een rotkerel vind, tot in zijn leestekens’) en maar heel zelden wordt er echt gejubeld. Literatuur was voor hem een slijpsteen, geen diamant die je kon bewonderen. Maar zelfs Voskuil, scepticus tot in zijn leestekens, moet begin jaren vijftig erkennen dat De avonden een fantastisch boek is. Hij moet het wel eerst een paar keer lezen om overstag te gaan, maar goed. Zijn strenge houding zal er misschien wel voor gezorgd hebben dat hij bijvoorbeeld geen criticus werd na zijn studie Nederlandse taal en -letterkunde. Want ook in een boek als Ik ben ik niet (2014), de postuum uitgegeven bundel artikelen en kritieken, hijst Voskuil bijna niemand op het schild.  Bijna een man is hij dus hier, maar ook bijna een schrijver. Want hij mag dan zo scherp als een mes zijn, hij heeft overduidelijk nog een paar flinke stappen te maken tot hij de schrijver was die enkele jaren later Bij nader inzien kon schrijven, dat beschouwd kan worden als een onbetwist meesterwerk. Voskuils dagboek is, in deze vroege periode althans, zoiets als een aanzet, een meccanodoos waarvan je nog niet helemaal kunt bevroeden wat er allemaal mee gebouwd kan worden. Bijna een man is meestal onderhoudend, soms langdradig of niet te volgen en, met name voor Voskuilianen, soms ook ronduit spannend, bijvoorbeeld als je leest dat de schrijver al als tiener wist waar de grenzen van zijn ‘fictie’ zich bevonden. Nee, niks geen hoogst fictieve roman met fantastische figuren en mythologische verwijzingen, geen ode aan de verbeelding, maar een roman ‘over een jongen van mijn leeftijd, zijn moeilijkheden en problemen’. Voskuil ‘zou daar alles in kwijt kunnen’. ‘Als het idee rijper wordt, zal ik proberen het uit te werken, niet om het uit te geven, maar voor mezelf, omdat dat me een grote voldoening lijkt.’ Of als je leest over zijn liefdesverklaring aan ‘de anekdote’, oftewel het inlassen van zuiver beschrijvende tekstdelen in een roman of verhaal. Het kon wel eens de sleutel zijn tot wat we als de meest onderschatte delen van Bij nader inzien of Het Bureau kunnen beschouwen, namelijk de delen waarin nu eens niet de fricties tussen vrienden of de collega’s de boventoon voeren, maar de natuur, de wandelingen en de reizen. Je mag als lezer met die delen doen wat je wilt, er invulling aan geven zoals jij dat wilt. Zoiets klinkt misschien als een eenvoudige schrijfgreep (zoals ook zijn vrienden sceptisch reageren op zoiets laagdrempeligs als de anekdote), maar is juist heel lastig om goed te doen. En bovendien zijn ze een meer dan welkome afwisseling met het zuurstofarme Voskuiliaanse gekonkel binnenskamers, of dat nu in de collegezaal, de kroeg, het eigen huis of op kantoor was. Ik kan me als grote fietsscepticus beschrijvingen van fietstochten door de polder herinneren waarvan ik dacht: ik moest daar toch maar eens gaan kijken. En dus niet vanwege de lyriek. Moesten die neutrale passages niet gewoon zijn wat Voskuil zo node miste aan de rest van het (beschreven) leven: een totaal gebrek aan bedreiging, aan sturing? Er kleeft natuurlijk een ironische beperking aan een dagboek van Voskuil, zeker als het zo omvangrijk is als dit. Want waar het dagboek van een ándere schrijver wellicht nieuw licht op diens gerespecteerde oeuvre zou kunnen werpen (o, entte hij dat personage op die persoon, etc.), daar heb je met een dagboek als dit (vaak) alleen maar het karkas van de romans in handen. Want Voskuil werkte nou eenmaal ontzettend autobiografisch en promoveerde dagboeken (en voor Het Bureau ook verslagen van Meertens-vergaderingen) tot, voor de goede verstaander zeer dramatische, romans. Wie weet valt het echte antwoord in een volgend dagboekdeel te lezen, maar vooralsnog lijkt het er op dat Voskuil eerst moet lijden, ook daadwerkelijk in de praktijk gebukt moest gaan onder de knoet van de routineuze arbeid, het failliet van de vriendschap of de zucht naar andermans vrouw om te verpoppen van een schrijver die niet uitgegeven wilde worden naar een die dat wel degelijk wilde. De reeds voorvoelde hel was werkelijkheid geworden.  Van Oorschot, 688 blz. € 45,- 

●●●●●
||https://www.nrc.nl//nieuws/2022/09/22/uit-het-dagboek-van-jj-voskuil-de-schrijver-zou-liever-een-boer-zijn-a4142879
2022-09-23||Portret van uw hond of kat voor het goede doel||Een archeologe bestiert een winkeltje in tweedehands spullen en maakt daar reclame voor een psychiatrieprofessor die een portret van uw hondje schildert. Ziedaar de verrassende werkelijkheid aan de Van Woustraat 234.  ‘Hoppa!’ heet de kringloopwinkel die Jana Ehrich en Hella de Kok eind vorig jaar openden. Later scheidden hun wegen zich en zette De Kok de winkel in haar eentje voort: dat wat in een buurtwebsite „een knettergek tweedehands warenhuisje” heet. Kun je wel zeggen van een archeologe met spulletjes die nog moeten worden opgegraven, pas over een paar honderd jaar. Zeven vrijwilligers staan haar daarbij achter de knalgele voorgevel terzijde. Welnu, tot de vriendenkring van Hella de Kok (33) behoort emeritus hoogleraar kinderpsychiatrie Frits Boer en die heeft, ruim tien jaar na zijn pensionering, een heel andere wending aan zijn leven gegeven. Daardoor prijkt in Hoppa!, temidden van glaasjes, vaasjes, speelgoedjes en de rest, een wervend paneel voor de portretten die Boer bereid is te schilderen van uw knuffelhond of troetelpoes. Daarbij staan geschilderde voorbeelden afgebeeld van een bonafide  herdershond met de tong actiebereid uit de bek hangend en een poes met rode neus en grote glanzende pupillen die gepaste achterdocht uitstralen. Om op te vreten die twee. En nu de (tweetraps) verrassing: Bello of Poepsie prijkt in olieverf op standaardformaat van 20 x 20 centimeter (ongeveer een stoeptegel) voor slechts 35 euro. Dat zijn de kosten voor het doekje op spieraam en de rest is voor Hoppa! dat al zijn winst schenkt aan de Voedselbank. Frits Boer zelf wil er geen cent aan verdienen. „Ik vind het zo leuk om te doen”, zegt hij enthousiast. Hij is nu 77 en sinds een paar jaar volgt hij dankbaar schilderlessen bij het kunsteducatiecentrum MK24 aan de Mauritskade. Als jochie kon hij aardig tekenen en na zijn schooltijd heeft hij nog geaarzeld tussen een kunstopleiding, letterkunde of psychiatrie.  Het werd het laatste, zij het dat die studiejaren ook niet verliepen zonder zij-pad. Hij had in de jaren 60 in Los Angeles de in Nederland nog onbekende Frank Zappa gehoord, schreef daarover in Hitweek, wat leidde tot een reguliere medewerking. Aldus heeft de toenmalige geneeskundestudent een generatie tobbers aan zich verplicht door in Hitweek en later Aloha in zijn rubriek ‘Dag dokter’ hen uit de doolhoven van seks, drugs en rock&roll te begeleiden.  Breek hem de bek niet open over de dagen van Olofspoort, Bikkelacht, dispuut Baart, Stichting Jeugdsentiment met het standaardwerk uit 1967 Pudding en Gisteren met pubermoppen: Frits Boer mederedacteur, omslag van Gerard Reve, voorwoord van Bernlef. Een door Boer gretig opgeroepen epoque, dat evenzeer zijn leven tekent als de thema’s Angst bij kinderen, Broers en zussen en de overige waarover hij publiceerde als UvA-hoogleraar Kinder- en jeugdpsychiatrie. Na zijn pensionering in 2009 is hij nog tien jaar met zijn vak bezig geweest met onderzoek, in commissies, met adviezen, lessen, presentaties. „Wat ik toen nog heb gedaan moest, vond ik, aan drie criteria voldoen: het moest met mijn vak te maken hebben, ik moest er zelf van kunnen leren en het moest maatschappelijk relevant zijn.” Getekend werd er ook en sinds  2019 gaat vrijwel al zijn aandacht naar schilderen, zijn nieuwe passie. Hij voelde zich snel steeds beter worden dankzij de gulzig genoten lessen bij MK24.  „Ik heb er een leraar die me voorhoudt: je moet een portret schilderen als een aardappel. Kijk niet naar de mond of ogen apart maar zie het hele gezicht, de vorm, het licht, de schaduw – zoals je naar een aardappel kijkt.” Oké; maar hoe is hij nu bij honden en poezen gekomen? „Ik heb portretten gemaakt van mijn kinderen en hun kinderen en bij een van hen kwam de hond erbij. Ik merkte toen dat ik de gelijkenis van dat hondje veel sneller voor elkaar had dan haar portret. Echt een gezicht helemaal goed weergeven is razend moeilijk: het zit in de kleinste details. Een glimlach wordt een nepglimlach door een miniem streekje bij een mondhoek, een oog moet precies goed staan. Dat luistert heel nauw. Een hond of poes staat erop in een uur of vier, een portret van een mens duurt wel twee maanden!” Voor vrienden en bekenden is Frits Boer, inmiddels ook filmrecensent van Argus, de huisdieren gaan portretteren: hij genoot en de ontvangers waren hem dankbaar. „Kijk”, zegt hij, „ik wil geen schilderijtjes maken die bij mij op zolder terechtkomen. Ze moeten bij mensen thuis gaan hangen. En naarmate ik er meer maakte, werden ze ook beter. Uit het schildersblad Palet pikte ik een tip op: met een klein penseel waarvan je de haren heel kort afknipt kun je fijne krasjes maken in de verf. Gaat prachtig in dat hondenhaar.” Hij heeft er een stuk of twaalf gemaakt tot dusver, allemaal van foto’s – want poseren houdt Humpie geen vier uur vol. Doe je ook knuffels?, luidde een vraag uit Hoppa!. Waarom niet?, was het antwoord.  „Welja”, lacht de schilder, „wat ze maar hebben: cobra’s, kakatoes, kookaburra’s, wandelende takken - als de foto’s maar goed zijn.”||https://www.nrc.nl//nieuws/2022/09/22/portret-van-uw-hond-of-kat-voor-t-goede-doel-a4142686
2022-09-23||Thijs de Zeeuw: ‘Ik ben een natuuroptimist, maar ’t gaat natuurlijk niet zo goed’||Als je vanaf de metro komt, loop je eerst langs een omheind terreintje waar twee forse varkens scharrelen: Barry en Rosita. Maar zij zijn niet de reden dat landschapsarchitect Thijs de Zeeuw, gespecialiseerd in het ontwerpen van dierentuin-dierenverblijven, de VerbroederIJ in Amsterdam-Noord heeft uitgekozen om te lunchen. Het gaat hem ook niet om het stadsstrandje aan het IJ of de maatschappelijk betrokken activiteiten die het café organiseert. Nee, de VerbroederIJ, niet ver van zijn atelier, biedt „mooi zicht op de chemische fabriek van Albemarle”. En dat terrein, zegt hij, „is eigenlijk een heel mooi natuurgebied”. De Zeeuw was me in juni opgevallen bij een avond in debatcentrum De Balie over relaties tussen mensen en andere dieren. Aanleiding was de nieuwe essaybundel van bioloog Tijs Goldschmidt, Wolven op het ruiterpad, en De Zeeuw koos in het debat steeds onbeschaamd en met pretlichtjes in zijn ogen de kant van de  dieren.  Thijs de Zeeuw koos voor een lunch in  De VerbroederIJ:  „Omdat het mooi zicht biedt op de chemische fabriek van Albemarle. Een chemische fabriek binnen de ring van Amsterdam, op nog geen kilometer van het centraal station! En het terrein is eigenlijk een heel mooi natuurgebied, met vossen en roofvogels. Zulke natuurgebieden zijn vaak tijdelijk en reizen door de stad, er ligt altijd wel ergens iets braak. En de ecologie reist dan ook mee. Dat vind ik mooi.”  Ik kende zijn naam: ik wist dat hij bij de Ambassade van de Noordzee hoort, wat betekent dat hij „in dialoog” wil met palingen en andere waterdieren om hen uiteindelijk politiek te kunnen vertegenwoordigen. Ik las in Trouw dat hij als „openingszin” voor die dialoog schuilkorven in het water heeft gehangen bij het Amsterdamse architectuurmuseum Arcam, waar hij vorig jaar architect in residence was. En dat komend najaar zijn ‘vrijwillige volière’ bij een hotel in Amsterdam-Oost klaar is: een open kooi waar stadsvogels vrij in en uit kunnen (maar waar niet louter grote groepen duiven komen ‘hangen’). Ik heb het project gezien waarmee hij vijf jaar geleden het nieuws haalde: het toen opgeleverde olifantenverblijf in Artis, vierduizend vierkante meter, op de voormalige parkeerplaats. Hij gaat trouwens ook de Artis-leeuwen opnieuw huisvesten, vertelt hij tegen het eind van ons gesprek. En nu zit De Zeeuw (46), wild haar in verschillende grijstinten, kort baardje, wijd lichtgeel T-shirt, pastelroze sweater mee, verlekkerd te kijken naar een chemische fabriek. Hij was vorig jaar op het terrein, zegt hij. „Er groeien wilde orchideeën, er heeft een boomvalk lang gebroed, een havik heeft er gezeten en er zit een vossenburcht.” Hij heeft filmpjes van medewerkers gezien waarin  een vos de bedrijfskantine binnenloopt. „Dus die stalen wildernis die ronkt en rookt, is ook een rustplek.”  Het terrein is natuurlijk niet vrij toegankelijk. In de fabriek worden katalysatoren geproduceerd om chemische processen in chemiebedrijven en raffinaderijen schoner te maken. Er wordt met gevaarlijke stoffen gewerkt. Maar de gemeente Amsterdam wil er wel een woonwijk naast bouwen: het Hamerkwartier moet ruim zesenhalfduizend nieuwe woningen krijgen, met woontorens op tweehonderd meter van de fabriek. Dit is precies het soort situaties dat De Zeeuw interessant vindt: een terrein vol onverwachte natuur in de stad, de tijdelijkheid ervan, hoe mensen zich ertoe moeten verhouden, en vooral: hoe dat schuurt.  Bij Albemarle, zegt hij, zijn ze „een soort van proactief bezorgd” over de geplande woonwijk. Bang dat als mensen er eenmaal wonen, ze tóch gaan klagen. „Maar als je nou kunt laten zien dat de fabriek ook iets te bieden heeft…” De Zeeuw zou er graag een bufferzone ontwerpen van stadsnatuur waar mensen wél in mogen. Hij hoopt dat de fabrikant dat interessant vindt. „Dat fabrieksterrein is waarschijnlijk het meest biodiverse gebied van de hele omgeving. Zo’n beeld van de natuur laten zien vind ik belangrijk.” Hij verzamelt niet-zielige verhalen over de natuur op zijn Instagram-account, @NatureOptimist. „Als tegenwicht: meestal is er pas aandacht voor de natuur als het slecht gaat.”  Er komt een mus naast het tafeltje zitten bedelen. Vergeefs: we hebben nog niets. De Zeeuw bestelt bij mij zijn falafelsalade en ginger ale zodat ik die kan betalen via QR-code. Landschapsarchitecten, legt hij daarna uit, maken „alles in de openbare ruimte wat geen gebouw is, van straatprofiel of park tot heel West-Europa”. Hij deed zijn afstudeerproject voor de Academie voor Bouwkunst bij Artis, een daktuin met stadsnatuur die niet doorging omdat hij gepland was voor boven op een parkeergarage die niet doorging. „Maar zo ben ik Artis ingerold, sindsdien ontwerp ik dierenverblijven.” Voor de olifanten dus, en de prairiehonden, Japanse kraanvogels, sneeuwuilen, reuzenschildpadden, kasuarissen (loopvogels) en onechte gavialen (een krokodillensoort). Dierentuinen proberen vaak het landschap na te bootsen waar hun dieren in de natuur in leven, zegt hij. „Een stukje Congo.” Voor hem hoeft dat niet. „Ik denk liever: hoe kan ik zo’n dier een zinvol leven geven op een ieniemini stukje grond in een historische stad? En dat leidt in het algemeen niet tot het hercreëren van het Congolese regenwoud. Dat kost veel energie en vraagt om plantensoorten die het hier niet willen doen. Ik zoek: wat is híér een logisch landschap voor zo’n dier?” Zijn olifantenverblijf is gebaseerd op „vermoedelijke wensen van de olifant”; hij ziet de dieren als opdrachtgevers. De olifanten kregen bijvoorbeeld een modderpoel, want in de natuur rollen ze graag in de modder:  het was het eerste wat ze deden in het nieuwe verblijf. Hij liet ook 164 betonnen platen maken die als een soort grondlagen uit het landschap komen, in verschillende kleuren die in verschillende mate de warmte vasthouden, en met vier oppervlakteruwheden zodat de olifanten zich grover of fijner kunnen schoonschuren. En er is zwemwater. Een dilemma, zegt hij nadat de serveerster onze ginger ales, zijn falafelsalade en mijn kimchitosti heeft gebracht, is of je moet zorgen dat het een dierentuindier aan niets ontbreekt. „Je dag is natuurlijk supersaai als alles veilig en geregeld is.” Dat besefte hij toen hij een verblijf voor de onechte gavialen ontwierp. Het doel was ze te laten paren, in het wild zijn er hooguit nog een paar duizend. „Maar hoe krijg je een krokodil in the mood?” Hij zocht naar „overlap tussen zijn en mijn beleving”. En dacht: „Seizoenen! In de zomer is er toch een meer uitbundige beleving van seksualiteit in the air.”  In de natuur kent de onechte gaviaal een droog en een nat seizoen, dus liet De Zeeuw regenmachines maken met „een lekker dikke druppel”, ontworpen door een sprinklerspecialist. Maar de krokodillen vonden het niks, die kropen meteen naar een droog stukje (en paren, ho maar). „Maar: als je net voor de bui binnen bent, voel je zeggenschap over je welzijn. Door een verblijf niet optimaal in te richten en verandering aan te brengen, geef je een dier ook die ervaring.” De olifanten gaf hij zelfs wat zeggenschap over het gebied buiten hun verblijf: gaat er een zwemmen, dan klotst het water over de verdiepte loopbrug waarop mensen naar hen staan te kijken. Lachend: „Volgens mij maken de olifanten soms bewust golven zodat mensen gaan gillen.”  De Zeeuw weet tot mijn verbazing af en toe een slablaadje door te snijden met de zijkant van zijn vork, gedrag dat ik nooit eerder een mens heb zien vertonen, zeker niet met succes. Maar ik vergeet er iets over te zeggen, want ik vraag me ineens af: heeft hij eigenlijk huisdieren? „Nee. Met ontwerpen voor Artis merk ik ook dat ik het best heftig vind om dieren op te sluiten en in hun vrijheid te beperken. Ik vind het interessant om me te verplaatsen in dieren, maar om dat voor mijn werk te doen vind ik wel genoeg. Mijn vriendin heeft wel een vogel, een shamalijster, ken je die?” Een mooie, roodzwarte tropische zangvogel met een lange staart. Ze laat hem soms vrij in de tuin vliegen, wat De Zeeuw „supereng” vindt, want ’s winters zou-ie het hier niet redden, buiten. Het beest mag hem niet (jaloers waarschijnlijk), maar: „Je voelt je toch verantwoordelijk.”  De VerbroederIJ Johan van Hasseltweg 21,  Amsterdam 1 falafelsalade   10,50 1 tosti kimchi   7,50 3 ginger ale 9,60 1 ginger beer  3,20 Totaal 30, 80 euro Zo zadelen mensen zich op, zegt hij, met een verantwoordelijkheid die zich uitstrekt van dierentuinen en de gezelschapsdierenindustrie tot het hele natuurbeleid. „Daar is het met de Oostvaardersplassen misgegaan. We wilden paarden laten verwilderen, maar we zijn niet gewend dat een paard een wild dier is. Paarden zien doodgaan omdat er niet genoeg eten is? Dat trekken veel mensen niet.” Terwijl: bij wilde herten met voedseltekort wordt alleen geprotesteerd als die afgeschoten moeten worden. „Wel het beste hertenvlees dat je kunt krijgen.” De Zeeuw eet vlees, ja, mits niet uit de bio-industrie. „Al denk ik dat ik er op een gegeven moment wel mee stop, dat is nog een gaatje in mijn geweten.” Naast onze tafel bedelt een al bijna volwassen musje luid tjilpend bij zijn moeder, vleugeltjes trillend en wijd. „Zoek het zelf maar uit, opsodemieteren”, voice-overt De Zeeuw de moedermus, maar die geeft het kind uiteindelijk toch nog wat eten.  De Zeeuw noemt zichzelf een stadsmens, al bedoelt hij duidelijk stadsnatuurmens. Alleen tijdens zijn studie heeft hij een tijdje buiten Amsterdam gewoond: in Wageningen, voor zijn bachelor landschapsarchitectuur. Met zijn vader (sociaal geograaf) en moeder (psycholoog) keek hij al veel naar vogels en andere dieren en dat is hij altijd blijven doen. Hij telt ze ook. „In de tuin van mijn atelier”, zegt hij, „en ook een parkje in Noord waarvan ik denk: daar willen ze ooit gaan bouwen en dan moeten we kunnen laten zien dat hier twintig soorten wilde bijen wonen.” Lachend: „Want ik ben wel een natuuroptimist, maar het gaat natuurlijk niet zo goed.”  Mede vanwege zijn schuldgevoel over dierentuinen is hij met vrienden online denkplatform Zoo of the Future begonnen: „Ik vind dat landschapsarchitecten ook de vaardigheden en verantwoordelijkheid hebben mogelijke toekomsten voor te stellen.” In hun denkbeeldige toekomstdierentuin hadden ze voor de vale gieren een weide met hoge rotsen bedacht, een landschap waar je een mooie uitvaartceremonie kunt houden, waarna je het lichaam van de overledene aan de gieren kunt geven. „Of je dat wilt zien gebeuren is een tweede, maar onder de grond word je net zo goed opgegeten.”  Hij zei al: hij vindt het leuk als het schuurt. Misschien stopt hij in het nieuwe leeuwenverblijf van Artis ook wel wat kruidenrijke stukjes grasland, waar duiven en zangvogels op afkomen. Of een visrijke vijver, leuk voor reigers. „Een stukje stadsnatuur met één diersoort die er niet uit kan.” Hij zou het wel leuk vinden als zo’n goed doorvoede leeuw bij een vogel af en toe denkt: héé… beestjes! En dan zijn machtige klauw weer eens verheft. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/22/ik-ben-natuuroptimist-maar-t-gaat-niet-zo-goed-2-a4142687
2022-09-23||Is leven voor de kunst het enige ware leven?||‘Als de essentie van onverschilligheid en de massa is dat zij eenzaamheid niet erkennen, dan bestaan liefde en vriendschap omdat ze voortdurend gelegenheid geven tot eenzaamheid.” Het is een van de vele, dubbelzinnige citaten van  Rainer Maria Rilke (1875-1926) die direct tot denken aanzetten. Al is het maar omdat Rilke vrijwel al zijn werk, van de wereldberoemde De elegieën van Duino tot De aantekeningen van Malte Laurids Brigge, in totale eenzaamheid schreef. In zijn boek Blijven is nergens. Het Europa van Rilke reist dichter en filosoof Florian Jacobs Rilke achterna, vindt zijn verblijfplaatsen en zoekt er naar schimmen van een van de meest ongrijpbare dichters en denkers van de twintigste eeuw. Via dit schaduwspel brengt Jacobs de lezer van Praag naar Duitsland, via Rusland naar Parijs en van Italië naar Spanje en Zwitserland.  Hij beschrijft hoe Rilke nooit langer dan een paar maanden op dezelfde plek blijft en zelden in het bezit is van eigen meubels of gemoedsrust. Dat is merkbaar aan de ontwikkelingen in zijn poëzie, die aan de hand van de plaatsen waar hij leeft verandert van toon, symboliek en inhoud.  Rilkes gedichten zijn vaak een directe reflectie van zijn gemoedstoestand, van zijn ‘binnenwereldruimte’, een door Rilke zelf gemunte term. Is het oorlog, dan is zijn toon stram en benauwd of verstomt zijn stem zelfs jarenlang. Is er huiselijkheid met vrouw en kind, dan gaat zijn werk over de geneugten van eenzaamheid voor het scheppen van kunst. Is er reislust of passievolle liefde, zoals met de beroemde Lou Andreas-Salomé (die ook het hart van Nietzsche en Freud veroverde), dan snap je ineens waarom Rilke onder de belangrijkste lyrische dichters ooit wordt geschaard. Niet verwonderlijk natuurlijk, want wie wordt er niet beïnvloed door de grillen van tijd, plek en situatie? Rilke brengt dat credo echter naar een hoger plan: hij ziet verandering en vergankelijkheid als datgene bij uitstek wat ons bestaan waardevol maakt. Dat noopt Jacobs er terecht toe op te merken dat ‘wie zich in de kunst van Rilke verdiept […] is als de reiziger die de verandering tegemoet treedt.’ Die reiziger krijgt ondertussen nogal wat voor de kiezen: volgens Rilke moeten we het gehele menselijke bestaan esthetisch benaderen. Kunst creëren is een opdracht, een gebod welhaast, de enige manier om betekenis te vinden, blijkt uit Jacobs’ analyse van Rilkes levensloop. Rilke belijdt namelijk een nietsontziende kunstreligie die hij voedt door het reizen, door het opdoen van nieuwe indrukken en ervaringen en door te pogen die te verheffen tot kunst. Want een goed gedicht bestaat niet uit verwoorde gevoelens, „maar uit in taal gevangen ervaringen”, aldus Rilke. Leven voor de kunst, ervaringen creëren, verandering vangen in taal, dat is zijn opdracht en geeft een mensenleven waarde. In Jacobs’ woorden: „Zolang we scheppen en zingen, promoveren we het menselijk kunnen tot iets wat zich in het licht van de kosmos kan rechtvaardigen.” Ga er maar aan staan. De meeste mensen zullen Rilke kennen van zijn Brieven aan een jonge dichter, nog steeds een van de beroemdste boeken vol adviezen aan beginnende kunstenaars. Rilke als goeroe, als leraar, alom bekend om zijn feilloze handschrift en perfect gestileerde zinnen. In Blijven is nergens weet Jacobs hem op liefdevolle wijze van dat voetstuk te halen. Rilke blijkt naast geniaal kunstenaar vooral een (zichzelf) zoekende man. Grillig, klagend, ziekelijk en rusteloos, wars van politiek en sociaal contact.  Aan de hand van Rilkes ontelbare brieven en gedichten (die Jacobs zelf vertaalt), nuanceert, bekritiseert en diept Jacobs het karakter van Rilke verder uit. Zo blijkt de leraar liever leerling, is de geniale dichter vaak genoeg jarenlang stil en breekt de zo vurig begeerde eenzaamheid Rilke ook op: „Toen voelde ik mij alsof ik niemand zou herkennen die mij zou bezoeken, en alsof ook ik een vreemdeling voor iedereen was.” Jacobs heeft een bij vlagen meeslepend boek geschreven dat eenzelfde sfeer ademt als een roman. Toch verliest het boek gaandeweg vaart. Hoewel het goed past bij de vaak plechtige verzen van Rilke, komt Jacobs’ taalgebruik soms gezwollen over. Zoals wanneer hij over De elegieën van Duino schrijft, Rilkes magnum opus dat hij begon in 1912 in het kasteel van Duino aan de Adriatische kust en in een creatieve uitbarsting van enkele weken afschreef in 1922. Een tijdsbestek dat niet geheel toevallig de Eerste Wereldoorlog overspant – een periode die Rilkes binnenwereldruimte verandert, waardoor zijn gedichten zich meer richten op ‘deze niet langer door mensen maar door engelen geziene wereld.’ Rilkes religieuze, bombastische taal verleidt Jacobs tot eenzelfde toon. Helaas werkt het bij hem vaak minder dan bij zijn grote voorbeeld: ‘Simpel gezegd kunnen we stellen dat waar Rilke in ander werk aspecten van het menselijke bestaan verdicht, hij in De elegieën van Duino de condition humaine überhaupt in dichtvorm giet.” Je raakt eraan gewend, maar het leest traag.  Daarbij steekt die ietwat hoogdravende toon schraal af tegen zijn verslaggevende passages. Ondanks dat Jacobs erin slaagt de lezer te laten wegdromen bij het Europa van Rilke, boet het boek in aan kracht wanneer Jacobs observaties doet door middel van dooddoeners als ‘Het is goed toeven aan de De’ Medici fontein in Jardin du Luxembourg.’ In verhouding tot zijn esthetisch filosofische uiteenzettingen en analyses van Rilkes werk wordt de algehele toon van het boek op die manier nogal inconsequent. De leeservaring voelt als een reis: zowel zwaar en warrig als verrassend en vernieuwend.  Al reizend biedt Jacobs ons echter wel handvatten om te denken over de vanzelfsprekendheid waarmee we over ons continent trekken. In tijden van vliegschaamte, coronamaatregelen en een nieuwe oorlog op het Europese continent in het achterhoofd, resoneren Jacobs’ woorden over het Europa van Rilke na de Eerste Wereldoorlog. De dichter leefde toen in een  veranderde wereld waarin ‘de argeloze, genotzuchtige, ietwat doelloze houding’ van de reiziger ‘niet meer vol te houden is.’  Met Rilke drukt Jacobs ons op het hart dat enkel de kunst en de filosofie de zoektocht naar betekenis in een versnipperde wereld dienen. ‘Het is de kunst die ons herinnert aan onze gemeenschappelijke achtergrond.’  

●●●●●
||https://www.nrc.nl//nieuws/2022/09/22/is-leven-voor-de-kunst-het-enige-ware-leven-a4142878
2022-09-23||Landbouw vernietigt de aarde. Is microbiële voeding een realistisch alternatief?||      In de afgelopen 10.00 tot 12.000 jaar hebben we met de manier waarop we ons voedsel produceren de aarde nagenoeg vernietigd. Het voedselsysteem kraakt in zijn voegen. Klimaatverandering en de doorgaande groei van de wereldbevolking en de welvaart leveren het laatste zetje aan de complete ineenstorting. Volgens de Britse schrijver en milieuactivist George Monbiot is er wel degelijk een alternatief voor ons destructieve voedselsysteem. Genetisch aangepaste micro-organismen (bacteriën, gisten, schimmels), opgekweekt in roestvrijstalen vaten, leveren alle componenten die nodig zijn om vlees, zuivel, groenten, fruit, granen en aardappelen – kortom alles wat op ons bord ligt – te vervangen. Regenesis. Feeding the World Without Devouring the Planet van Monbiot doet heel wat stof oplaaien, zowel in de klassieke als op sociale media. Vooral in kringen die pleiten voor ‘kleinschalig, biologisch en lokaal’ als alternatief voor de gangbare landbouw. Zo schrijft Monbiot dat er waarschijnlijk geen product is dat meer schade veroorzaakt dan rundvlees van een biologisch bedrijf – verbolgen reacties uit die hoek zijn dan ook wel begrijpelijk. Vegetariërs en ecologen zijn daarentegen positiever gestemd over Regenesis – vooral omdat Monbiot pleit voor het verdwijnen van dieren uit de voedselketen. Ecologen zijn daarbij vooral gecharmeerd van de ruimte die daarmee vrij zou komen voor natuur. Monbiot begint zijn boek met het onderzoeken van een kluit aarde uit zijn eigen appelboomgaard. Gewapend met een loep verbaast hij zich over de enorme diversiteit aan springstaartjes, mijten en andere insecten en over de graaflust van regenwormen, die per hectare zo’n 8000 kilometer aan gangen graven en onderhouden. Onzichtbaar, zelfs met een loep, is er daarnaast nog een hele wereld te ontdekken aan micro-organismen die zich op, tussen en zelfs in de wortels van planten bevinden. Hij begrijpt dan ook niet dat hij zoveel verre reizen heeft gemaakt naar exotische oorden, terwijl er een ecosysteem onder zijn voeten ligt, dat minstens even complex en wonderlijk is als het oerwoud van de Amazone. In de daaropvolgende hoofdstukken schetst Monbiot hoe de mensheid dat rijke ecosysteem in de bodem vernietigt door het om te ploegen, te overvoeren met kunstmest en te verzieken met bestrijdingsmiddelen. In onze zucht naar meer voedsel, vooral dierlijke eiwitten, vernietigen we ook bovengrondse ecosystemen. Rechtstreeks door het omzetten van wilde natuur in landbouwgebied en indirect door de uitstoot van stikstof en broeikasgassen. Monbiot combineert in zijn betoog persoonlijke ervaringen met gegevens uit de wetenschappelijke literatuur. Moeiteloos koppelt hij algenbloei door mestlozingen in riviertjes, waarin hij vroeger zwom, aan de kantelpunten (‘tipping points’) die ons te wachten staan als we de planetaire grenzen overschrijden. Ook het patroon van droogte en neerslag in zijn appelboomgaard herinnert hem aan de wereldwijde gevolgen van klimaatverandering die nu al zichtbaar zijn. Monbiot richt zich daarna op mensen die op een andere manier willen boeren. Zonder kunstmest of dierlijke mest bijvoorbeeld of met het combineren van akkerbouw en bosbouw (‘agro-forestry’ ). Hij schrijft er empathisch over, maar dergelijke alternatieven bieden niet echt een oplossing, stelt hij. De opbrengsten zijn te laag, waardoor er veel meer areaal nodig is om voldoende, gezond en betaalbaar voedsel te produceren voor iedereen. Meer areaal voor landbouw betekent nog minder ruimte voor natuur. Als je doorklikt naar zijn bronnen – de voordelen van een e-boek– blijkt Monbiot tamelijk selectief in zijn keuzes. Als het gaat over de effecten van klimaatverandering bijvoorbeeld, verwijst hij vooral naar artikelen die zich baseren op het ‘business as usual-scenario’. Dat scenario waarbij er niets wezenlijk verandert in de menselijke activiteit wordt zelfs door het IPCC-klimaatpanel als hoogst onwaarschijnlijk gezien. En Monbiot’s stelling dat het landbouwareaal zich steeds verder uitbreidt, wordt weersproken door recente cijfers die laten zien dat er sinds de eeuwwisseling wereldwijd minder land wordt gebruikt voor de productie van meer voedsel. Problematisch is ook Monbiot’s stelling dat er een wereldwijd netwerk bestaat van multinationale toeleveranciers en afnemers, die niet alleen de productie, maar ook de consumptie sturen in de richting van een zogeheten ‘Global Standard Farm’ en een ‘Global Standard Diet’. Gedreven door winstbejag verkwanselen die bedrijven de diversiteit aan gewassen, producten en bedrijfsvormen die er vanouds in de landbouw bestaan. Zo’n frame gaat voorbij gaat aan de enorme variatie aan lokale omstandigheden waar boeren mee te maken hebben. Niet alleen fysische omstandigheden, zoals klimaat, bodem en waterhuishouding, maar ook de ecologische, economische en sociale randvoorwaarden kunnen zeer uiteenlopend zijn. Eenzelfde hang naar simplificatie kenmerkt het resterende deel van het boek dat gaat over precisie-fermentatie: voedselproductie door micro-organismen. Zijn aha-moment beleeft Monbiot tijdens een bezoek aan Solar Foods in Helsinki. Met een door de NASA ontwikkelde technologie maakt deze start-up eiwitten uit bacteriën die waterstof als energiebron gebruiken en CO2 als koolstofbron. De benodigde waterstof en de energie die nodig is voor het proces wordt geproduceerd met behulp van elektriciteit uit zonne-energie, vandaar de naam Solar Foods. Monbiot laat een pannenkoek bakken van het eiwitrijke poeder. Die smaakt niet alleen verrassend goed, maar biedt hem ook een blik op de toekomst. ‘That’s one small pancake for man, one giant flip for humankind’, parafraseert hij maanreiziger Neil Armstrong. Een toekomst waarbij ons dagelijks menu wordt geproduceerd door genetisch gemodificeerde micro-organismen in roestvrijstalen reactorvaten. Theoretisch zou het misschien kunnen. Momenteel zijn er al bedrijven die bijvoorbeeld melkeiwitten, zoals caseïne, maken zonder dat er een koe aan te pas komt. Het ‘bloed’ in de plantaardige hamburgers van ‘Impossible Burger’ wordt gemaakt door genetisch gemodificeerde gistcellen. Maar het is nog een enorme stap om iets te creëren dat niet alleen qua smaak en uiterlijk lijkt op melk, vlees of spruitjes, maar ook qua voedingswaarde. Of die paar microbiële producten de voorboden zijn van een disruptie van het voedselsysteem, waag ik te betwijfelen. Monbiots pleidooi voor een transitie naar microbiële voeding roept meer vragen op dan hij in zijn boek beantwoordt. Klassieke fermentatie, zoals het maken van bier of yoghurt kun je nog in de keuken doen. Bij precisiefermentatie gaat het echter om grootschalige industriële processen die vragen om forse investeringen in kennis en kapitaal. Met die grootschaligheid groeit ook de kans dat de diversiteit verdwijnt en het wereldwijde standaardmenu, het Global Standard Diet werkelijkheid wordt. In zijn pleidooi voor ultrabewerkte voeding op microbiële basis vergeet Monbiot dat voedsel meer is dan een verpakking voor calorieën en nutriënten. De enorme variatie aan voedingsmiddelen – die we inderdaad moeten koesteren – is het resultaat van een traditie die tienduizend jaar geleden begon en een enorme sociale en culturele betekenis heeft.  Daarbinnen is ongetwijfeld plaats voor microbiële voedingsmiddelen, maar dan wel als aanvulling, niet als vervanging. 

●●●●●
||https://www.nrc.nl//nieuws/2022/09/22/landbouw-vernietigt-de-aarde-is-microbiele-voeding-een-realistisch-alternatief-a4142877
2022-09-23||Europese mediawet:   Brusselse bemoeizucht of broodnodige bescherming van de persvrijheid?||Wordt de persvrijheid in Europa versterkt, of juist bedreigd, door  een onlangs gepresenteerd wetsvoorstel van de Europese Commissie? In de mediawereld wordt daar heel verschillend over gedacht.  Organisaties van journalisten  juichen de Europese mediawet toe als een belangrijke stap vooruit. Maar de Europese organisaties van krantenuitgevers maken zich „grote zorgen”, in de woorden van NDP Nieuwsmedia, de Nederlandse branche-organisatie van uitgevers van kranten, opiniebladen en nieuwssites. Bescherming van de redactionele onafhankelijkheid van Europese media is het hoofddoel van de European Media Freedom Act (EMFA), zei Europees Commissaris Vera Jourová (Waarden en Transparantie) vorige week bij de presentatie van het wetsvoorstel. De Europese Commissie reageert met de wet vooral op de situatie in landen als Hongarije en Polen, waar de persvrijheid door  overheidsbemoeienis zwaar onder druk staat.  „Staten moeten zich niet bemoeien met redactionele besluiten. Publieke omroepen moeten geen propagandakanaal van één partij kunnen worden”, aldus Jourová.  De wet moet verhinderen dat regeringen de financiering van publieke omroepen kunnen gebruiken als politiek drukmiddel. Daarnaast zou geen onduidelijkheid meer mogen bestaan over wie de eigenaren van mediabedrijven zijn. Het bespioneren van journalisten tijdens hun werk wil de Commissie verbieden.  Grote mediaplatforms als Facebook en Twitter moeten media op de hoogte stellen als ze berichten van die media verwijderen – en de media moeten de mogelijkheid krijgen daartegen bezwaar te maken. En er zou een onafhankelijke Europese Mediaraad moeten komen, een samenwerkingsverband van de nationale toezichthouders van de lidstaten. Die Raad zou een adviserende en toezichthoudende rol op de mediamarkt krijgen - volgens critici onnodige Brusselse bemoeizucht. NDP Nieuwsmedia prees meteen de „lovenswaardige intentie” van het wetsvoorstel, maar noemde het ook „in deze vorm een gevaar voor de persvrijheid”.  „Wij begrijpen heel goed dat de EU zoekt naar een instrument om te reguleren, zodat je de persvrijheid naar een hoger plan kan trekken in lidstaten die een zwakke persvrijheid kennen’’, zegt directeur Herman Wolswinkel. „Maar in landen met een sterke traditie van persvrijheid kan reguleren risico’s met zich meebrengen.”  „Dat zit in de oprichting van zo’n Europese Mediaraad.  Maar ook in het voorschrift dat mediaorganisaties maatregelen moeten nemen om redactionele onafhankelijkheid te garanderen. Wij zijn heel erg vóór redactionele onafhankelijkheid, maar in Nederland hebben we juist een traditie dat de overheid daarbij niets voorschrijft aan in elk geval de geschreven nieuwsmedia. Als je zo’n principiële stap zet, van niet reguleren naar reguleren van media, dan verdient dat in elk geval nadere onderbouwing.” Hoewel het Europees Parlement en de Raad van EU-ministers het wetsvoorstel nog moeten bespreken en beoordelen, twijfelt Jan Fager, woordvoerder van de Zweedse koepel van uitgevers TU, er niet aan dat de wet er „in één of andere vorm” zal komen.  „We begrijpen dat er iets moet gebeuren en de wet bevat goede elementen. Maar voor ons zijn er twee rode lijnen.  „Wij vinden dat de beoordeling van fusies en overnames bij nationale toezichthouders moet liggen, niet bij Europese, zoals de Europese Commissie wil. Wij hebben afgelopen jaren veel fusies gezien, vooral op de lokale en regionale krantenmarkt in Zweden, die voorkomen hebben dat kranten ten onder zijn gegaan. „Ons andere bezwaar richt zich tegen het idee van een Mediaraad. Je moet je afvragen of het een goed idee is als bijvoorbeeld Duitse, Franse of Spaanse toezichthouders mede bepalen wat is toegestaan op de nationale mediamarkt in Zweden of Nederland.” Fager hoopt dat zijn land, als het per 1 januari het roulerend voorzitterschap van de EU overneemt, zijn stempel kan drukken op de uiteindelijke vorm van de mediawet. De koepel van Europese journalisten-organisaties EFJ heeft ook bedenkingen bij de Mediaraad, zegt directeur Renate Schroeder. „Maar verder begrijpen we niet waar de uitgevers bang voor zijn.” EFJ en andere persvrijheid- en mensenrechtenorganisaties verwelkomen het wetsvoorstel juist als manier om de persvrijheid en pluriformiteit van de media in Europa te versterken. „Het is heel, heel belangrijk dat er meer transparantie komt over wie het eigendom heeft van nieuwsorganisaties”, zegt Schroeder. „En ook dat bijvoorbeeld de Hongaarse premier Viktor Orbán het uitdelen en intrekken van staatsgelden niet meer kan gebruiken om bepaalde media te bevoordelen en andere te benadelen.” Zij betreurt dat het wetsvoorstel niet verder gaat. „Zo staat er nu in dat overheden transparant moeten zijn over hun uitgaven aan advertenties in media. Maar dat geldt alleen voor regionale mediamarkten van minstens een miljoen mensen – wat betekent dat het in Hongarije alleen  voor Boedapest geldt, en niet in de rest van het land.”||https://www.nrc.nl//nieuws/2022/09/22/europese-mediawet-brusselse-bemoeizucht-of-boordnodige-bescherming-van-de-persvrijheid-a4142876
2022-09-23||De Volkswagen ID Buzz: een verleidingsmix van sentiment en bussigheid||Ach, dat Volkswagenbusje, alias Transporter of Bulli. Hoe een simpele bedrijfswagen het kostbare symbool werd van een goede oude tijd, spartaans maar deugdelijk. Liefhebbers dokken kapitalen voor een busje van de eerste generatie, het in 1950 gelanceerde T1-model waarvoor de Nederlandse VW-importeur Ben Pon in 1947 zijn beroemde schetsje maakte. Ik zag een handelaar 149.500 euro vragen voor een zogenaamde Samba-bus van 1955, een personenversie met de hartveroverende panoramaraampjes boven de zijruiten. Dertig pk levert de Kever-motor achterin. Je hebt niets aan hem. Te traag voor de snelweg, onbestuurbaar in de stad. Hij stinkt een uur in de wind. Anderzijds rijdt hij na aankoop toch geen meter meer. Hij mag in een verwarmde loods roerloos in waarde stijgen, al zie ik in mijn koffiedik een vreselijke koersval naderen. VW heeft van de beleggers wel één ding geleerd: nostalgie is gouden handel. Geruststellende gedachte, toen het merk besloot een stijlvast stekkerbusje op de markt te brengen. Dat kon een dure klus worden. Voor een redelijke actieradius moest zo’n groot ding over een forse, zware batterij beschikken. Zijn massa zou een negatieve impact kunnen hebben op de laadcapaciteit die je bagage en bewoners gunde. Strenge veiligheidseisen zouden prijs en gewicht verder opdrijven. Tegelijkertijd moest hij na alle investeringen in tech en gimmicks wel winstgevend blijven.  Gelukkig konden ze het bussenlijf kostenbesparend op het bestaande MEB-platform voor elektrische VW’s parkeren. De 204 pk sterke elektromotor en het 77kWh-accupakket ken je van alle grotere stekkerauto’s in het VW-gamma, van VW ID.4 tot Skoda Enyaq. Dan nog kom je op bedragen uit die koopkrachtigen aan serieuze BMW’s en suv’s uitgeven. De goedkoopste vijfzits-VW ID Buzz kost 69.990 euro. Daar heb je Tesla’s of een BMW i4 voor, de Kia EV6 GT met 585 pk, een met goodies afgeladen Enyaq Coupé. Die proposities kan het buzzje slechts pareren met de verleidingsmix van sentiment en bussigheid die de T1 tot hartenbreker maakte.  Gelukt. VW heeft een busje met een snoehoehoezig retrofuturistisch aura opgetuigd, binnen speelgoedachtig digitaal en buiten vreedzaam stoer. Twee schuifdeuren, prachtig. Het knolneusje ondanks on-bussige led-knipogen, die natuurlijk rond hadden gemoeten, lieftallig karakteristiek met dat enorme VW-logo. De monumentale grille vult wat een bumper lijkt maar bij het Buzzje één geheel vormt met de forse en toch speelse koets. De luchtweerstandcoëfficiënt is met 0,285 opvallend laag.  Maar is het nog een bus? De echte Buzz, in de geest van Ben Pon, is voor 46 mille de bedrijfswagenvariant zonder zijruiten en achterbank. De personenversie is een ander beest met zijn neerklapbare, niet eens verwijderbare achterbank. Qua ruimtelijke ordening schiet deze Buzz tekort. Overmaatse opbergbakken voor de laadkabels vullen een ruimtevretende holte onder de verhoogde, demontabele vloer die waterpas moest lopen met de neergeklapte achterbank. Er is geen derde zitrij. De ID Buzz lijkt de wederopstanding van de zo goed als uitgestorven mpv, de opgehoogde sta-tioncar voor grotere gezinnen. Anderzijds biedt geen mpv vijf inzittenden zonder iets neer te hoeven klappen 1.121 liter bergruimte. Dus toch een bus. In die hoedanigheid had hij flexibeler mogen zijn. Je mist de op rails verschuifbare en uitneembare losse stoelen in de laatste traditionele personenbus van VW, de fantastische hybride Multivan. Voor zulke spielerei heeft VW even geen ruimte. Door een hardnekkig chiptekort is produceren al een helse opgave. Schuifdak? Sorry. Derde zitrij? Later. Elke keuzevariant vertraagt het leveringsproces. Eerst auto’s bouwen, hoe uniformer hoe beter. Bij een kennismakingsrit blijkt het vermogen ruimschoots opgewassen tegen een astronomisch wagengewicht van tweeënhalve ton. De massa is op verkeersdrempels weliswaar hardhandig voelbaar, de Buzz is langzaam noch onzuinig. Met een rustige rijstijl zakt het verbruik naar 19 tot 20 kWh op 100 kilometer, beter dan VW belooft. Zijn kleine draaicirkel maakt hem verrassend wendbaar. En zie hem staan met zijn tweekleurige carrosserie, die een witte bovenkant combineert met een onderlijf in vergeten extraverte kleuren; oranje, geel, groen, of blauw. Onbetaalbaar, letterlijk en figuurlijk. Toch trof het me, het busje dat niet stinkt en prettig stuurt. Dit is de eerste bus waarin big spenders schone handen houden. Al kan ik me voorstellen dat de bussenman liever een Multivan aanschaft, 15 mille goedkoper en zo multifunctioneel als een personenbus kan worden. Wel eerst even langs de sportschool, die demontabele fauteuils zijn loodzwaar. Maar na je Multivan-work-out heb je een vlakke laadvloer om te zoenen. Motor elektromotor Vermogen 204 pk Koppel 310 Nm Aandrijving achter Transmissie automaat Topsnelheid 145 km/u Acceleratie 0 – 100:  10,2 seconden. Verbruik gemiddeld  21,3 kWh/ 100 km (fabrieksopgave) CO2-uitstoot 0 g/km Energielabel A Prijs 69.990 euro Prijs testwagen 74.590 euro ||https://www.nrc.nl//nieuws/2022/09/22/verleidingsmix-van-sentiment-en-bussigheid-a4142683
2022-09-23||Hoeveel moet  je drinken als  je sport?||Genoeg drinken is belangrijk, zegt  sportdiëtiste Neeke Smit, want vocht is een bouwsteen in ons lichaam. Ook is het een onmisbaar onderdeel van onze spijsverteringssappen, dient het als transportmiddel en helpt het onze temperatuur te reguleren. Maar wanneer drink je genoeg? Smit: „De aanbevolen hoeveelheid is anderhalf tot twee liter per dag. En die staat los van het vocht dat je door het eten van bijvoorbeeld fruit of yoghurt al binnen krijgt.”  Wanneer je voldoende drinkt hoef je, als je vijf kilometer gaat hardlopen, of een half uurtje naar de sportschool gaat, geen bidon mee te nemen, zegt Smit. „De vuistregel is: als je langer dan een uur gaat sporten, moet je elke vijftien tot twintig minuten zo’n 150 tot 350 milliliter drinken. Daar moet je dan wel mee beginnen zodra je gaat sporten. Dus niet pas na een uur.” Water volstaat over het algemeen. Pas als je langer dan anderhalf uur sport, is het verstandig een isotone sportdrank te kiezen. Smit: „Om ook je koolhydraten en elektrolyten zoals natrium aan te vullen.”  Hoeveel vocht je precies nodig hebt, verschilt per persoon en is afhankelijk van omstandigheden als de temperatuur. Daarom zijn de bandbreedtes van de advieshoeveelheden vrij groot, zegt Smit.   Je kunt ontdekken hoeveel vocht je tijdens het sporten verliest door ervoor en erna op de weegschaal te gaan staan. Smit: „Wel zonder kleren, want in je kleding zit na het sporten wellicht zweet.”  Als je na het sporten één kilo lichter bent, heb je één kilo vocht verloren, zegt Smit. „Zodra je twee procent van je lichaamsgewicht kwijt bent aan vocht, gaat dat ten koste van je sportprestaties. Bij iemand van zeventig kilo hebben we het dan bijvoorbeeld over 1,4 kilo vochtverlies.”||https://www.nrc.nl//nieuws/2022/09/22/hoeveel-moet-je-drinken-als-je-sport-a4142680
2022-09-23||Orhan Pamuk over zijn nieuwste roman: ‘Het was alsof de pandemie vanaf mijn manuscript de wereld in sprong’||Toen Orhan Pamuk in 2005 in een Zwitserse krant zei dat in zijn land behalve hij niemand het durfde te hebben over de 30.000 Koerden en een miljoen Armeniërs die in 1915 door acties van de Ottomaanse regering waren omgekomen, kreeg hij doodsbedreigingen van Turkse nationalisten. Er volgde een proces wegens belediging van de Turkse identiteit. Als hij schuldig zou zijn bevonden, kon hij drie jaar gevangenisstraf krijgen. Maar na internationale druk werd het proces ineens stopgezet. Sindsdien heeft hij lijfwachten.  Orhan Pamuk (Istanbul, 1952) is een van de grootste hedendaagse Turkse schrijvers. Zijn thematiek is die van de tegenstellingen tussen Oost en West, tussen traditie en moderniteit. Met zijn roman Het zwarte boek (1990) brak hij internationaal door. Andere bekende romans zijn Het huis van de stilte (1983),  De witte vesting (1985), Ik heet Karmozijn (1998), Sneeuw (2002) en Het museum van de onschuld (2009). In Istanbul: herinneringen de stad  (2005) combineert hij zijn herinneringen aan de eerste twintig jaar van zijn leven met de biografie van die stad. In 2006 kreeg hij de Nobelprijs voor Literatuur.  Op grond van zijn eind vorig jaar in Turkije verschenen en nu ook vertaalde roman De nachten van de pest  wordt hij opnieuw door nationalisten belaagd. Ditmaal zou hij Kemal Atatürk, de stichter van de moderne Turkse staat, en de Turkse vlag hebben beledigd. „Ik werd op het matje geroepen bij de dienst voor het perswezen”, zegt hij, op promotiebezoek in Den Haag en Amsterdam. „Daar kreeg ik te horen wat ik misdaan had. Ik vroeg ze op welke pagina dat dan stond. Want ik ga heus niet iemand beledigen als ik er een paar jaar voor in de bak kan belanden. Bovendien drijf ik niet eens de spot met Atatürk, maar heb ik juist begrip voor de nationale mythes die onder zijn bewind in leven zijn geroepen. Ik wil in mijn boek laten zien hoe mythes ontstaan en dat je ze nodig hebt om een volk te kunnen verenigen. Dat fenomeen is van alle tijden.” Sinds de aanslag op Salman Rushdie, een maand geleden in de Verenigde Staten, is Pamuk extra op zijn hoede. Je weet tenslotte nooit wie het op je voorzien heeft. „Maar mijn zaak is minder ernstig  dan de zijne, omdat die een nationalistische en geen religieuze invulling heeft.” U kent Rushdie persoonlijk uit de tijd dat u in New York woonde. Hoe was uw reactie op die aanslag? „Schrijvers zijn nooit zo aardig voor elkaar, omdat ze elkaars concurrent zijn. Toen ik nog niet  zo beroemd was, had ik in Times Literary Supplement een negatieve recensie geschreven van zijn roman De laatste zucht van de Moor en dat vond hij niet leuk. Onze vriendschap is vooral gebaseerd op onze gemeenschappelijke overtuigingen. Voor mij staat Rushdie voor vrijheid van meningsuiting.  Altijd als hij in moeilijkheden verkeert, verdedig ik hem.” Uw nieuwe roman gaat over een pestepidemie in 1901 op het fictieve eiland Minger. Wanneer bent u eraan begonnen?  „Veertig jaar geleden wilde ik al een roman schrijven over een middeleeuwse pestepidemie. Maar ik stelde het steeds uit. Eerst moest het gaan over dood en individualisme, later kwam daar het oriëntalisme bij: de westerse blik op het oosten. Westerse reizigers in Istanbul schreven altijd dat moslims, in dit geval de Turken, fatalistisch waren omdat ze zich niets van pandemieën aantrokken. Over dat fatalisme wilde ik het hebben. „ Ik verdiepte me in de builenpestpandemie van eind 19de, begin 20ste eeuw, maar ook in quarantaines. Ik ontdekte  dat een quarantaine alleen werkt onder een autoritair bestuur. En dat werd vervolgens het uitgangspunt van mijn roman, ook omdat president Erdogan en zijn regering steeds autoritairder zijn geworden. Mijn boek moest een allegorie zijn over de werking van een autoritaire staat. „Ik was tweeëneenhalf jaar bezig toen de covid-pandemie uitbrak. Uitgevers stonden ineens te dringen en riepen dat ik het boek gauw moest voltooien. Een jaar later was het zover. Ik hoefde amper iets te veranderen. Het was alsof de pandemie vanaf mijn manuscript de wereld in sprong.” Uw verteller is aanvankelijk een Turkse historica in het Cambridge van nu, die zich  baseert op de brieven van Pakize, een nicht van sultan Abdülhamit, aan haar zuster. Waarom koos u voor zo’n raamvertelling? „In moslimlanden brengt het schrijven van een historische roman een aantal moeilijkheden met zich mee. Zo kwamen vrouwen uit de upperclass nooit op straat. Ze leefden in harems en werden nergens bij betrokken. Ook Pakize zat een deel van haar leven gevangen, omdat haar vader, sultan Murat V, door Abdülhamit was afgezet en in zijn paleis opgesloten. Toen ze door haar oom werd uitgehuwelijkt aan de arts Nuri, zag ze eindelijk de wereld buiten haar paleis. Maar algauw belandde ze opnieuw in een gevangenis, die van de lockdown op Minger. Alle gebeurtenissen daar worden haar verteld door mannen in haar omgeving. En omdat het verhaal zeventig jaar bestrijkt, laat ik het vanuit het perspectief van meerdere personen vertellen.”  Uw roman lijkt ook een allegorie op de ondergang van het Ottomaanse Rijk… „… en op die van Albanië, Griekenland, Servië, Bulgarije, van landen in Latijns-Amerika en Azië. Revoluties verlopen nu eenmaal altijd op dezelfde manier. Maar mijn boek gaat niet over de huidige wereld. Het is een allegorie op politieke repressie in het algemeen.”  Op wie zijn uw personages gebaseerd? „De meesten hebben echt bestaan. Alleen het eiland is verzonnen. Ik had het nodig vanwege het isolement. Wat dat betreft lijkt De nachten van de pest op  Sneeuw, dat zich afspeelt in de afgelegen noordelijke stad Kars.”  Wat is er nog meer waar gebeurd?  „De medische details en de reacties op de pest die begin 20ste eeuw uit China overwaaide. In Azië zijn toen twintig miljoen mensen omgekomen, in het Westen slechts honderd. Anders dan in China, nam men in het Westen quarantaines serieus. Mijn boek is deels gebaseerd op verslagen van Britse artsen in de kroonkolonies Hong Kong en Sjanghai.” Abdülhamit had toch ook zulke moderne westerse artsen om zich heen? „Hij was een vorst, die de wetenschap stimuleerde en de infrastructuur in zijn land verbeterde. Maar de moslim-artsen in zijn rijk waren inferieur aan hun christelijke collega’s, met name de Grieks-Orthodoxe. Die waren beter opgeleid en kwamen uit de elite, de klasse die altijd en overal de hervormers leverde. Abdülhamit kon dan ook geen quota van moslim-artsen instellen, gewoon omdat ze er niet waren. De elite bestond in het Ottomaanse Rijk niet uit moslims. De sultan kon zijn rijk daarom niet echt moderniseren.”  Waarom willen de moslims in uw boek eigenlijk geen quarantaine? „Dat heeft wellicht te maken met een zekere religieus geïnspireerde gelatenheid. De ironie van de geschiedenis wil echter dat ik in maart 2020 in New York was toen de pandemie uitbrak. President Trump ging in die dagen naar de kerk en zei dat de pandemie in april voorbij zou zijn, terwijl in Turkije de moskeeën gesloten waren vanwege de pandemie. Ik houd van zulke paradoxen. Juist daarom is het noodzakelijk om in fictie ook tegen clichés van het oriëntalisme te schrijven.” Op een gegeven moment wordt op Minger de dictatuur ingevoerd. De nieuwe heersers verzinnen een nationale identiteit, geschiedenis en taal. Waarom? „Zoiets gebeurt in elk rijk dat uiteenvalt. In Joegoslavië bijvoorbeeld werden mijn boeken vertaald in één en dezelfde taal, het Servokroatisch. Maar tegenwoordig heb ik een Bosnische en een Kroatische vertaler. De taal is daar uit elkaar getrokken, die landen moeten ineens hun eigen identiteit verdedigen. En dat gaat gepaard met het verzinnen van nieuwe legendes en mythen.”  Ging dat niet ook zo in de beginjaren van Kemal Atatürk? „Natuurlijk, maar niet alleen bij hem. Mijn boek is een universeel verhaal. Het gaat niet over Turkije, maar over alle naties die zichzelf opnieuw uitvinden.”   U heeft een fascinatie voor het hofleven. Waardoor komt dat? „Omdat het allemaal waar gebeurd is. Abdülhamit had zijn oudere broer Murat V afgezet omdat die geestelijk niet in orde was. Maar in feite wilden het Turkse leger en de bureaucratie daarmee laten zien dat zij het land bestuurden. De sultans waren hoogstens nog symbolen. „Het gevoel ieder moment afgezet te kunnen worden maakte Adbülhamit paranoïde. Hij bemoeide zich met alles en was voortdurend bang dat zijn familieleden tegen hem zouden samenspannen.”  In uw roman is Abdülhamit een liefhebber van Sherlock Holmes-verhalen. Is ook dat waar gebeurd? „Ja, Sherlock Holmes kreeg ik cadeau. Abdülhamit was een wereldse man, die van opera hield en, inderdaad, Sherlock Holmes las. Alleen voor de buitenwereld was hij een islamist. De politieke islam gebruikte hij  tegen de westerse machten, die hij de schuld gaf van de verkruimeling van zijn rijk.  „Tegelijkertijd is het conflict tussen seculiere liberalen en religieuze conservatieven in hedendaags Turkije te herleiden op de tegenstelling tussen de westers ingestelde intellectueel Murat V en de conservatieve islamist Abdülhamit.”  Toch was Abdülhamit geïnteresseerd in wetenschappelijke ontwikkelingen uit het Westen? „En daarom wordt hij ook zo geëerd door Erdogan. Abdülhamit gaf veel geld uit aan de ontwikkeling van de geneeskunde en de bouw van ziekenhuizen. Maar vergeleken met het Westen was hij arm. De ondergang van zijn rijk was onvermijdelijk.” Ondanks alles schrijft u met veel liefde over de Ottomaanse wereld van 1901. „Anders dan Erdogan ben ik niet trots op het conservatieve verleden en de militaire glorie  van weleer. Ik zet het Ottomaanse Rijk ook niet op een voetstuk. Wel geef ik om de cultuur van verval en verlies. Maar door van zulke details te houden ben ik nog geen nostalgicus.”||https://www.nrc.nl//nieuws/2022/09/22/orhan-pamuk-over-zijn-nieuwste-roman-het-was-alsof-de-pandemie-vanaf-mijn-manuscript-de-wereld-in-sprong-a4142875
2022-09-23||Waarom kiezen zoveel millennial-ouders voor een &#8216;treurig beige&#8217; babykamer?||Op deze  zaterdagmiddag is het spitsuur bij Donsje, een babywinkel in het chique Amsterdam-Zuid met 330.000 Instagramvolgers. De minimalistische zaak lijkt ingericht naar de esthetiek van een antroposofisch kinderfeestje in een Scandinavisch herfstbos: takken, droogbloemen, houten speelgoed, kleding in aardetinten. Een Zuid-Afrikaans expatkoppel bekijkt een baby-overall van 89 euro, ouders in de rij tellen honderden euro’s neer voor minuscule truitjes en schoentjes met dierengezichten. Winkels als deze, die je door de hele Randstad vindt, bieden precies de esthetiek waar millennial-ouders naar smachten. Want een babykamer in het Instagramtijdperk is beige. Het lijkt alsof trendgevoelige, moderne ouders die actief zijn op sociale media onbekend zijn met  primaire kleuren. Wit, grijs of bruintinten domineren – een roestkleur is de wildste uitspatting. In deze babykamers vind je verantwoord houten speelgoed en beige illustraties in beige lijsten.  De ton-sur-tonbabykamers stralen een rustieke, prikkelvrije en ietwat sobere sfeer uit – die ook nog eens heel fotogeniek is. Waar komt deze trend vandaan en waarom klinkt er de laatste tijd kritiek op? Met alarmerende nieuwskoppen over de staat van de planeet, crisis na crisis en schermen die de hele dag onze aandacht trekken kiezen millennials voor een prikkelvrije cocon voor hun kinderen. Zo ook Melanie Boot (31) uit Amsterdam, die op Pinterest geïnspireerd raakte door de baby-interieurs in aardetinten. „Thuis wil je de rust vinden en je kunnen afsluiten van alle impulsen in de stad.” Voor haar acht weken oude dochtertje koopt ze vooral kleding in beige, wit en grijs. „Ik hou van deze stijl omdat die kalm en genderneutraal is. Het straalt een zekere rust, reinheid en regelmaat uit.” Ook Kim Middelweerd (32) uit Utrecht zocht online inspiratie toen ze erachter kwam dat ze zwanger was, onder meer bij influencermoeders. „Ik wilde een stijl met weinig prikkels, die bij de rest van het interieur zou passen.” De kamer voor haar inmiddels negen maanden oude dochter is af: visgraatvloer, zandkleurige muur, cappuccinokleurige meubels, beige dekbed en een taupekleurig konijntje. Middelweerd weet dat deze stijl vooral háár voorkeur is. „Zo’n kind heeft geen idee.” Tijdens de kraamperiode kreeg ze veel cadeaus, waaronder felgekleurde boekjes en speelgoed die niet bij haar interieur passen. „Die berg ik ’s avonds op in een beige mand.” “I’m a parent just for the aesthetic” starterpack | https://t.co/rOQS0eJUSk #memes #starterpack pic.twitter.com/bDMzLhwj2A — Starter Packs (@StarterPacks_r) July 10, 2021  Op internet worden geregeld grapjes gemaakt over de stijlkeuzes van ‘aesthetic moms’,  zoals ze genoemd worden. Zullen de kinderen die in zo’n interieur opgroeien wel leren dat er meer kleuren bestaan dan grijs, wit en bruin? Een populaire meme gaat over een kindje dat voor z’n verjaardag een taart wil met de schreeuwerige opdruk van zijn favoriete tekenfilm, maar vervolgens een ongeglazuurde, met takjes en jute hartjes versierde taart krijgt, in het wit en zandkleur. Niet iedereen is fan van de trend. Want waarom zou je van zoiets vrolijks als de kindertijd zo’n sobere bedoening maken? Het TikTok-account ‘Sad Beige’ – 180.000 volgers – maakt satirische filmpjes over het fenomeen. Daarin zie je ernstig kijkende kindmodellen met een voice-over die nihilistische teksten uitspreekt (zoals: ‘Het leven is lijden’) bij de reclame voor een prijzige linnen kinderpyjama. De Amerikaanse auteur Hayley DeRoche (36) begon het account vorig jaar, nadat ze op online marktplaats Etsy speelgoed voor haar kinderen had  gezocht. Het viel haar op dat de marketing voor duur speelgoed vaak zo’n sobere uitstraling had en daar moest ze om lachen. Zo begon ze  er satirische filmpjes over te maken.  Toch is DeRoche’s TikTok meer dan een grap, ze heeft ook serieuze kritiek op de beigetrend. „Kleding en speelgoed in deze stijl – hout, aardetinten – wordt gezien als verantwoord. Het stoort mij dat het daarom ook als béter voor een kind wordt gezien, waardoor ouders die hun kinderen wél met plastic en felle kleuren laten opgroeien worden gezien als mensen met een inferieure opvoedstijl”, schrijft DeRoche in een e-mail. Overigens is haar kritiek niet op de ouders zelf gericht, zegt ze, die hebben de beste bedoelingen. Het gaat haar meer om de marketing van de bedrijven die inspelen op de trend. Once you discover sad beige toys for sad beige children, you never go back pic.twitter.com/1gUiW619Ns — Abbie Headon (@AbbieHeadon) December 1, 2021  Aan de stijl zit ook een klasse-element, zegt DeRoche: hij is  een stuk duurder dan die je in een goedkopere speelgoedwinkel zou vinden. Doordat de kleding en producten een aura van ‘wellness’ hebben, versterkt door de marketing, vragen bedrijven prijzen die een grote groep ouders buitensluit. Hoewel Melanie Boot „kan lachen” om de grapjes over ‘treurig beige’, herkent zij wat DeRoche beschrijft. „De producten zijn vaak tien keer zo duur. Omdat bedrijven weten dat ouders dat ervoor overhebben. Als ouder wil je het gevoel hebben dat je iets goeds doet.” Kim Middelweerd sluit zich hierbij aan. „Je wilt niet de moeder zijn die haar kind kermisspeelgoed geeft. Bij mij komt plastic VTech-speelgoed er bijvoorbeeld niet in, apparaatjes met knopjes in felle kleuren. Sowieso merk ik dat mijn dochter zoiets als een brillenkoker reuze interessant vindt. Dan heb ik liever dat ze aan de hand van zoiets eenvoudigs de wereld ontdekt, in plaats van zo’n overprikkelend apparaat.” Sommige bedrijven, zegt DeRoche, spelen met hun marketing in op de duurzaamheidstrend. „Hout en aardetinten hebben een milieuvriendelijke uitstraling, maar lang niet alle producten in deze stijl zijn daadwerkelijk duurzaam.” In een populair TikTokfilmpje geeft ze als voorbeeld de siliconen stapelkopjes van het merk Mushi. „Die zijn even duurzaam als een goedkope variant van Amazon.” Nog een vraag die de beige interieurs oproepen: hoe past deze stijl bij de ontwikkeling van een baby? Leren kinderen wel om diepte en contrast te zien in een kamer die havermout met papkleur combineert? Dat vroeg het Britse tijdschrift Wired zich af in een vorig jaar verschenen artikel, waarvoor het sprak met ontwikkelingspsychologen. Die dachten dat het wel meevalt. Wellicht is zo’n beige kamer niet de meest stimulerende omgeving voor een baby, schreef het blad – baby’s houden van contrasten – maar zolang een kind er niet 24 uur per dag in doorbrengt, is er weinig aan de hand.  Intussen heeft DeRoche haar TikTok-roem een goed doel gegeven: ze zamelt online ‘treurig beige’ speelgoed in, om uit te delen aan  gezinnen die het wel willen kopen maar er geen geld voor hebben. Ze heeft al 176 pakketjes ontvangen van volgers. „Maar maak je geen zorgen”, schrijft ze: „Er zitten ook een aantal barbies tussen. Correctie: in een eerdere versie van dit artikel stond de naam van de babywinkel fout geschreven, dat is hierboven aangepast.||https://www.nrc.nl//nieuws/2022/09/22/orde-rust-en-beige-a4142682
2022-09-23||Debattrucjes Rutte: bluffen, partijen aan de borst drukken of medeverantwoordelijk maken||GroenLinks-leider Jesse Klaver wees vanochtend als eerste op debattrucjes die premier Rutte graag hanteert om lastige vragen te pareren. In een onderlinge discussie over details van het in te voeren prijsplafond op de energierekening markeerde Klaver eerst truc 1: „bluffen, overbluffen door met zo veel mogelijk technische details te komen”.  Nog geen minuut later betrapte Klaver de premier op een tweede trucje. „Je opponent tegen je aandrukken”.  Rutte zei dat hij met GroenLinks (en de PvdA) een compromis over dat energieplafond had gesloten. Klaver, die wel als eerste met het idee voor zo’n prijsplafond was gekomen: „We hebben helemaal niets afgesproken.”  Na de lunchpauze haalde Rutte eenzelfde truc uit bij SP-fractievoorzitter Lilian Marijnissen. Zij stelde kritische vragen over wat zij noemde het gebrek aan grip op arbeidsmigranten. Rutte’s eerste reactie: „Met dank aan Emile Roemer gaat dat nu een stuk beter.”  Roemer is Marijnissens voorganger als partijleider van de SP. Hij werd door het vorige kabinet aangesteld als hoofd Aanjaagteam Bescherming Arbeidsmigranten.  Emile Roemer als hoofd Aanjaagteam Bescherming Arbeidsmigranten in  de Haagse wijk De Laak, juli 2020. Foto Phil Nijhuis/ANP.
||https://www.nrc.nl//nieuws/2022/09/22/debattrucjes-van-rutte-bluffen-andere-partijen-aan-de-borst-drukken-of-medeverantwoordelijk-maken-a4142874
2022-09-23||‘Poetin moest wel ergens mee komen, want het gaat niet goed met zijn oorlog’|| Woensdagochtend werden wereldleiders die in New York bijeen zijn voor de jaarvergadering van de Verenigde Naties wakker met het bericht dat president Poetin zijn inzet in de oorlog tegen Oekraïne had verhoogd en – weer – met kernwapens had gedreigd. Het conflict dat toch al een schaduw wierp over de vergadering  was nóg venijniger geworden. Poetins oorlog verdeelt de wereld en is een van de vele plagen die de VN teisteren. Westerse VN-diplomaten hebben sinds februari instructie Russische collega’s te mijden. De Verenigde Staten en China botsen vrijwel wekelijks over Taiwan en hebben topberaad over klimaatvraagstukken stopgezet. Vorige maand verliepen grote conferenties over oceanen en kernwapens teleurstellend. Hoeveel ruimte is er eigenlijk nog voor internationale samenwerking? Iemand die groot belang heeft bij  open kanalen en een constructief internationaal klimaat is Eurocommissaris  Frans Timmermans, diplomaat en politicus met ruim dertig jaar ervaring en verantwoordelijk voor de Green Deal, het grote pakket maatregelen dat de EU klimaatneutraal moet maken. Als er één probleem is dat mondiaal aangepakt moet worden is het klimaatverandering. Hij was in New York om de VN-klimaatconferentie in november in Egypte voor te bereiden. Hoe opereert hij in een wereld van botsende grootmachten?  „Dat Poetin ergens mee zou komen, kon je uittekenen, want het gaat niet goed met zijn oorlog”, zegt Timmermans woensdag rond lunchtijd op het EU-kantoor aan Third Avenue. „Op het slagveld zal hem die gedeeltelijke mobilisatie niet veel helpen. De combinatie van die aankondiging met zijn mededeling: ‘Ik kan alle wapens uit mijn arsenaal gebruiken’, is bedoeld om de buitenwereld te intimideren: stoppen jullie nu maar met steun voor Oekraïne, anders kon het nog wel eens slecht aflopen.” Timmermans werkte als jonge diplomaat in Rusland. Het aankondigen en dan weer uitstellen van Poetins toespraak is een duidelijke indicatie voor onrust in het Russische systeem, zegt hij. Het was ook een moeilijke afweging voor Poetin. Na de opmars van het Oekraïense leger moest hij laten zien dat met hem niet te sollen valt, maar hij weet ook dat mobilisatie binnenslands tot onrust kan leiden – sinds de aankondiging proberen veel Russen het land te verlaten. „We moeten ons realiseren dat deze kat in het nauw hele gekke sprongen kan maken. Er is geen enkele reden om triomfantelijk te zijn en maar één manier om te reageren: met een heel ferme houding. Als hij ook maar even het idee krijgt dat hij hiermee de buitenwereld kan intimideren of kan dwingen tot een wapenstilstand, dan zal hij steeds verder gaan.  „Er zijn dingen gebeurd die niet leuk zijn voor hem. India en China aarzelen niet meer om afstand van hem te nemen. En mij valt ook hier in New York op dat heel veel landen uit Afrika en het Midden-Oosten, landen die het liefst neutraal willen blijven en tot voor kort het woord ‘oorlog’ niet in de mond namen, dat nu wel doen. Voorheen hadden ze het over ‘het probleem Oekraïne’.”  Poetin verliest dan wel  terrein, op het slagveld en internationaal, maar hij heeft de westerse samenleving met verhoogde energieprijzen onder hoogspanning gezet. Kan Europa die druk  weerstaan? „Alles staat of valt bij ons vermogen om minder energie te gebruiken. Als je minder gebruikt, in combinatie met de gasvoorraad die we hebben, en de winter wordt niet absurd koud, dan moeten we hier met zijn allen doorheen kunnen komen. Dat laat onverlet dat de winter daarna wél een hele uitdaging wordt als er helemaal geen Russisch gas meer komt en als China weer gaat groeien en de vraag naar gas daar toeneemt.” Wat zegt u tegen mensen die naar hun gasrekening kijken en denken: als dit te danken is aan onze steun voor Oekraïne, waarom moeten we Oekraïne dan zo nodig steunen? „Poetin is al twee jaar geleden begonnen met het afknijpen van de gasmarkt. De oorlog is niet de oorzaak. Hij is de oorzaak. Hij heeft gedacht: ik kan ze zo verzwakken dat ze mij niet in de weg zitten. Hij heeft van gas een wapen gemaakt. Dát is de oorzaak. Niet het feit dat wij gereageerd hebben op de inval in Oekraïne.” Alles staat of valt bij ons vermogen om minder energie te gebruiken President Emmanuel Macron en kanselier Olaf Scholz zoeken steeds weer contact met Poetin. Moet je dat wel doen? „Ik vind dat zinvol zolang ze glashelder zijn in hun veroordeling. En dat hebben ze allebei hier in New York gedaan. Macron heeft Poetins imperialisme veroordeeld en Scholz heeft gezegd dat alleen een nederlaag van Rusland ons hieruit kan halen. Die combinatie van contact en veroordeling is wijs.” Oké, maar hij trekt zich er niks van aan… „Ze moeten hem wel  iedere keer weer die boodschap geven, rechtstreeks. Er is overigens wel één probleem. Henry Kissinger zegt altijd: als je de hoogste autoriteit in stelling brengt moet er iets te halen zijn. En dat is er nu niet. „Wat nu ook ontbreekt, en dat is een gevaar: back channels [overleg via achterdeurtjes]. Zelfs in de zwartste momenten van de Koude Oorlog waren die er wel. Amerikaanse generaals praten nu wel met Chinese generaals maar niet met Russische. Ik vraag me af of dat verstandig is.” Het Westen heeft de betrekkingen met Rusland verbroken. Dus ook de klimaatdiplomatie. „Rusland zou van alles kunnen doen om voortgang van het klimaatoverleg te blokkeren, maar doet dat niet. De videoboodschappen die de Russen drie weken geleden naar het klimaatoverleg van de G20 stuurden waren niet confronterend. Heel anders dan het optreden van minister van Buitenlandse Zaken Lavrov richting zijn collega's.” Hoe lastig is het voor Europa dat de VS en China overhoop liggen? „Ik ben er duidelijk over naar de Amerikanen: we delen een hoop van jullie zorgen over China, maar wij gooien niet de deur dicht. We willen in gesprek blijven. Op klimaat heb ik zeer goede contacten met de Chinezen.” Hoeveel ruimte is er al met al nog voor internationaal overleg? „Er komen zo veel dingen bij elkaar die voor onrust zorgen in bijna alle landen ter wereld, dat het heel moeilijk is om het internationale systeem te laten functioneren. Ik merk deze week ook dat de coronaperiode diplomatie veel moeilijker heeft gemaakt. Er moet reparatiewerk verricht worden na een lange periode zonder direct contact.  „Om te doorgronden wat iemand dwars zit is het toch heel anders om naast elkaar op een bank te zitten dan contact te hebben via Zoom. Niet iedereen heeft het hart op de tong liggen, niet iedereen is een Nederlander. De kunst van de diplomatie, van intermenselijke verhoudingen, dat merk je nu, is nog steeds heel erg belangrijk. De VN, dat proef ik hier ook, moeten zien op te krabbelen. Van corona en alle klappen die de organisatie krijgt door de aanhoudende conflicten.” De Veiligheidsraad is ook de wereld van 1945. Waar is Afrika? Waar is India? Regionale blokvorming is populair. De Shanghai Cooporation Organization in Centraal-Azië. Het idee van Macron voor een nieuw Europees verband. Gaan die blokken elkaar niet blokkeren? „De monopolaire wereld is verdwenen. Je ziet in dit land dat men daar af en toe heel veel moeite mee heeft: deel van het conflict met China is dat de Amerikanen erachter komen dat ze niet meer alles zelf kunnen bepalen. Wij Europeanen vormen een steeds kleiner deel van de wereldbevolking en de wereldeconomie. De wereld verandert bovendien heel snel door de klimaatcrisis en de snelle industriële veranderingen, waarvan op dit moment niet gezegd is wie daarvan het meeste gaat profiteren. Hoe zal dat gaan? „Alles wordt dus fluïde. We hadden de Koude Oorlog, toen kregen we Pax Americana en nu is alles weer in beweging. De staat is weer terug. Om binnenlandse problemen op te lossen heb je de staat nodig, maar ook internationaal. En dan moet je je afvragen of internationale instituties nog wel van deze tijd zijn. De Bretton Woods instellingen [IMF, Wereldbank] zijn geschapen op basis van de wereld van 1945. We zijn tachtig jaar verder. Dat moet echt anders! De Veiligheidsraad is ook de wereld van 1945. Waar is Afrika? Waar is India? Als je wilt dat we weer een forum bouwen waar we wereldproblemen kunnen aanpakken op basis van de verhoudingen van vandaag, zul je ook de moed moeten hebben die instituties aan te passen.” Daar wordt al héél lang over gesproken. Dat gaat toch niet gebeuren? „Als je het niet regelt ontstaan er parallelle structuren. De invloed van de G20 neemt nu toe omdat daar een duidelijkere weerspiegeling is van de ware verhoudingen in de wereld. Als je dat niet in het VN-systeem kunt inbrengen, dan wordt het VN-systeem  onbelangrijker. Instituties die zich niet aanpassen aan veranderingen in de samenleving worden een lege huls.”||https://www.nrc.nl//nieuws/2022/09/22/poetin-moest-wel-ergens-mee-komen-want-het-gaat-niet-goed-met-zijn-oorlog-a4142873
2022-09-23||‘Ik beschouw bomen als getuigen van wat om hen heen gebeurt’||‘Laat me even kijken”, zegt Valerie Trouet (47) als ze van het pad in het Bertembos af stapt. Ze loopt naar een stomp van een recentelijk gekapte boom, laat haar vinger over het hout gaan en begint de ringen te tellen. „Deze eik is 38 jaar oud geworden. Het was een gelukkige boom, hij heeft mooie brede ringen gevormd.”   In dit bos kwam boomwetenschapper Trouet als kind vaak. Ze wijst naar een paar daken achter een heuvel in het glooiende landschap rond het Belgische Leuven. „Daar ben ik opgegroeid.” Het is een klein bos, niet veel meer dan een paar vlekken loofbomen tussen de akkers. Maar het doet wat een bos doet in dichtbevolkt gebied, zegt ze, het biedt mensen een fijne plek om buiten te zijn. Het geluid van de snelweg even verderop wordt gedempt door de kronkelige eiken en  fiere beuken die de holle weg waarop we wandelen omzomen.  „Dit is mijn oorspronkelijke beeld van een bos, of zo’n aangeplant bos in de Ardennen, met rechte rijen bomen”, zegt Trouet, vrolijk over haar eigen naïviteit.  Want sinds ze bomen ging onderzoeken is dat beeld nogal veranderd. Ze doet onderzoek naar de oudste bomen ter wereld. „Ik herinner me de eerste keer dat ik een staal van een echt oude boom aan het bestuderen was, tijdens  veldwerk in Californië. Terug in het labo begon ik de ringen te tellen, en te tellen, en ineens zit je aan het jaar 1200. Dan denk je, ho! Dus soms is het een beetje moeilijk om door mijn jeugdbos in België echt gepassioneerd te raken, moet ik toegeven.”  Wel komt ze er, als ze weer eens in België is, om haar „mind te clearen”. Trouet werkt al meer dan tien jaar aan de Universiteit van Arizona –  af en toe sijpelen Engelse uitdrukkingen door in het Vlaams. Ze is  dendroklimatoloog, wat betekent dat ze de geschiedenis van het klimaat bestudeert aan de hand van jaarringen van bomen. „Om het klimaat te reconstrueren, gaan we op zoek naar bomen die in een extreem klimaat groeien. We kijken naar hoe breed of smal de ringen zijn in elk jaar. Voor een groot deel wordt dat bepaald door het klimaat in dat jaar. In een droog klimaat, zoals in Arizona, wordt de breedte van de ring bepaald door hoe nat of droog dat jaar was. In bijvoorbeeld Scandinavië is het altijd wel nat genoeg, daar gebruik je de ringen om de temperatuur te bestuderen.” Bomen in de Lage Landen zijn voor haar onderzoek minder interessant: ze zijn niet zo oud en hebben het te goed, dus ze kan er te weinig uit afleiden. De wetenschappelijke belangstelling voor bomen begon bij Trouet met zorgen over het klimaat. Ze ging in 1999 als student naar Tanzania om via jaarringen informatie te vinden over het klimaat. „Ik had nooit geweten dat je er zoveel informatie uit kan halen.” Sindsdien heeft Trouet onderzoek gedaan in Turkije, Siberië, Californië, de heuvels van Griekenland. „De oudste bomen vind je dikwijls in afgelegen gebieden, hoog in de bergen, dus je komt op heel mooie plaatsen. Die bomen hebben iets magisch, al ben ik niet gelovig. Zo’n knoestige boom, waarvan je weet dat die er al duizend jaar staat, maakt dat je je onderdeel kan voelen van een veel langere geschiedenis. Het werken met bomen benadrukt je verbondenheid met de tijd.” In haar boek Wat bomen ons vertellen, in 2020 in het Nederlands verschenen en inmiddels in zeven talen uitgegeven, beschrijft ze hoe informatie uit bomen allerlei ontwikkelingen kan helpen verklaren: van de herkomst van een viool tot de opkomst en ondergang van wereldrijken. Maar vooral gaat het over  klimaatverandering. Zij en haar team ontdekten bijvoorbeeld door de jaarringen van blauwe eiken te tellen dat het gebrek aan sneeuw in de Sierra Nevada in 2015 – dat tot grote klimaatzorgen in de VS leidde –  nog veel ernstiger was dan werd vermoed. Het sneeuwniveau bleek in 500 jaar niet zo laag geweest. Ze combineert in haar boek dit soort wetenschappelijke inzichten met verhalen over boomonderzoekers en haar persoonlijke avonturen, zoals een tocht tot diep in Siberië, die ze min of meer overleefde op Belgische chocoladewafels.  Ze voelt zich op die momenten een ontdekkingsreiziger, in plaats en tijd. „Dat vind ik het allerfijnste aan wetenschapper zijn: dingen ontdékken. En je dan realiseren: ik ben de éérste persoon die dit weet. There is no feeling like that. Het idee bij te dragen aan een geschiedenis van wat reaches beyond you, dat vind ik mooi. Ik leef op een bepaald punt in de tijd, bouw op wat mensen in het verleden hebben gedaan, en wat ik doe draagt bij aan wat mensen in de toekomst doen.” Twintig jaar onderzoek doen naar het klimaat is mentaal behoorlijk zwaar, blijkt uit het gesprek met Trouet. „Ik ben echt heel bezorgd over het klimaat, en vraag me af hoe ik mijn expertise en mijn talenten op de beste manier kan inzetten om mijn steentje bij te dragen. Is die academische weg nu wel de beste weg?”  Tot nu toe is haar antwoord bevestigend. Wel vindt ze dat ze ook een maatschappelijke rol heeft. „Ik wil uitleggen waarom het urgent is dat we iets doen.” Wat er dan moet gebeuren, dat is aan de politiek, vindt ze.  „Maar als er  feitelijke vragen worden gesteld over  klimaatopwarming, dan geef ik daarover interviews, in Amerika of op de Belgische tv.” En zo neemt ze ook iets van haar zorgen over  klimaatverandering weg. „De ontdekkingen die we doen en het feit dat ik op mijn manier bijdraag om het probleem aan te pakken, helpt mij wel om te blijven voortgaan. Het heeft iets therapeutisch.”  Houdt ze van bomen? „Ik beschouw ze als getuigen van wat er rond hen gebeurt. En omdat ze veel langer leven dan wij, hebben ze een belangrijkere rol als getuigen van wat in het verleden is gebeurd  dan wij. Ze zijn objectief, in die zin heb ik er heel veel respect en eerbied voor.”  Maar het zijn voor haar ook objecten die bestudeerd moeten worden. En als ze een berg op gelopen is, is er geen tijd om lang stil te staan bij de schoonheid. Dan draait ze haar holle boor in de stam, want de metingen moeten worden verricht. „Dan zit ik in mijn utilitaire modus. Ik ben toch vooral academicus.” Meer dan van bomen houdt ze van hout. Trouet begint in uitroeptekens te praten. „Dat is fantastisch materiaal!” Ze somt op: het is gebruikt voor wegen, wapens, muziekinstrumenten, schilderijen, om te koken, voor sportartikelen. „Er is een stenen tijdperk en een ijzeren, maar geen houten. Want hout is van alle tijden. De oudste houten artefacten, een aantal speren, zijn 300 duizend jaar oud. Onze hele beschaving is gebouwd op hout.”||https://www.nrc.nl//nieuws/2022/09/22/eerbied-voor-getuigen-van-het-verleden-a4142688
2022-09-23||Verenigd Koninkrijk heft verbod op fracking op om energiecrisis te verlichten||De onlangs aangetreden Britse regering heeft het verbod op fracking in Engeland opgeheven. Dat heeft de nieuwe minister van Economische Zaken en Energie Jacob Rees-Mogg donderdag aangekondigd, melden Britse media. Met de maatregel hoopt de regering het nijpende tekort aan energie in het land te verlichten. Bij fracking wordt water, zand of chemicaliën onder hoge druk in de aarde gespoten om vervolgens gas vrij te maken. Het verbod op de controversiële methode was twee jaar geleden ingesteld door de regering van Boris Johnson, nadat er lichte aardbevingen waren waargenomen bij een frackingmijn in Lancashire. Inwoners van het graafschap meldden dat ze schade aan hun huizen hadden door de trillingen. Internationaal is er al langer weerstand tegen fracking, omdat het zou kunnen zorgen voor vervuild grondwater en schade aan natuurgebieden. Zoals meerdere Europese landen kampt het Verenigd Koninkrijk met een zware energiecrisis en zoekt het naar manieren om de binnenlandse schaliegasvoorraad aan te boren. Bij haar aantreden kondigde premier Liz Truss al aan dat ze het verbod zou opheffen. Volgens energieminister Rees-Mogg moet men „alle wegen verkennen” op het gebied van binnenlandse energiewinning. Eerder kondigde Truss al aan Britse huishoudens te gaan compenseren voor hun almaar oplopende energierekeningen. Of het opheffen van het verbod noodlijdende huishoudens op korte termijn helpt, wordt betwijfeld: experts schatten dat het maanden kan duren voordat de frackinglocaties de Britse energievoorziening van een impuls kunnen voorzien. De huidige energieprijzen zijn echter niet de enige reden dat de regering zoekt naar binnenlandse energiebronnen. Begin september kondigde Truss in het Lagerhuis aan dat zij wil dat het Verenigd Koninkrijk in 2040 niet langer afhankelijk is van buitenlandse energie. Behalve het verlenen van frackinglicenties wil de regering de olie- en gasproductie in de Noordzee verhogen en meer inzetten op de bouw van zonne- en windenergieparken. Het opheffen van het verbod kan op stevige oppositie rekenen. Onder meer de regeringen van Schotland en Wales zijn tegen fracking, net als oppositiepartij Labour. Ook binnen de Conservatieve partij bestaat weerstand tegen de gaswinningmethode, met name van parlementariërs uit districten waar frackinglicenties verleend zullen worden. Volgens The Guardian zijn inmiddels 151 licenties verleend op plekken die aan beschermde natuurgebieden grenzen of deze deels overlappen.||https://www.nrc.nl//nieuws/2022/09/22/verenigd-koninkrijk-heft-verbod-op-fracking-op-om-energiecrisis-te-verlichten-a4142868
2022-09-23||Kip is kip, vis is vis||Als je denkt: de plantaardige tonijn is aan de zure kant, de kip-samba te zoet en de kip-kerrie te ananassig, dan weet je ook: het gáát bij Johma-salades helemaal niet om het vlees, het gaat om de saus. Daar ging het altijd al om. Er zijn nu drie smaken die 100 procent plantaardig zijn, maar die toch precies hetzelfde heten en smaken als de vlees/visvariant, met ook nogal vlezige plaatjes. Ach nou ja, hoe erg is dat? In kip en tonijn proef je net zoveel kip en tonijn als in kip en tonijn. Vlees, vis of vegan: Johma is Johma.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/22/kip-is-kip-vis-is-vis-a4142681
2022-09-23||Massale migratie Germanen naar Engeland||In de vroege Middeleeuwen vestigde zich een gestage stroom Germanen in het dan nog voornamelijk Keltisch-Britse Engeland. Vooral in Oost-Engeland blijken mensen in de periode van 400 tot 850 gemiddeld voor driekwart verwant aan mensen die toen in Zuid-Denemarken, Noord-Duitsland en ook Noord-Nederland woonden. Een zwaartepunt van die afkomst lijkt te liggen in de huidige Duitse deelstaat Nedersaksen.  Deze ‘Angelsaksische’ invasie was niet kort en hevig in de vijfde eeuw, zoals in latere middeleeuwse kronieken wordt verteld, maar bestond dus uit een constante stroom zonder veel pieken en dalen. Tot in de achtste eeuw arriveren er ‘verse’ immigranten uit het continent in Engeland.  Vóór de vijfde eeuw was deze continentale invloed juist afwezig, en de invloed ontbreekt ook in Wales, Ierland en Schotland.  Dit blijkt allemaal uit een analyse van dna dat geïsoleerd is uit vroeg-middeleeuwse graven van in totaal 460 mensen uit Engeland, Ierland en het continent. Een groot onderzoeksteam onder leiding van de bekende genetici David Reich (Harvard), Johannes Krause en Stephan Schiffels (beide Max Planck Instituut Leipzig)  heeft dat deze week in Nature gepubliceerd.  Dat er in de vroege Middeleeuwen grote invloed was van continentale Germaanse  cultuur op het voordien Keltisch-Britse Engeland is altijd evident geweest. Alleen al de snelle verspreiding vanaf de vijfde eeuw van de nieuwe Engelse taal en de nieuwe  stijl van huizenbouw en allerhande sieraden zijn onmiskenbaar. Maar de verklaringen voor deze veranderingen varieerden altijd sterk.  Lange tijd werd uitgegaan van een massale invasie in de vijfde eeuw, na het vertrek van de Romeinse legioenen uit Britannië. De laatste decennia was een meer culturele theorie dominant: een kleine Germaanse elite-groep uit het continent, al dan niet afkomstig uit Romeinse hulptroepen, ging taal en cultuur sterk domineren. „De meeste extreme vorm van die verklaring werd onlangs naar voren gebracht”, zegt taalkundige en kenner van de vroege Engelse geschiedenis Thijs Porck (Universiteit Leiden). „Er zou vrijwel alléén culturele invloed zijn  geweest, zónder migratie, met een centrale rol van het Germaans als handelstaal.”  Het nu gepubliceerde dna-onderzoek heeft die extreme culturele theorieën duidelijk weerlegd, zegt Porck.  „Deze conclusies zijn koren op de molen van de aanhangers van migratie-theorieën.” Maar evenmin was er dus sprake van een duidelijke invasie, benadrukt hij: „Het vaak navertelde verhaal van de achtste-eeuwse monnik Beda Venerabilis, dat de Angelen, Juten en Saksen in de vijfde eeuw ieder in hun eigen boot landden en  in Engeland in één keer de boel overnamen, klopt natuurlijk ook niet.”  Ook met deze nieuwe gegevens zijn lang niet alle problemen opgelost, legt Porck uit. „Een van de belangrijkste redenen voor de theorie van een kleine elite-migratie, is het gegeven dat er in het Oud-Engels  ontzettend weinig leenwoorden uit het Brits-Keltisch te vinden zijn. Als er vermenging van bevolkingen was geweest, zou je meer van dat soort woorden verwachten.” Want alleen een elite zou zijn taal zo compleet hebben kunnen opleggen, was de gedachte. „Maar ja, kijk nu: er blijkt juist wel sterke vermenging van de verschillende bevolkingsgroepen te zijn geweest. En in de grafgiften vind je ook al geen duidelijke continentale elite terug. Het taalkundige probleem is dus nog steeds niet opgelost: waarom zijn er zo weinig Keltische leenwoorden?” Met dit nieuwe onderzoek is een vierde grote migratie naar Engeland in oud dna teruggevonden. Na de kolonisatie van Engeland door jagers-verzamelaars circa. 10.000 jaar geleden, arriveerden er 6.000 jaar geleden een grote groep neolithische boeren, met een herkomst in Anatolië. Die populatie werd later weer verstoord door een zeer grote migratie door leden van de klokbekercultuur, met een afkomst uit de steppen van Oost-Europa. Rond 1.000 voor Christus kwam er een derde migratie van waarschijnlijk ‘Keltische’ groepen  uit Centraal-Europa.  Nu is er dus een grote ‘Germaanse’ invloed gevonden. Sinds de negentiende eeuw worden die  immigranten ‘Angelsaksen’ genoemd, hoewel zij zich anders noemden (Anglecynn of Englisc). De laatste tijd wordt de term ‘Angelsaksisch’  vaker vermeden;  die zou te veel associaties hebben met raciale en koloniale denkbeelden.  Naast de sterke Noord-Duitse immigratie naar Engeland, vond het team in dezelfde periode ook aanwijzingen voor sterke invloed in Zuid-Engeland vanuit het dan al door Franken gedomineerde Frankrijk. Over die zuidelijke migratiestroom zijn veel minder middeleeuwse bronnen, en is ook veel minder wetenschappelijke discussie gevoerd.  Grote scheidingen tussen de verschillende Britse, ‘Angelsaksische’ en ‘Frankische’ bevolkingsgroepen lijken er niet te hebben bestaan. Uit het dna-onderzoek komen juist sterke aanwijzingen voor intensieve vermenging van mensen met een meer Britse en mensen met een meer continentale, Germaanse afkomst. Op een ‘Angelsaksische’ begraafplaats in Buckland (bij Dover) is daarvan volgens de onderzoekers een eminent voorbeeld binnen één familie. Hier is sprake van vermenging tussen de verschillende groepen over drie generaties. In de mate van vermenging bestond geen verschil tussen mannen en vrouwen – terwijl in de bronstijd juist een sterke invloed van vooral steppemannen lijkt te zijn geweest. Het enige kleine verschil dat nu in dit verband is gevonden, is dat vrouwen met een grote continentale afkomst iets vaker grafgoederen lijken mee te krijgen.||https://www.nrc.nl//nieuws/2022/09/22/massale-migratie-germanen-naar-engeland-a4142872
2022-09-23||Wat nou als er aan alles een tekort is? Hoe redden we ons dan?||Het was een regenachtige middag in augustus 2021. Ik was met een 84-jarige vogelkenner naar de Maasvlakte gereden, naar een uitkijkpost in de duinen. Er waren daar vorkstaartmeeuwen gesignaleerd, had hij verteld, trekvogels die onze kust zelden aandeden. Een windvlaag rukte het autoportier open, we beklommen het duin. Geen vorkstaartmeeuw te zien. Wel: een knalrode aangespoelde walvis. „Fuck”, riep ik en rende vanaf de duinen naar de zee. De regendruppels sloegen putjes in het zand, tokkelden even later op het rubber van de rode boot die in de branding lag, de buik naar boven ge keerd. Verspreid rond de dinghy lagen en dreven een stuk of zeven feloranje reddingsvesten. Iets verderop: een nog volle waterfles. Weer iets verder: een zwarte sportschoen vol zand. Ik volgde het spoor van spullen, de beelden die in me opkwamen duwde ik weg. Maar verder vond ik alleen een boodschappentas van de Franse supermarkt Carrefour. Bootvluchtelingen, hier ook al? Ik belde de strandwacht over de vondst, we reden terug naar de stad. Later sprak ik de Zeehavenpolitie. Het goede nieuws: de opvarenden waren veilig. De man van wie de zwarte sportschoen was geweest en de andere opvarenden zaten nu hoogstwaarschijnlijk in de Britse asielprocedure. Het opblaasbootje had inderdaad vluchtelingen verscheept. Waarschijnlijk hadden ze 12 augustus de oversteek gewaagd, hoorde  ik later; die nacht was het prachtig kalm zomerweer geweest in Calais, liefst 1.012 mensen hadden vanaf het  strand zee gekozen, de meesten in opblaasbare dinghy’s van het type dat ik had gevonden. Nadat de opvarenden van boord waren gehaald, liet de Britse kustwacht die vluchtbootjes soms achter op zee, uit ruimte- of tijdgebrek. De scheepjes kregen dan een identificatienummer. Op de Rotterdamse opblaasboot was ‘M465’ geverfd: nummer vierhonderdvijfenzestig van dat jaar.  Een medewerker van het ministerie van Binnenlandse Zaken benadrukte dat de tocht levensgevaarlijk was en dat de vluchtelingen al in een veilig land waren.  Gevaarlijk, inderdaad. Het Nauw van Calais is de drukste vaarroute ter wereld. Per dag passeren gemiddeld 550 zeeschepen – waaronder mammoettankers en containerreuzen – de zeestraat. Elke twee à drie minuten een schip. Maar dwars op die stroom liep inmiddels ook een van de drukste vluchtroutes ter wereld. De route van de opblaasbootjes. Gemiddeld honderd mensen per nacht waagden er vorig jaar de oversteek, in totaal 35.382 mensen.  En sindsdien waren de aantallen toegenomen. De vluchtelingen kwamen uit landen als Syrië en Afghanistan maar ook uit ‘veilige’ landen als Albanië. En inderdaad hoefden ze in Frankrijk niet direct voor hun leven te vrezen. Toch waagden ze de gok, bijvoorbeeld omdat ze bij familie wilden zijn; omdat ze in een land wilden wonen waarvan ze de taal spraken of omdat ze dachten in het Verenigd Koninkrijk makkelijker werk te vinden. Velen werden tegengehouden door de Fransen, 44 vluchtelingen verdronken, maar de overgrote meerderheid, 28.000, haalde de witte kliffen van Dover. Mensensmokkelaars kochten de opblaasbootjes voor prijzen tussen de 500 en 2.000 euro. Bij de Chinese webwinkelgigant  Alibaba werden ze aangeprezen als ‘refugee boat’, schreef The Guardian eind december.   Alibaba had daarna veel van de pagina’s verwijderd, maar niet allemaal. ‘Enjoy The Waves With A Wholesale immigrants boat’, las ik. Of: ‘Inflatable boat for refugee’.  Een jaar eerder had ik zelf via internet een opblaasboot gekocht. Geen dinghy, maar een knaloranje kano. Ook om te ontsnappen, maar dan aan mijn saaie bestaan: een bootje om de pandemie mee uit te zitten. Ik zocht verstilling op het water en soms zocht ik een adrenalinestoot.  Zoals die keer toen ik met een vriend, een ervaren zeekajakker, over de Nieuwe Maas was gevaren, onder de Erasmusbrug door. We hadden de tocht tot in de puntjes voorbereid. Stroomatlas mee, marifoon aan boord. De vaargeul oversteken was doodeng. Wat als zo’n watertaxi ons niet zag? Driehonderd meter billenknijpen. Het Nauw van Calais is ruim dertig kilometer breed, zelfs op het smalste stuk, tussen Cap Gris-Nez en Dover. En die Engelandvaarders voeren door de nacht, zonder navigatie, zonder lichtbakens, tussen megaschepen door. Hoe wanhopig moest je zijn? Daar in het Nauw van Calais kruisten twee totaal verschillende stromen, leek me eerst: de containerschepen en de opblaasbootjes. Je had enerzijds de mensen die hun leven waagden en  anderzijds de mensen die een leven lang konden spelevaren, vertrouwend op de zeereuzen die hun hebbedingetjes kwamen brengen. Haves en havenots.  Maar ik twijfel al een poosje of die mooie kloof wel klopt. Afgelopen zomer las ik op de camping – in Frankrijk, aan zee – een boek dat ook begon met een aangespoelde, rode boot. Een kano van een paar honderd dollar, aangetroffen langs de kust van North Carolina. De kano bleek eigendom  van ene Dick Conant, een getroebleerde Amerikaan die jarenlang in zijn eentje over de rivieren van de VS had gepeddeld, levend van vrijwel niets. Tuinbroek van spijkerstof, roestkleurige baard, verbleekte baseballcap. Deze man is tot op de dag van vandaag vermist, maar journalist Ben McGrath tekende zijn levensverhaal op in het boek De rivier. „Het meeslepende en waargebeurde verhaal van een man die met zijn kano de wildernis in trok”, aldus het omslag.   Vast zo’n boek over een man die zijn midlifecrisis weg peddelt, dacht ik eerst. Maar de hoofdpersoon bleek juist verrassend extravert. Conant de kanoër trok langs vervallen Amerikaanse rivierstadjes, die aanspoelplaatsen van menselijk wrakhout, en overal waar hij kwam zocht hij contact: hij knoopte praatjes aan, repareerde daken, deelde spullen en proviand, vertelde verhalen, begon  jarenlange penvriendschappen. Niks into the wild, geen solo-gesikkeneur. Deze man stapte op de medemensen af zonder aanzien des persoons. Hoopvol verhaal. Alsof hij al peddelend dat verscheurde, geatomiseerde land weer aan elkaar wilde naaien. Dat zie je vaker tegenwoordig: de moderne escapist zoekt juist verbinding, wil ontsnappen aan de ieder-voor-zich-maatschappij. Zie de groeiende off the grid-community: mensen die zelfvoorzienend leven, maar vooral saamhorigheid zoeken.  En tegelijkertijd vond ik het een verontrustend boek. Want dat kapotte land herkende ik maar al te goed. Niet alleen van de VS, waar ik een poosje had gewoond, maar inmiddels ook van thuis, van mijn eigen verscheurde Nederland. Het land van Ter Apel, Groningse Shell-grondschokken, toeslagenrampen, kapotte ruggen van koffergooiers. Het land van ontheemden en buitenslapers, waar de dakloosheid in tien jaar was verdubbeld. Land van beddentekort, slaaptekort, huizentekort, van alles tekort. Een tandvleessamenleving. Laatst stond ik in een volle stilstaande trein te staren naar de omgedraaide vlaggen in het weiland en ik dacht: damn right. Het land ging stuk. Nee, nee, heus geen Amerika, zeiden we nog. En inderdaad zijn  we geen Amerika, dacht ik in die trein: ons land brokkelt weliswaar ook af, alleen zonder die spirit van zelfredzaamheid die Amerikanen nog altijd kenmerkt. Wij zijn reddelozer, lijkt  me: een land als een lekke opblaasboot, opvarenden in ontkenning: we kunnen toch compenseren, plakkertjes plakken?  Mijn opblaaskajak had ik gekocht om de pandemie uit te zitten. De pandemie was weg, alleen waren er nieuwe stormen gekomen. Escapisme zal me niet meer redden. Al denk ik de laatste tijd wel steeds vaker aan wegvluchten. Half grappend, geinig vrijblijvend, zoals je op feestjes roept dat je een huisje zoekt in Limburg aan Zee.  De rode opblaasboot op het strand had me gewaarschuwd. Zoals je de zee kon horen in een schelp, zo hoorde ik het woeden van de gehele wereld in die plas tic ark. Vroeger was het simpeler: je had de zielige mensen die hier asiel kwamen vragen en onze taak was het dan om te kibbelen over hoeveel bedden en soep we ze precies gaven. Veel soep, zei de één. Weinig soep, zei de ander. Het ging nooit over onszelf.  Ter Apel is al een iets ander verhaal. Een schandvlek op zich natuurlijk – ons eigen Calais, ons Moria – maar óók een symptoom van een overheid die de zaakjes niet meer op orde  heeft. En die overheid zie je overal. Zien de boeren, zien de toeslagenmoeders. Ter Apel gaat evengoed over onze soep. Komende winter dreigen een miljoen van onze eigen burgers van het gas te worden afgesloten, had ik gelezen in de Volkskrant. En deze winter komen we heus nog wel door, pappend, nathoudend, compenserend. Maar verder in de toekomst ligt een wereld die zo chaotisch is, zo vol kettingreacties – een net iets sneller smeltende ‘doemgletsjer’ op Antarctica, een vonk tussen China en Taiwan – dat het me allang niet meer ondenkbaar lijkt dat ikzelf of mijn kinderen ooit echt de biezen zullen moeten pakken. De enige zekerheid lijkt me dat de wereld onzekerder wordt, de vraag is wie daar het best op voorbereid zijn, het antwoord: zij die al met dat bijltje hadden gehakt. Zoals migranten, die van de ene op de andere dag in een totaal andere wereld terechtkomen. Die redden zich wel, die hebben misschien geen tent, maar zijn zeker niet zielig. Ze zijn juist getraind in de belangrijkste vaardigheid van de toekomst: je staande houden in een wereld op zijn kop, een wereld van krimp en tekort. Hetzelfde geldt voor al die Nederlanders die de afgelopen jaren al moeten leven met minder geld, dacht ik in de trein. De gepokten en gemazelden. Je leest nu het ene na het andere schrijnende bericht over hongerende schoolkinderen en overvolle voedselbanken. Minstens zo interessant lijken me de verhalen van al die mensen die al jaren zonder veel geld leven – en het prima weten te rooien. In mijn Rotterdam is het voor 1 op de 5 kinderen normaal om in armoede op te groeien. En toch weten hun moeders – bijna altijd moeders – de afgelopen jaren de broodtrommeltjes van hun kinderen te vullen. Met vindingrijkheid, een burennetwerk, hosselen, liefde. Het onvertelde verhaal: de expertise van de mensen die al jaren met het bijltje hakken. Over hen maak ik me nog het minste zorgen. Ze kennen die winkel al waar je een zak krentenbollen voor vijftig cent haalde, ze weten aan welke buren ze iets hadden. Vele eersten zullen de laatsten zijn, en vice versa, voorspelde Jezus al.  Maar de rest? Mocht de echt grote storm ooit komen dan zal die een land treffen vol verwende en weerloze malcontents. Misnoegd over wachtrijen bij Schiphol, boos over een te laat bezorgd pakket, een stilstaande trein. Gemaksverslaafden, onmachtig de eigen fietsband te plakken (want een Swapfiets), onmachtig eten op tafel te toveren (want Thuisbezorgd), onmachtig hulp te halen bij de buren (want Netflix-kluizenaars). Wat komen gaat valt niet met geld te fixen, wel met liefde en levensmoed.  Ik hoorde eens over een moedige man die in een Itiwit-opblaaskajak van Decathlon naar Engeland was gepeddeld. Masoud Mohammadajir, heette hij, een 39-jarige Iraniër. Hij had in Iran in de cel gezeten, verdacht van spionage. Zijn asielaanvragen in Roemenië en Nederland waren afgewezen, omdat hij met een vals paspoort Iran uit was gevlucht. Aan mensensmokkelaars had hij een hekel. Dus kocht hij samen met een vriend een kajak van 250 euro. Ze hadden maar geld voor één zwemvest, Masoud gaf hem aan zijn vriend, die niet zwemmen kon. Het Nauw van Calais was stikdonker, ze navigeerden op de lichten van de ferryboten, pareerden golven van ruim twee meter. „Ik zou dit nooit nog eens proberen”, vertelde Masoud later aan de Daily Mail, die de belangrijkste details verifieerde. Maar ze haalden de overkant.  Vele andere peddelaars zouden volgen. Zoveel, dat vorig najaar de Decathlon-vestigingen langs de Noord-Franse kust de verkoop van opblaaskajaks staakten. Ook dat mocht niet baten.  Vorige maand, in de nacht van maandag 22 augustus, deed een recordaantal van 1.295 mensen een poging naar Engeland te varen. Onder wie ook mensen die per opblaaskajak gingen.  Niet eentje van Decathlon dus, maar een nog goedkoper model, de Hydro Force Lite Rapid, online verkrijgbaar voor minder dan 100  euro.  Laatst was ik weer bij het strand, ik dacht aan de rode boot, hoe het zou gaan met de opvarenden. Opblaasbootvluchtelingen, ontsnappingskunstenaars: zij hadden de moed gehad, zij waren al aan de overkant. En wij? Achterblijvers, ooit, wellicht.||https://www.nrc.nl//nieuws/2022/09/22/met-zn-allen-in-een-opblaasboot-a4142673
2022-09-23||Zelfgeschreven software houdt bloedsuiker beter op peil||Een automatische insulinepomp die wordt bestuurd door een algoritme dat is geschreven door patiënten zelf, houdt de bloedsuikerspiegel van patiënten met diabetes type 1 beter onder controle dan een simpeler pomp zonder slimme software. Dat laat een studie uit Nieuw Zeeland zien die onlangs verscheen in The New England Journal of Medicine. Aan de studie deden 49 volwassenen en 48 kinderen met diabetes type 1 mee.  Met de versie van de automatische insulinepomp die draaide op  open source software,  bleven deelnemers per dag drie uur en 21 minuten langer op het gewenste glucoseniveau dan de mensen met de simpelere pomp. Het is voor het eerst dat is onderzocht hoe goed dit soort door particulieren ontwikkelde software  voor insulinepompen werkt. Het doel van de insulinepompen is het glucosegehalte in het bloed van patiënten zo lang en constant mogelijk binnen het gezonde bereik te houden,  meer dan  70 procent van de dag.  Mensen met diabetes type 1 maken zelf geen insuline, het hormoon dat glucose uit het bloed naar de spieren verplaatst zodra de bloedsuikerspiegel te hoog wordt. Zij moeten dus kunstmatig hun bloedsuiker op peil houden. Dat kan door zichzelf insuline in te  spuiten of door een insulinepomp te gebruiken.  Voor diabetes-patiënten is het bewerkelijk om hun bloedsuikerspiegel de hele dag te moeten meten en onder controle te houden. De ontwikkeling van insulinepompen met sensor was daarom een verademing voor patiënten. Daarbij meet een sensor op de buik of bovenarm het bloedsuikergehalte, en kan een patiënt op een insulinepomp aangeven hoeveel insuline die moet afgeven. De pomp is met een slangetje verbonden met het lichaam. Automatische insulinepompen zijn nog praktischer. Die bestaan meestal uit drie delen: een insulinepomp, een bloedglucosesensor en een aansturend algoritme. Dat algoritme registreert de gegevens van de glucosemeter en vertelt de insulinepomp hoeveel insuline moet worden toegediend. Het in de studie gebruikte apparaat, met een door patiënten zelf aangepast algoritme, kan trends voorspellen en elke vijf minuten de insulinedosis daar op aanpassen, zowel bij te hoge als te lage waardes. De insulinepompen met sensor die de controlegroep gebruikte, kan dat niet. Die werken alleen in real-time en kunnen de bloedsuikerspiegel niet voorspellen.  De wetenschappers uit Nieuw-Zeeland hebben in de nieuwe studie   voor de eerste keer een open source automatische insulinepomp vergeleken met een reguliere insulinepomp met sensor. Ze kozen voor de eerste open source toepassing, die in 2014 door een Amerikaanse patiënte ontwikkeld is. Conclusie: dit systeem houdt de glucosewaarden van diabetes type 1-patienten langer in balans dan een reguliere pomp zonder slimme software. Dit was vooral ’s nachts bij volwassenen merkbaar. Ook de kans op problemen en complicaties was lager. Henk-Jan Aanstoot, kinderarts en Clinical Research Director bij Diabeter Rotterdam, een in diabetes type 1 gespecialiseerde kliniek, is blij met het onderzoek. „Het onderstreept dat de door patiënten ontwikkelde behandeling niet alleen goed en veilig is, maar geeft ook een enorme boost aan de verdere ontwikkeling van automatische systemen. Nu al zien we dat daarmee veel betere uitkomsten worden gehaald en een betere kwaliteit van leven mogelijk is. Dat zorgt straks voor veel minder ernstige complicaties. Net als bij de komst van de smartphone is zulke nieuwe technologie misschien even wennen, maar dit is de beste behandeling en die zal verder groeien naar een technische genezing van type 1 diabetes.”||https://www.nrc.nl//nieuws/2022/09/22/zelfgeschreven-software-houdt-bloedsuiker-beter-op-peil-a4142871
2022-09-23||Irritatie tussen Rutte en links over antwoorden premier||Premier Mark Rutte (VVD) gaat nu snel door z’n antwoorden heen en leest veel voor van papier, tot irritatie van enkele linkse fractievoorzitters. De premier wijdt relatief weinig woorden aan de stikstofproblematiek en vergeet volgens Esther Ouwehand (Partij voor de Dieren) een vraag over een rechtszaak te beantwoorden waarin de Staat op de vingers werd getikt omdat omwonenden te veel stankoverlast van veehouderijen hadden ervaren. Rutte wil daar weinig over zeggen, omdat de Staat mogelijk nog in hoger beroep gaat. Ouwehand voelt zich niet serieus genomen en mist een serieuze toekomstvisie van Rutte op de landbouw.   Een volgend moment van irritatie gaat over de klimaatplannen. Het Planbureau voor de Leefomgeving constateerde deze week dat het kabinet nog ver is verwijderd van de eigen ambitie om de CO2-uitstoot over acht jaar met 55 procent te verlagen. GroenLinks en PvdA willen daarom dat Rutte IV nog dit najaar, in plaats van volgend voorjaar, besluiten neemt over hoe de klimaatdoelen sneller binnen bereik kunnen komen. Rutte zegt dat dit niet kan omdat een ambtelijke commissie nog met opties voor maatregelen moet komen en hij aan de bestaande proceudre voor de besluitvorming wil vasthouden. Klaver en Kuiken vinden het teleurstellend en zien in Rutte’s antwoord hun bredere kritiek op het kabinet bevestigd: Rutte IV schuift te veel moeilijke keuzes voor zich uit.||https://www.nrc.nl//nieuws/2022/09/22/irritatie-tussen-rutte-en-links-over-antwoorden-premier-a4142869
2022-09-23||Eerst riepen ze alleen ‘kankerhomo’,  nu is er  zelfs  geschoten||Het is „verschrikkelijk”, zegt Femke Halsema  terwijl ze in de deuropening van café Prik in de Spuistraat staat. Samen met een delegatie van de Amsterdamse politie bezoekt de burgemeester  op dinsdagmiddag 20 september de queerbar, om te praten over extra veiligheidsmaatregelen na het schietindicent dat twee weken geleden  plaatsvond op het terras van Prik. Een bezoeker werd vanuit een voorbijrijdende auto in zijn oog geschoten met een gelblaster – een speelgoedpistool dat gelballetjes afvuurt. Hij werd gewond afgevoerd naar het ziekenhuis.   „Ik  heb   uitgelegd wat wij wel en niet aan veiligheidsmaatregelen kunnen nemen”, aldus Halsema. Er wordt een politierapportage gemaakt, want de burgemeester moet kunnen aantonen dat er voldoende grond is om  voor de deur een extra camera te plaatsen. „En we kijken of de camera’s die er al hangen ver  genoeg over het terras gaan. De politie  is op dit moment onderzoek aan het doen naar de daders.”   Als gay-hoofdstad van Europa heeft Amsterdam „een eer hoog te houden”, zegt   Halsema, vlak voordat ze op haar fiets stapt. „Maar we worstelen in deze stad met anti-homoagressie. Het popt op allerlei plekken op en dat maakt het voor de politie ingewikkeld om er op tijd bij te zijn.”  Het gelpistool was het zoveelste voorval in een  reeks van homofobe incidenten in het zestienjarige bestaan van queerbar Prik. Het café ligt aan een drukke straat met autoverkeer. Geroep en gescheld in het voorbijgaan is schering en inslag, met de terrasbezoekers als slachtoffer. Waarom dit keer journalisten op de stoep stonden, net als raadsleden, de  politie en de burgemeester? Er is een nieuwe ondergrens bereikt, zegt eigenaar Jelger Bakker. „Eerst kwamen ze op scootertjes langs en riepen ze ‘kankerhomo’. Nu is er geschoten! Met een speelgoedpistool weliswaar, maar de volgende keer is het een echt pistool.”  Laurens Buijs, onderzoeker op het gebied van gender en seksualiteit  aan de UvA, waarschuwt al jaren dat de reputatie van Amsterdam als LHBTI+-vriendelijke stad slechts bestaat uit een dun laagje van tolerantie en acceptatie. „Anno 2022 wordt homoseksualiteit nog steeds slechts onder hele strikte voorwaarden geaccepteerd. Als je homo bent weet je dat. Je bent altijd op je hoede voor agressie.” Onze gasten zijn het normaal gaan vinden om nageroepen te worden Jelger Bakker Eigenaar Prik Vermoedens van toename van anti-homogeweld in de hoofdstad zijn lastig te staven. Aangiften blijven vaak uit. „Ik merk aan onze gasten dat ze het normaal zijn gaan vinden dat ze nageroepen worden”, zegt Prik-eigenaar Bakker. „Ik snap dat ze denken: ik lijk wel gek om anderhalf uur op het politiebureau te zitten om  aangifte  te doen; maar de consequentie is dat de statistieken nu een vertekend beeld geven van de werkelijkheid.”  Onderzoek wijst uit  dat zeven op de tien homoseksuele mannen en lesbische vrouwen in Nederland te maken krijgt met fysiek of verbaal geweld om wie ze zijn. „Maar slechts een handjevol plegers wordt veroordeeld”, aldus een woordvoerder van LHBTI+-belangenorganisatie COC. „Vijf per jaar! Dat is niet uit te leggen.”  De Amsterdamse gayscene worstelt met de constatering dat het geroep en gescheld vaak vanuit jongeren met een migratieachtergrond lijkt te komen. Verschillende onderzoeken  wijzen in dezelfde richting. „We willen niet met de vinger wijzen, maar moeten wel de vinger op de zere plek kunnen leggen”, zegt artiest en activist Dolly Bellefleur voorzichtig. Ze is al meer dan dertig jaar een icoon in de Amsterdamse gayscene. „We willen niemand zwart  maken, de burgemeester durft het ook niet echt te benoemen. Maar we kunnen pas aan een oplossing werken als we constateren uit welke hoek het komt. Ik zou bijvoorbeeld wel met die jongeren in gesprek willen. Wat drijft hen?”   Of café Prik overweegt te verhuizen naar een andere locatie, zoals  de Regulierdwarsstraat waar alle gaybars bij elkaar zitten? „Geen denken aan”, zegt Bakker terwijl hij iets rechter op gaat zitten. „We hadden de vlaggen van de gevel kunnen halen en de schutting zwart kunnen verven. Maar we weigeren terug te gaan naar de jaren vijftig, waarin je op de deur moet kloppen en een geheim wachtwoord moet fluisteren om naar binnen te komen.”||https://www.nrc.nl//nieuws/2022/09/22/eerst-riepen-ze-alleen-kankerhomo-nu-is-er-zelfs-geschoten-a4142684
2022-09-23||Overal op straat de Birò – geen brommobiel, nee, een microcar!||Vroeger was het mobiliteitsspectrum overzichtelijk. Je had enerzijds de tweewielers van fiets tot scooter, anderzijds de auto, daartussen de brommobiel. Dat was een minivoertuigje met meer dan twee wielen, een bromfietsmotor of een kleine diesel, meestal twee zitplaatsen en een maximumsnelheid van 45 kilometer per uur. Was het niet breder dan  1 meter 10, dan gold het als gehandicaptenvoertuig, waarmee je overal mocht parkeren. Bekende merken waren Canta, Ligier, Aixam en Microcar. Hun imago was oubollig. Jongeren zag je er zelden in rijden, terwijl je ze als zestienjarige met bromfietsrijbewijs mocht besturen. Toen werd alles anders met de Birò. Het elektrische stadsvoertuigje werd in Amsterdam een hype. Met zijn topsnelheid van 45 was het formeel een brommobiel, maar bij bromde niet en je zag er geen fysiek beperkte senioren in. De Birò-doelgroep was welvarend, vaak jong en kerngezond. Het autootje werd de cityhopper van BN’ers. Je zag er Douwe Bob en Edgar Davids in, die net zo makkelijk de fiets hadden kunnen pakken. Nee, die telden gaarne 15 mille neer voor een autootje dat ze met zijn breedte van 1 meter 8 als gehandicaptenvoertuig konden laten registreren, zodat het overal mocht staan. In zijn tien jaar als Birò-importeur en -distributeur in Amsterdam verkocht ondernemer Pieter Vermeer er tweeduizend aan een publiek dat je voorheen niet met brommobielen associeerde. „Dat gaat van 16 jaar tot creatieve ondernemer, van advocaat tot 70-plusser.” Zestig procent van de kopers is vrouw. De wildwestperiode is afgesloten. Inmiddels is met de gemeente Amsterdam een stadsbrede parkeervergunning voor de Birò’s afgesproken – die je naast je gewone parkeervergunning mag aanvragen. Tot ten minste juli 2024, want de regeling is op proef, mag je voor 229,67 euro per zes maanden in heel Amsterdam parkeren. Intussen krijgt het Italiaanse merk er steeds meer concurrenten bij. De elektrische microcar lijkt te emanciperen tot het stadse alternatief voor de echte auto. Het Franse autoconcern Stellantis, het merkenconglomeraat van Peugeot, Citroën, DS, Opel, Alfa, Chrysler, Jeep en Lancia, lanceerde vorig jaar de Citroën Ami. Het koddige, tweepersoons-45-kilometervoertuigje in het Birò-genre is onder de naam Opel Rocks-e sinds dit jaar in Nederland verkrijgbaar. Alternatief is het Nederlandse Carver met een bijzondere tweepersoonsdriewieler. De van bovenaf gezien sigaarvormige koets kantelt door een ingenieuze technische vondst automatisch mee in bochten, wat vooral op rotondes een spectaculaire rij-ervaring oplevert. Sinds kort levert Carver een versie met een hogere topsnelheid van 80 kilometer per uur, de S+. Met een elektrische actieradius van 100 kilometer zit niets dagelijkse woon-werkritten over grotere afstanden in de weg. Andere nieuwkomer is  de in Breda gevestigde start-up Squad met de dit jaar te lanceren Solar City Car, een Birò-achtige met zonnepanelen voor extra actieradius. Niet onverwacht melden zich daarnaast de eerste copycats. De Move CityCar is een Chinese replica van de Birò. In de niche tussen microcar en stadsauto volgen op termijn iets grotere en snellere modellen, meer mans maar nog steeds niet helemaal een auto. In aantocht is de Zwitserse Microlino, met zijn als een ijskast openende deur aan de voorkant een eigentijdse variatie op de BMW Isetta uit de jaren vijftig: de belangstelling is enorm. Het Duitse Evetta komt met een vergelijkbare Isetta-achtige. In Japan levert Toyota de elektrische C+pod. De Chinezen slijpen de messen. Voor de Duitse e.GO Life, met vier zitplaatsen al haast een echte auto, liep het storm:  alle reserveringen zijn vergeven. Deze wagentjes zouden in de energietransitie weleens een factor van betekenis kunnen worden. De pioniers zagen dat, te ver voor de fanfare uit, al eerder. Renault kwam in 2012 met de briljante maar spartaanse Twizy. De elektrische tweezitter was verkrijgbaar in een 45- en een 80-kilometer-versie. Met de laatste kon je gewoon de Ring A10 op. Een hit werd hij niet, maar tijden veranderen.  Wat zoeken fabrikanten in de leemte tussen fiets en auto? De vraag is het antwoord: een lacune vullen. Extreme inflatie en rap stijgende autoprijzen creëren een gat in de markt voor wie buiten de stad toch zelden autorijdt. Voor de 9.000 euro die een Rocks-e, of de 15- à 16.000 euro die een Birò of Carver grofweg kost, heb je geen elektrische auto. Die kost je op de Dacia Spring van circa 20.000 euro na minstens het dubbele. Voor 15 mille heb je wel een tweedehands Nissan Leaf of Renault Zoe, maar die heeft voor stedelingen dan meteen weer alle nadelen van een auto. Hij neemt veel ruimte in en voor zijn geld komt hij niet heel veel verder dan de Birò. Door hun lage energieverbruik zijn microcars stukken schoner dan elektrische auto’s  En waarom zou je, als het ook zo kan? Harder dan dertig mag je in de stad straks toch niet als de gemeentebesturen van Amsterdam, Rotterdam, Den Haag en Utrecht hun zin krijgen. Je kunt je microcar veel makkelijker kwijt dan een auto: de Birò is zo lang, 1 meter 74, als normale auto’s breed zijn. Er gaan drie Birò’s dwars in één parkeervak. Je zou ze met wat aanpassingen ook als bedrijfswagentjes voor pizza- en pakketbezorgers kunnen inzetten. Is aan gedacht. Carver heeft een speciale Cargo-variant met 500 liter bergruimte, Opel de Rocks-e Kargo met 260 liter transportvolume in de plaats van de bijrijder. Birò levert desgewenst de Big Set, een soort glazen rugzak met een transportvolume van 300 liter. Door hun formaat en lage drempel zijn  microcars extreem geschikt als deelvervoer. En door hun lage energieverbruik zijn ze stukken schoner dan elektrische auto’s. Een actieradius van 75 kilometer voor de Opel en 100 kilometer voor de Birò is voor stedelijk gebruik meer dan voldoende. Maar is het wat? Het viel me alles mee. Met 45 kilometer per uur ben je in Amsterdam tot mijn verrassing altijd snel genoeg. Wonderlijke ervaring om met zo weinig vermogen – de Birò circa 5, de Opel 8 pk – zo vlot onderweg te zijn. Ik vond hun eenvoud leuk. De dashboards zijn basaal en utilitair. Snelheidsmeter, accupeildisplay, stuurtje, de hoogstnoodzakelijke stengels en knoppen voor licht, knipperlichten, ruitenwissers en voorruitverwarming. Heeft de Opel nog verwarming, in de Birò is de ventilatie puur natuur. Het geopende tuimeldak dient als luchtinlaat. De deuren kunnen er ’s zomers uit. Zo blijft het op een hoogzomerse dag best aangenaam aan boord. Beide auto’s beschikken over driepuntsgordels en een usb-aansluiting, de Opel heeft zelfs bluetooth. Ze zijn efficiënt, licht en wendbaar, ze zijn een dak boven je hoofd voor relatief bescheiden geld. En ze rijden alleraardigst, als je tegen beperkt comfort en een stootje kunt. Je zit op kleine, harde stoeltjes en de vering mag geen naam hebben. Op- en afritten, verkeersdrempels en overige obstakels kunnen stevig aankomen. Comfort kan voor dit geld niet uit. Birò levert wel luchtvering als optie. Maar wat een pret. Het zicht rondom is goed, belangrijk in de stad, waar de enorme dode hoeken van de meeste echte auto’s een bezoeking zijn. In architectonisch perspectief is de Birò de slimste stadsauto. De Opel en de Carver zijn met 2 meter 41 en 2 meter 89 eigenlijk al te lang, al maakt de Carver dat met zijn breedte van nog net geen meter goed. De Birò is pure ruimtewinst voor de stad, mits de dienstdoende BN’er of accountant zijn Cayenne buiten de Ring A10 parkeert. Of, nog beter, hem verkoopt omdat hij hem steeds minder nodig heeft. Het gebeurt, zegt importeur Vermeer. Zo onthand ben je in het kleintje ook weer niet.  Voor wie toch af en toe de stad uit moet is er de Carver S+. Daar rijd ik vanaf het Carver-hoofdkantoor in Leeuwarden over provinciale wegen zomaar mee naar Groningen en terug. Dat gaat verbluffend goed omdat die luttele 8 pk nog geen 300 kilo hoeven te verplaatsen. De 66 kilometer naar Groningen haalt hij makkelijk. Bij aankomst heb ik nog 32 procent stroom over. Op de terugweg naar Leeuwarden – na twee uur laden naar 85 procent in twee uur, met een bijgeleverde adapter gewoon aan een publieke laadpaal – openbaart zich wel een heftige zijwindgevoeligheid waar het geavanceerde kantelmechanisme zich actief tegen verzet, en zowel technisch als qua afwerking mag nog wel een enkel puntje op de i. Verder is het een geweldig concept. Het is simpel, het is praktisch, het sturen na de gewenningsfase een verrukking. Zelfs airco is leverbaar, al heb je die niet nodig omdat het binnenklimaat zich net als in de Birò goed laat regelen met natuurlijk luchten. De voorruit loopt door tot boven je hoofd, tot waar het stoffen dak begint dat van de Carver een halve cabrio maakt. Wel laat de kap zich vrij lastig vergrendelen, en met al dat glas voor en boven je zou een zonneklep op ooghoogte niet onplezierig zijn. Des te fijner dat je de auto als bestuurder zonder passagiersstoel naast je aan twee kanten in en uit kunt. Zo dringt stap voor stap de portee van deze auto’s door. De microcars leren de auto-industrie een les over functionele architectuur, proportionaliteit, maatvoering en kostenbeheersing. Ze roepen op tot bezinning. De auto-industrie kookt op zevenmijlslaarzen: vierhonderd pk, tweeduizend kilo massa, voor een suv die door één persoon wordt bereden maar permanent ruimte voor vijf claimt. De ruimte- en energieverspilling zijn verbijsterend. De Carver S+ heeft genoeg aan een batterijtje van 7,1 kW. Ik ken elektrische auto’s die met vijf keer die accucapaciteit niet eens twee keer zo ver komen. Als de EV bij gebrek aan een elektrische volksauto onbetaalbaar blijft, tekenen zich hier reële alternatieven af. Daar zouden overheden eens naar moeten kijken. Amsterdam heeft dat the hard way leren doen, zegt Birò-importeur Vermeer. „Wij hadden wel het voordeel dat we inmiddels 2.000 Birò’s in Amsterdam op de stoep hadden staan.” Zonder die stok achter de deur was dat parkeervergunningenbeleid er niet gekomen. Dat versnelt besluitvormingsprocessen wel, zegt Vermeer, en maakt het ook voor Opel en Carver mogelijk hier te aarden. Vanuit dat perspectief juicht hij de concurrentie dan ook toe. Nu nog echt beleid. In wat er aan plannen voor elektrische auto’s ligt, bijvoorbeeld in het rapport Schone Lucht 2030 van de gemeente Amsterdam, komt de microcar niet voor. Dat valt de stad niet categorisch te verwijten, zegt Vermeer. De ontwikkelingen op mobiliteitsgebied gaan voor de beleidsmakers gewoon te snel. Anderzijds, zegt hij, zien „gemeenten toch nog altijd het ov als het voornaamste wapen bij het terugdringen van het autogebruik”. Dat vindt hij zonde. Daar zit het gat waar hij als ondernemer in wil springen. Tot 2020 was de Birò misschien vooral een praktisch hebbeding, nu wordt het interessant gereedschap voor de energietransitie. Vermeer staat te popelen om een autodeelprogramma uit te rollen. „Delen is een heel efficiënte manier van gebruiken.” Maar wil je dat groots aanpakken, dan loop je tegen een berg bureaucratische rompslomp aan, zegt hij. „Wie wordt eigenaar van de auto’s? Hoe ga je tenaamstelling en verzekering regelen? Met welke partners ga je samenwerken? Gaan we het experiment met de gemeenten aan?” Hij voorziet een lange weg. Misschien moet je, denkt hij pragmatisch, gewoon klein beginnen en Birò-eigenaars met hun buren en sociale netwerk autodeel-communities laten opzetten. „Zo kunnen kleinschalige, efficiënte mobiliteitsoplossingen ontstaan.”||https://www.nrc.nl//nieuws/2022/09/22/nu-willen-ze-hierin-best-gezien-worden-a4142675
2022-09-23||Het boek van Lynn Berger over de zorg is voorbeeldige journalistiek. Maar is haar analyse hard genoeg?||‘Wil je zorg begrijpen,’  schreven ooit de Amerikaanse denkers Joan Tronto en Berenice Fisher, ‘dan moet je het niet van bovenaf bekijken, maar vanaf de grond en vanuit het midden.’ Zorg lijkt iets abstracts. We hebben allemaal beelden in ons hoofd van de dokter die haar patiënt onderzoekt, of de ouder die zijn kind in bed stopt. Maar waar bestaat zorg nu eigenlijk precies uit?  In haar nieuwe boek Zorg doet schrijver en Correspondent-journalist Lynn Berger exact wat Tronto en Fisher ons aanraden: ze maakt de onzichtbare relatie die zorg is zichtbaar, door vanaf de grond en vanuit het midden te observeren. En het gaat Berger daarbij niet alleen om officiële zorgverleners, de mensen die ervoor betaald krijgen, maar om alle relaties waarin zorg een rol speelt. Ze zoekt de mensen op die zorgen, en mensen die zorg nodig hebben. Ze beschrijft, en ze analyseert. Dit is journalistiek zoals je hoopt dat die altijd bedreven zou worden – geëngageerd en toch met de nodige distantie. Berger wisselt aangrijpende passages over een moeder die voor haar stervende kind zorgt af met een zakelijke reportage over het meelopen met een verpleegkundige van jongeren met gedragsproblemen. (In het uiterste geval wordt een bewoner naar een „rustruimte” gebracht. ‘Dat is iets vriendelijker dan een isoleercel, maar dan nog wil je iemand daar niet in zetten.’) Daarnaast reflecteert ze uitgebreid op haar eigen verhouding tot zorg: als jonge moeder, maar ook als iemand die – net als iedereen – regelmatig zorg nodig heeft. Een bijkomend thema is de corona-epidemie, die juist tijdens het schrijven van dit boek uitbrak. Ook daar werden onze ideeën over wat het betekent om te zorgen en verzorgd te worden op de proef gesteld, en geherdefiniëerd. Het risico van een boek over zorg is dat het gemakkelijk een onkritische lofzang op zorgverleners en andere verzorgers had kunnen worden, maar Berger is niet naïef over zorg. Zorgen is geen rooskleurige aangelegenheid, laat ze mooi zien. Een zorgrelatie kan soms zelfs omslaan in iets onwenselijks – iets wat een ongelijkwaardige verhouding in stand houdt of brengt. Wie zorg verleent verheft zich dikwijls boven de ander. Er zit macht in zorg. En voor de zorgverlener zelf is het ook niet altijd makkelijk. Berger haalt de Britse kinderarts Donald Winnicott aan die bijvoorbeeld stelde dat de haat die ouders soms voelen naar hun kinderen heel normaal is. ‘De kunst is volgens hem niet om de haat op te heffen, maar om hem te tolereren: om je bewust te zijn van de ambivalentie die het zorgen voor je kind, ouder, patiënt in je losmaakt, zonder ernaar te handelen. Om jezelf te beheersen, dus.’ Het boek van Berger is een aanklacht, maar wel een beheerste.  Ze is boos om wat ze ziet in de samenleving, op alle fronten: mensen die te hard werken, voor te weinig geld, of met te weinig steun. Ze ziet mensen op hun tandvlees lopen en opgebrand raken. Ook zelf voelt ze zich als moeder regelmatig overbelast. We zorgen niet goed voor de mensen die zorgen, concludeert ze.  Maar de vraag is wel: is Berger hard genoeg voor onze hardvochtige samenleving? In haar poging om van binnenuit en onderop te schrijven, negeert Berger het perspectief van bovenaf. De bestaande theoretische literatuur over zorg en arbeid stipt ze netjes aan, maar ze eindigt haar uiteenzetting wel met een dooddoener: ‘Kennelijk kan het dus gewoon: zonder eerst allemaal feministisch-marxistische analyses te lezen begrijpen dat je zorg eerlijk kunt verdelen.’ Wat mist is nu juist de bredere analyse van de politieke, economische en maatschappelijke veranderingen die onze kijk op zorg hebben beïnvloed. Tegen het eind van het  boek staat Berger stil bij de vraag hoe we de samenleving in zijn geheel zorgzamer zouden kunnen maken. Ze komt met een aantal interessante suggesties: laat de vakanties van ouders in de pas lopen met de schoolvakanties van kinderen. Een kortere en flexibelere werkweek zou mensen meer tijd geven om te zorgen. Maar daar blijft het bij: concrete oplossingen voor concrete problemen. Als Berger de ideologische verschuiving van een zorgzame (het heette niet voor niets ‘de verzorgingsstaat’) naar een zogenaamd ‘zorgeloze’ samenleving wat verder had uitgediept, was dit mogelijk een nog rijker boek geweest. En toch is Zorg waardevol. Want we hebben de zorg verwaarloosd, en daarmee de kern van wat ons mens maakt: dat is de boodschap waar je na het lezen niet omheen kunt. We zien hoe zorgverleners tegen hun grenzen aanlopen; hoezeer het ze ontbreekt aan tijd en ruimte. Berger geeft een gezicht en stem aan deze mensen. Ze onderzoekt hun motivaties en zoekt naar oplossingen voor bestaande problemen. Hoop is een belangrijk onderdeel van zorg, constateert ze. Hopelijk zal dit boek veel lezers inspireren en strijdbaar maken. Want als onze samenleving ziek is, en je kunt bijna niet anders dan dat concluderen na het lezen van Zorg, is dit boek zonder twijfel een eerste stap naar herstel. € 22,- 

●●●●●
||https://www.nrc.nl//nieuws/2022/09/22/het-boek-van-lynn-berger-over-de-zorg-is-voorbeeldige-journalistiek-maar-is-haar-analyse-hard-genoeg-a4142867
2022-09-23||‘Hierheen naar het gas, dames en heren’ is woedende literatuur die je dwingt tot lezen||In het verhaal Hierheen naar het gas, dames en heren komt een transport Joden uit Sosnowiec-Bedzin aan in Auschwitz. Leden van het commando Kanada jagen hen de wagon uit. Terwijl het selectieproces voor de gaskamers in volle gang is, probeert een vrouw ongemerkt weg te lopen van haar jonge kind. Dat rent haar huilend achterna. ‘Het is niet van mij!’ gilt de vrouw hysterisch, en ze vlucht, haar gezicht met haar handen bedekkend. Ze wil zich verbergen, ze wil bij degenen zien te komen die niet met de wagen gaan, die gaan lopen, die zullen leven. Ze is jong, gezond, mooi, ze wil leven. Maar het kind rent achter haar aan en klaagt luidkeels: ‘Mama, mama, loop niet weg!’ Moeder en kind worden met grof geweld op de wagen naar de gaskamer gesmeten. De verteller, onderdeel van het commando, neemt een slok wodka en wordt onpasselijk.  Het is een van de beroemdste, bitterste scènes uit het hele werk van de Poolse Tadeusz Borowski (1922-1951). Voor de oorlog was hij een dichter, en tussen ’43 en ’45 gevangene van Auschwitz en Dachau. Het feit dat hij niet Joods was gaf hem een relatief bevoorrechte positie in het kamp, wat bijdroeg aan zijn overlevingskansen. Toen hij na de oorlog terugkeerde naar Polen, raakte hij eerst bevangen door het communisme en later gedesillusioneerd. Hij pleegde zelfmoord  in 1951, daags na de geboorte van zijn dochtertje.  Deze zomer verscheen er een nieuwe uitgave van een selectie van zijn verhalen en gedichten, onder de titel Hierheen naar het gas, dames en heren, in vertaling van Karol Lesman en Charlotte Pothuizen, ingeleid door Arnon Grunberg. ‘Zoals alle wegen naar het kamp leiden, zo leiden in de literatuur alle wegen naar Borowski’, schrijft hij. Eerder verschenen al  vertalingen van een deel van Borowski’s verhalen onder de titels Hierheen naar de gaskamer, dames en heren (1979) en Stenen wereld (1964 en 2005) door Lisetta Stembor, maar Borowski geniet in Nederland niet de bekendheid van Primo Levi of Imre Kertesz.  Grunberg uitte al in het voorwoord van de bundel Bij ons in Auschwitz, een titel die hij ook aan het werk van Borowski   ontleende, de hoop dat hij hier meer lezers zou krijgen.  Terecht, bewijst Hierheen naar het gas. Al is Borowski geen gemakkelijke schrijver.  Alleen al zijn overdadige stijl vergt de nodige concentratie. Neem een zin als deze: ‘Het in vogelvlucht op drie groene rupsen met een gespikkelde, gegolfde rug en een onbeweeglijke romp gelijkende Bataljon liep stijf over de binnenplaats, die gebukt ging onder een zinderende zuil van zon.’ Het verbaast niet dat Borowski van oorsprong dichter was, anders dan de glashelder formulerende scheikundige Levi. Maar ook los van de stijl is het geen literatuur die wil behagen. Integendeel. Het schok-effect van zijn verhalen is groot, expres. Bij de meest wrede passages, opgeschreven met een huiveringwekkende vanzelfsprekendheid, dringt de vraag zich op, waarom lees ik dit eigenlijk? Bij Borowski en kampliteratuur in het algemeen voelt deze vraag altijd prangender dan anders. Lezen we om iets te leren over het kamp? Over wat literatuur vermag? Is het sensatiezucht? Of geloven we in de  extreme situatie van het kamp een diepere waarheid te kunnen ontdekken, die ons misschien zelfs houvast geeft voor ons eigen leven? Dat laatste is in ieder geval de belofte van het populairste boek van een Auschwitz-overlevende van de afgelopen jaren, Het geschenk van de 94-jarige Edith Eger. Eger overleefde het kamp waar ze als 17-jarige kwam en werd een wereldberoemd psycholoog: Oprah is groot fan. Haar bestseller biedt twaalf lessen om te overleven, met als belangrijkste inzicht dat slachtofferschap een keuze is. Ze leerde door Auschwitz dat ‘de ergste gevangenis niet de gevangenis was waar de nazi’s me in stopten. De ergste gevangenis bouwde ik zelf.’ Zo werd Auschwitz haar bron van zelfhulp. Haar levensfilosofie sluit aan bij de wijdverbreide gedachte dat er achter alles wat er gebeurt een diepere betekenis schuilgaat. ‘Misschien ging ik naar Auschwitz en overleefde het kamp zodat ik nu tegen jou kan praten, zodat ik als voorbeeld kan dienen van hoe je een overlever kunt zijn in plaats van een slachtoffer.’ Een  uitspraak die  ondenkbaar is in het Borowskiaanse universium, waar aan het lijden geen enkel nut of betekenis wordt toegekend. Sterker, Borowski laat zich haast expliciet lezen als een antithese van het werk van Eger. Neem bijvoorbeeld wat ze beiden schrijven over hoop. Voor Eger was het kamp het bewijs dat kiezen voor hoop letterlijk van levensbelang is. Borowski daarentegen noteert: ‘Het is de hoop die mensen apathisch naar de gaskamer laat gaan, geen verzet laat riskeren, hen onderdompelt in inertie. Het is de hoop die gezinsbanden verscheurt, moeders afstand laat doen van hun kinderen, echtgenotes zichzelf voor brood laat verkopen en hun mannen mensen laat doden. (…) Ons is niet bijgebracht hoe we ons van de hoop kunnen ontdoen en daarom komen we om in het gas.’ Is Eger een handleiding voor een hoopvol leven, dan is Borowski het tegenovergestelde. Of zoals Grunberg het zegt: ‘Borowski is de hoop van alle mensen die met zo min mogelijk hoop wensen te leven.’ Het ironische is dat wie door zijn wimpers naar Borowski’s levensverhaal tuurt zich op het eerste gezicht nog  best kan voorstellen dat hij zijn ervaringen Egeriaans inspirerend had kunnen opdienen. Anders dan Eger, Kertesz en Levi kwam hij niet in het kamp terecht omdat hij Joods was, hij werd opgepakt terwijl hij op zoek was naar zijn gearresteerde Joodse vriendin Maria Rundo. Tot zo ver een potentieel inspirerend liefdesverhaal. Eenmaal in het kamp werkte hij in de ziekenzaal, maakte vrienden, en schreef liefdesbrieven aan Maria. In een vluchtelingenkamp na de oorlog verhongerde hij bijna, maar hij bleef poëzie schrijven. De cynische verteller uit de verhalen moet dan ook niet automatisch worden vereenzelvigd met Borowski zelf in Auschwitz, al dragen ze dezelfde naam, want het is een duidelijke fictionalisering. Wat ons meteen wijst op het grootste verschil met Eger: zijn boek is geen therapie, maar literatuur.  En juist in hun literaire vorm hebben de verhalen van Borowski iets opwindends, omdat je het gevoel bekruipt dat hier iemand je over de verborgen, ‘echte’ waarheid vertelt. In de begeleidende tekst bij zijn bundel Stenen wereld, schrijft Borowksi dat hij op zoek is naar de waarheid, en een ‘werk [wil] schrijven dat recht doet aan deze onveranderlijke, moeilijke, uit steen gehouwen wereld.’  In een van zijn kampverhalen schrijft hij: ‘Ik weet niet of we het zullen overleven, maar ik zou willen dat we de dingen ooit bij hun naam zouden kunnen noemen, zoals moedige mensen doen.’  Volgens Grunberg is het werk van Borowski uniek omdat hij het aandurfde de waarheid van het kamp onder ogen te zien met een ‘onverschrokkenheid die soms de gedaante aannam van een wreedaardig genoegen.’ En in zijn ‘lucide wereld’ is ‘berouw nutteloos.’   Toch zouden de verhalen en de bundel als geheel niet zo indrukwekkend zijn, als het louter provocatief nihilisme was wat Borowski  ons voorschotelde. De dingen zijn betekenisloos geworden, hoop en heroïek zijn gevaarlijke ficties, maar  de kilte van de vertelstem komt voort uit een diep doorvoelde, allesverterende teleurstelling van Borowski in de wereld. Zonder ooit ergens in geloofd te hebben kan je ook niet teleurgesteld raken.  En doordat je deze diepe teleurstelling overal in zijn werk voelt, is hij uiteindelijk een  verteller  waar je geen hekel aan hebt, maar blijf  je je als geschokte lezer toch sterk verbonden met hem voelen.  De bundel laat daarbij een veel completer beeld zien van het werk van Borowski dan de paar schokkende scènes die altijd worden aangehaald, zoals inderdaad de moeder die wegloopt van haar kind. Ja, hij schetst een unheimisch universum waar Auschwitz een volstrekt geïntegreerd onderdeel van de rest van de wereld is. Maar het is geen universum dat verstoken is van liefde.  Er is de liefde voor Maria, ook al hield die uiteindelijk geen stand, en ook al biedt die liefde uiteindelijk geen troost. Toen hij zelfmoord pleegde had hij inmiddels al een affaire met een ander, en had Maria hem gezegd dat ze het wel zonder hem zou doen. Maar toch schrijft hij bij vlagen uitgesproken romantisch.  En ook in zijn beruchtste verhalen is hij ten diepste niet onverschillig.  Het klopt dat de  verteller geen verontwaardiging uit, en spreekt   met een vervreemdende ironische afstandelijkheid. Maar zelfs als je de verteller afstandelijk zou kunnen noemen, is het werk als geheel dat niet. Eerder woedend, en woede ademt betrokkenheid. Geen schrijver maakt zulke wrede observaties, als het hem niets kan schelen. En al is er geen sprake van heroïek, er is wel de moed die Borowski toont in zijn schrijven. De moed om zijn poëtica van de teleurstelling trouw te blijven. Dat maakt indruk. ‘De waarheid over de mens’ zul je bij Borowski niet vinden, net zo min als twaalf lessen die je helpen overleven. Maar zijn nalatenschap is een complex en confronterend literair werk, waarvan het onmogelijk is weg te kijken. 

●●●●●
||https://www.nrc.nl//nieuws/2022/09/22/hierheen-naar-het-gas-dames-en-heren-is-woedende-literatuur-die-je-dwingt-tot-lezen-a4142866
2022-09-23||Rutte: Nederland blijft Oekraïne wapensteun leveren||Nederland zal Oekraïne „met alle middelen” helpen om de oorlog tegen Rusland te winnen. Dat zei premier Rutte in antwoord van een vraag die gisteren kwam van Jan Paternotte (D66) over wapensteun aan het belegerde land. „Rusland mag de oorlog niet winnen”, zei Rutte. „Poetin wil een groot-Russisch rijk herstellen, zijn waandenkbeeld.” Daarmee ondermijnt hij „de naoorlogse orde die we hebben opgebouwd” en „dan dreigt een nog veel grotere oorlog”. „Dit raakt onze veiligheid, vrijheid en welvaart direct.” Daarmee is dit „ook onze oorlog”, al zijn we „niet zelf in oorlog met Rusland”, zei Rutte, een uitspraak die hij al vaker deed. Paternotte drong er gisteren in de eerste termijn van de Kamer bij het kabinet op aan om snel, voor de winter valt en Rusland nieuwe troepen naar het front stuurt, extra wapensteun te verlenen aan Oekraïne. Rutte gaf daar een volmondig ‘ja’ op, maar hij zei niet wat Nederland precies bijdraagt. Het zou gaan om onder meer munitie en training van militairen. De Tweede Kamer wordt daarover vertrouwelijk geïnformeerd, omdat het gevoelige informatie is in oorlogstijd. Vredesonderhandelingen
Morgen spreekt de premier de Algemene Vergadering van de Verenigde Naties in New York toe, vertelde hij. Daar wil hij onder meer zeggen dat de steun en de aandacht voor Oekraïne niet mogen verslappen. Eenmansfractie Wybren van Haga interrumpeerde hem. Hij vindt dat het kabinet „een ongelooflijk risico” aan het nemen is. Door het sturen van pantserhouwitsers en andere wapens staan volgens hem „onze eigen slachtkracht en onze eigen veiligheid op het spel” en „er komt een moment dat we de facto wel echt in oorlog zijn”, zei hij. Van Haga vindt dat Rutte zich moet inzetten voor deëscalatie en vredesonderhandelingen. Maar volgens Rutte is het niet aan Nederland om daarover te beslissen. „De enige die erover gaat is president Zelensky en zijn team”, zei hij.||https://www.nrc.nl//nieuws/2022/09/22/rutte-nederland-blijft-oekraine-wapensteun-leveren-a4142864
2022-09-23||Moeder van Sem Vijverberg weer vrijgelaten, blijft verdachte||De moeder van Sem Vijverberg, de pasgeboren baby die in 2006 dood tussen het riet werd aangetroffen in Doetinchem, wordt weer vrijgelaten. Dat heeft het Openbaar Ministerie donderdag gemeld in een persbericht. De vrouw blijft wel verdachte. Toen de vrouw begin september werd aangehouden, was nog niet zeker of ze de moeder van Sem was. Met dna-onderzoek is inmiddels vastgesteld dat dat wel het geval is. De rechter-commissaris gaat er daarnaast van uit dat de moeder de baby om het leven heeft gebracht uit angst voor ontdekking van de bevalling, als ze inderdaad de dader zou zijn. Daardoor verandert de verdenking van moord of doodslag naar kindermoord of kinderdoodslag – een lichter vergrijp, waarvoor de moeder niet mag worden vastgehouden.  De moeder is verschillende keren verhoord, schrijft het OM, en zei daarbij dat ze niets meer weet van de zwangerschap of de bevalling. Het OM laat onderzoeken „of en hoe dat mogelijk is” en hoopt er ook achter te komen wie de vader van Sem is.||https://www.nrc.nl//nieuws/2022/09/22/moeder-van-sem-vijverberg-weer-vrijgelaten-blijft-verdachte-a4142863
2022-09-23||De taal van deze Franse schrijfster is volstrekt uniek||Wie Hélène Cixous zegt, benoemt niet alleen een vrouw met een uitzonderlijke carrière, maar ook een wereld, een universum, een labyrint, een taal – uniek en onvergelijkbaar. Het autobiografische deel van haar oeuvre cirkelt rond plaatsnamen als Osnabrück, Oran, Jeruzalem en Parijs. Het zijn steden die het leven bepaalden van haar grootmoeder, haar moeder, haarzelf. Met haar moeder, die in 2013 op honderddriejarige leeftijd overleed, had ze een innige band.  Station Osnabrück naar Jeruzalem cirkelt rond haar  leven. ‘Je hebt altijd inlevingsvermogen gehad’, zegt de moeder tegen haar schrijvende dochter, ‘je hebt mij bedacht. Je schrijft en je denkt dat je ontdekkingen werkelijkheid zijn [...] ik ben geen fictie.’ Nee, haar moeder heeft ze niet verzonnen, haar geschiedenis ook niet. En toch heeft de tekst alle schijn van fictie – vanwege de stijl en de heel eigen registers. In de kern gaat dit boek over de zoektocht naar een ‘onontwarbare stamboom’, die van de familie Jonas, van haar moeders kant. En passant komt ze die van de familie Klein (haar grootmoeder) tegen, evenals die van Nussbaum (van de schilder Felix Nussbaum), Frank en Van Pels (die beide voorkomen in Het achterhuis van Anne Frank). Allemaal zijn ze verbonden met Osnabrück. Cixous heeft, zoals ze schrijft, al gravend een glimp opgevangen van ‘ontelbare individuele grote en kleine tragedies’. Ze maakte kennis met ‘een gek die zijn kleine Jodin Zuckerkrönchen noemde’ en ze las over de nacht waarin de nazi’s de synagoge in brand staken. ‘Naar Osnabrück gaan’, schrijft Cixous, is zoiets als ‘naar Jeruzalem gaan’: het betekent geheimen delven, doden tot leven wekken. Ze vindt foto’s (onder andere van een afscheid op een station), ontdekt historische feiten (bijvoorbeeld dat in 1935 een derde van de 90.000 inwoners van Osnabrück demonstreerde voor het verwijderen van de 230 Joden in de stad).  Drie jaar later vertrok haar grootmoeder, Rosi Klein, dan ook om bij haar dochter te gaan wonen in Oran, Algerije. Die dochter, Ève, vroedvrouw van beroep, was getrouwd met een arts. Beiden waren Joods maar niet gelovig. Rosi Klein was de enige van haar familie die het overleefde. ‘Broers en zussen deportiert. Daarna ermordet.’  Voor haar kleindochter, Hélène Cixous, geboren in 1937, zong ze Duitse liederen, Goethe en Heine. Ze vertelde haar de verhalen en anekdotes uit haar familiegeschiedenis. Cixous ging Engels studeren, promoveerde op James Joyce, werd hoogleraar en maakte naam als geëngageerd schrijver. Zo was ze betrokken bij de oprichting van de fameuze, experimentele Université Paris VIII-Vincennes en richtte er later het eerste centrum voor vrouwenstudies op. Beroemd werd ze met het Théâtre du Soleil waarin ze samenwerkte met Ariane Mnouchkine (zoals voor de onvergetelijke tragedie Norodom Sihanouk, koning van Cambodja). Ook stond ze aan de wieg van het Centre National du Livre en het Internationale Schrijversparlement. Decennialang gaf ze college over onder anderen Clarice Lispector, Ingeborg Bachman, Franz Kafka, Montaigne en Maurice Blanchot en doceerde ze ‘écriture féminine’; generaties studenten zijn erdoor gevormd. Haar feministische essay De lach van de Medusa (1975) werd een internationale bestseller.  Pas op latere leeftijd wijdde Cixous zich aan de geschiedenis van haar familie. De nu in het Nederlands vertaalde titel Station Osnabrück naar Jeruzalem is onderdeel van het weefsel van verhalen dat ze steeds uitbreidt. Al in 1999 verscheen Osnabrück en samen met haar vriendin Cécile Wajsbrot bracht ze in Une autobiographie allemande (2016) haar gecompliceerde relatie tot Duitsland in kaart.   Naar Osnabrück, de stad waar het allemaal begon, de stad die zo vaak in haar gesprekken voorkwam, ging Cixous pas na het overlijden van haar moeder. Het was een beladen stad, er was niemand meer over die ze kon opzoeken. Ze kende er alleen doden, ‘mensen die springlevend zijn in boeken’. Enerzijds schrijft ze ‘Maman verwacht me’, maar het kon net zo goed mislukken, niet méér worden dan een ‘droom-die-niet-aankomt’. Met behulp van de ‘vervlochten herinneringen’, reconstrueert ze haar familiegeschiedenis, met ‘toevoeging van allerlei soorten vergetelheid’. Cixous’ autobiografische werk kent een volstrekt eigenzinnig taalgebruik, vol neologismen, meerduidig taalgebruik en samentrekkingen, soms uit verschillende talen. Ze kan een zin beginnen en hem plots afbreken. Ze laat leestekens weg, wisselt binnen één alinea van perspectief of gaat van monoloog naar dialoog. Ze zet de schijnwerper op Duitse woorden: Angemeldet. Vertreibung. Vernichtung. Entrechtung. Achtung. Haar tong ‘ligt dwars’. Haar zinnen ‘stamelen in het Duits’. Haar teksten zitten vol  referenties aan Shakespeare, Homerus en klassieke tragedies. Het maakt het lezen van Cixous tot een complexe tocht door literatuur en geschiedenis, een avontuur waarbij je als lezer flink je best moet doen en voortdurend wordt uitgedaagd tot creatief lezen en associëren. Vertaalster Désirée Schyns is er glansrijk in geslaagd de finesses van Cixous’ gecompliceerde taal in het Nederlands uit te lichten. Neem de manier waarop zij haat-liefde-verhouding van Cixous ten opzichte van het Duits verwoordt: ‘O zoete Duitse taal, zwierige kompaan der dichters, je werd behandeld als een Joods proefkonijn in het concentratiekamp, op je tedere poezenlichaam werden stukken krokodil getransplanteerd, ze hebben slagtanden in je woorden geplant’.  Vergeet de gruwelijke gebeurtenissen uit het verleden niet, lijkt Cixous ons op haar geheel eigen wijze toe te roepen. Wees waakzaam!   Net als haar moeder, die haar leven lang een koffer klaar had staan. 

●●●●●
||https://www.nrc.nl//nieuws/2022/09/22/de-taal-van-deze-franse-schrijfster-is-volstrekt-uniek-a4142865
2022-09-23||Howard Jacobson worstelt met zijn autobiografie; juist daarom is hij zo goed||Met Moederskind heeft Howard Jacobson misschien wel zijn ideale boek geschreven. Geen roman deze keer, maar een memoir. In het boek beschrijft Jacobson zijn leven tot aan het punt waarop hij als romancier debuteerde, en aangezien dat pas gebeurde toen hij veertig was, bestrijkt Moederskind een groot deel van zijn leven – de helft, vooralsnog. Jacobson, die in 2010 enigszins onverwacht de Booker Prize won met De Finklerkwestie, ontpopt zich als een gedreven en onderhoudend autobiograaf.  ‘Lang voordat schrijvers zichzelf aan de wereld onthullen’, schrijft de auteur, ‘vertellen ze het verhaal van hun leven aan zichzelf.’ We lezen dus een verhaal dat hij in de loop der jaren aan zichzelf heeft verteld, en herverteld, en bijgeslepen. Jacobson probeert zich daarvan bewust te zijn. Kenmerkend voor hem is ook dat hij de zojuist geciteerde uitspraak doet in een voetnoot; stellige uitspraken verbergt hij graag een beetje.  In een autobiografie lijkt eerlijkheid onvermijdelijk. Maar hoe verhoudt eerlijkheid zich tot de wil je zelfbeeld te behouden en het verlangen je lezers te onderhouden? Vooral in het begin van Moederskind zie je de auteur met die vraag worstelen. Hij maakt gebruik van humor en zelfrelativering, en dat resulteert in onderhoudend proza. Maar hoe meer hij vordert, hoe beter hij erin slaagt een indringend en soms zelfs schrijnend relaas van zijn ontwikkeling te geven. Jacobson werd in 1942 geboren in een joods gezin en groeide op in Manchester. Zijn vader was marktkoopman en goochelaar, zijn moeder een huisvrouw die, zoals later in het boek zal blijken, haar ambities opzij had gezet en haar zoontje graag gedichten voorlas. Als jongen had Jacobson vooral te kampen met zijn vader, die een man van de daad was (ooit sloeg hij het paard van fascistenleider Oswald Mosley een bloedneus), terwijl zijn zoon zoekende was, en lezende: met tassen tegelijk sleepte hij de tweedehandsboeken zijn tienerkamer in. Later studeerde Jacobson (als ‘joodse arbeiderszoon’) in Cambridge en werd hij docent, onder andere in Australië, en ondertussen trouwde hij drie keer.  Jacobson lardeert zijn relaas met mooie, soms hilarische dan wel surrealistische anekdotes. Misschien had het verhaal iets korter gekund, maar bij nader inzien heeft hij al die woorden nodig om schaamte te overwinnen en tot de kern te komen. Eigenlijk heeft zijn verhaal drie kernen: zijn ouders, het jodendom en zijn schrijverschap. Mede door de derde heeft hij zich met de andere twee kunnen verzoenen, zo lijkt het. Zijn schaamte heeft onder meer betrekking op zijn slordige liefdesleven. Moederskind is eerder een monument voor zijn ouders dan voor zichzelf. Geen monument als een klassiek standbeeld; eerder een grillig kunstwerk met haken en ogen – maar wel een kunstwerk waaraan met veel liefde is gewerkt. Ook al heeft Jacobson het meest geworsteld met zijn vader, vooral de moeder blijft je bij. Het aan haar gewijde nawoord is zonder meer ontroerend, vooral wanneer Jacobson beschrijft hoe hij na haar dood haar zakagenda’s uit de jaren dertig in handen krijgt. De dagboekaantekeningen die ze heeft bijgehouden, en waarin ze haar bescheiden maar nooit gerealiseerde dromen en ambities beschrijft, raken Jacobson recht in het hart. En niet alleen hem. De titel bereidde ons al voor: uiteindelijk is Moederskind een moederboek. 

●●●●●
||https://www.nrc.nl//nieuws/2022/09/22/howard-jacobson-worstelt-met-zijn-autobiografie-juist-daarom-is-hij-zo-goed-a4142862
2022-09-23||Het ontroerende ‘Morris’ behoort tot Bart Moeyaerts beste werk (●●●●●)||‘Hij snikte een keer – één keer maar. Die snik had hij nog over van afgelopen nacht. Als je stiekem huilt, huil je nooit helemaal uit.’ Dit citaat uit Bart Moeyaerts nieuwe kinderboek Morris laat gelijk zien waar de winnaar van de Astrid Lindgren Memorial Award 2019 goed in is: met weinig woorden veel zeggen. Dat Morris, een jaar of zeven, worstelt met een groot verdriet, voel je direct. Verwacht overigens niet dat Moeyaert zal onthullen hoe dat zo gekomen is: wat er precies is gebeurd en waarom het jongetje  bij zijn oma en haar wegloophond  Houdini woont, blijft ongezegd. Wat niet betekent dat Morris’ verdriet geen rol in het verhaal speelt.   Het plot laat zich eenvoudig navertellen. Als  Houdini voor de zoveelste keer ontsnapt, de nabijgelegen berg op, gaat Morris   op zoek. Hij vindt de hond. Maar op de terugweg begint het te sneeuwen, zo hard ‘alsof er in de wolken een luik was opengegaan’. Terwijl dikke vlokken de lucht vullen probeert Morris zijn weg te vinden. De levenslustige hond ruikt zijn kans en verdwijnt in de sneeuw. In spaarzame zinnen zonder dat daar (valse) volwassen emoties doorheen klinken, toont Moeyaert razend knap hoe verloren het kind zich voelt. Hartroerend  is de scène waarin Morris Houdini roept: ‘Zijn echo galmde zachtjes door het dal. Alsof er op een paar andere besneeuwde bergen ook naar Houdini werd gezocht. Dat was eerst grappig, maar als je er langer over nadacht niet. De hond leek ineens nog meer kwijt dan eerst.’ Eveneens sterk: het geladen moment waarop Morris plots oog in oog staat met een kolossale ram en een wild uitziende jongen die hem uitdaagt. ‘Zijn hart was dat van een haas’, maar, schrijft Moeyaert veelzeggend, ‘Morris hield zijn mond. Als je zwijgt, verdwijn je half.’ Morris lijkt een karakteristiek Moeyaert-kind, een wat eenzaam jongetje verloren in een letterlijk en figuurlijk koude wereld. Maar wanneer de twee jongens samen voor de sneeuwstorm moeten schuilen, blijkt hij onverwacht moedig. Morris heeft weliswaar geen ram, maar wel een hond en wie zegt dat die niet gevaarlijk is? Bovendien ontdekt hij dat zijn metgezel het ook niet makkelijk heeft. De jongen heeft honger en een vader die hem overal de schuld van geeft. Vol gevoel en passend bij Morris’ kinderblik beschrijft Moeyaert hoe er voorzichtig een onuitgesproken  begrip ontstaat. Ondertussen licht hij subtiel tipjes van Morris’ verdriet op. Als de jongen over zijn akelige vader vertelt, denkt hij: ‘Maar je doet wel iets samen met je papa’.  Morris is meer dan een treffend geschetste, loepzuivere momentopname uit een kinderleven. Het kleine winteravontuur is evenzeer oprecht spannend. Zal Houdini gevonden worden? En wie is eigenlijk Randy Pek, de geheimzinnige man die Morris’ oma regelmatig bezoekt?   De sprookjesachtige winterprenten van Sebastiaan Van Doninck voegen behalve sfeer knap eigen verhaalelementen toe. Zo doet Van Donincks uit het winterbos oprijzende reuzenram met poten als dennenbomen je je afvragen of het beest niet aan Morris’ fantasie is ontsproten. Niet minder suggestief is de prent waarop het jongetje oog in oog staat met Randy Pek: het hoofd van de man buigt niet toevallig mee met de zwaar besneeuwde dennentop terwijl Morris dapper naar hem omhoogkijkt. Loopt alles dan toch goed af? Een ding is zeker, Morris behoort tot Moeyaerts beste werk. 
●●●●●
||https://www.nrc.nl//nieuws/2022/09/22/het-ontroerende-morris-behoort-tot-bart-moeyaerts-beste-werk-a4142861
2022-09-23||Femke Brockhus schreef een prachtige roman over een vrouw die de wanhoop niet kon weerstaan (●●●●●)||Op de eerste pagina van Femke Brockhus’ tweede roman Kleine haperende vluchten menen schrijfster Julia en haar geliefde, een naamloze architect, dat ze de rust hebben gevonden. Samen met hun dochtertje zijn ze neergestreken in een huis op een heuvel, met de zee op loopafstand. Dan verdwijnt Julia. De architect wacht en ‘telt de uren.’ Maar ze komt niet terug.  Net als haar debuutroman Laat het stil zijn (2017) is Kleine haperende vluchten een prachtige poëtische roman door de consciëntieuze formuleringen, de ijzersterke beelden en de desperate sfeer die Brockhus oproept met haar zinnen. Dat gebeurt soms al door een simpele zin: ‘Ze at snel en veel en verder zweeg ze.’   Met al haar rake vergelijkingen vervult Brockhus een elementaire functie van literatuur: het verwoorden van het onzegbare. Wanhoop, angst en radeloosheid worden invoelbaar, omdat Brockhus het ongrijpbare concreet maakt: ‘Paniek voelt als vlinders, alsof elke lichaamscel steeds heter begint te trillen, zich opmaakt voor een vlucht.’  Hoe erg Julia ook haar best doet om anderen op afstand te houden, we komen toch dichtbij omdat Brockhus haar woelige innerlijke leven, zonder te simplificeren of uit te leggen, zo helder weet op te roepen. Haar gemoedstoestand voelt als een schreeuw zonder geluid; ze kan haar lijden niet helder verwoorden en dit verstrekt de vertwijfeling. De fragmentarische vorm van de roman sluit hier naadloos bij aan; het vele wit dat al die korte sensitieve zinnen omringt, is als een ijzige stilte die een intense somberheid evoceert.  Ook Brockhus vorige roman was doordrenkt van vertwijfeling. ‘Wanhoop is de weg van de minste weerstand’, zei Ruth in Laat het stil zijn. In dit benauwende verhaal werden de zusjes Ruth en Carmel afgesneden van de wereld, eerst door hun gevangenschap in een schouwburg, daarna door een barre tocht waartoe ze werden gedwongen. Leven was vooral: overleven.  Dat geldt ook voor Julia. Al sinds haar puberteit heeft ze een doodswens die beurtelings sluimert en opleeft. Het huis op de heuvel beschouwt ze als schuilplaats, maar dat is niet genoeg: ‘Wat ze eigenlijk echt wil is beschutting vinden in zichzelf.’ Schrijvend zoekt ze naar bescherming, maar ze kan het ongrijpbare niet vangen: ‘Ze wil zichzelf dat nest in schrijven, maar de tijd lost op. Haar stem is stof geworden.’ Is de stilte een kwelling of remedie? In The Bell Jar van Sylvia Plath zegt protagonist Esther Greenwood: ‘The silence depressed me. It wasn’t the silence of silence. It was my own silence.’ Ook bij Julia is niet de geluidloze omgeving het probleem: ‘Ze ademt de stilte.’  Plaths leven en literatuur zijn subtiel verweven in Kleine haperende vluchten. Nadat Julia de architect in zijn wang heeft gebeten, zoals Plath deed toen ze Ted Hughes voor het eerst ontmoette, zegt ze tegen hem: ‘Jij bent mijn Ted Hughes’. Waarna ze toelicht: ‘De dichter. Bewaarder van rampspoed. Schuldeigenaar.’  Het project van de architect is een ingenieuze verwijzing naar de roman van Plath, een gebouw met ‘een huid van glas’: ‘Het glas moet het dorp spiegelen vanbuiten, maar vanbinnen een onzichtbare grens met de buitenwereld vormen.’ Esther Greenwood én Julia hebben het gevoel alsof ze zich bevinden onder een glazen stolp en worden geteisterd door die onwaarneembare grens. Tussen Julia en de wereld is er een onoverbrugbare afstand en dit voedt haar eenzaamheid. En net als zijn geliefde verdwijnt ook zijn project. Eerst krijgt de architect bericht dat er een barst in een glaswand zit, niet lang daarna wordt het dorp opgeschrikt door een luide klap: zijn werk ligt in puin. Project verwoest, vrouw kwijt en ondertussen moet hij in zijn eentje zorgen voor hun dochter. Dat doet hij met toewijding en zijn zorgzaamheid wordt door Brockhus treffend teder beschreven; het blaast wat warmte in de roman.  Julia wilde weg, maar zo houdt een rechercheur de architect voor: ‘Dat betekent nog niet dat ze niet gevonden wil worden.’ Die dubbelzinnigheid maakt de roman spannend. Herhaaldelijk had ze haar verdwijning al indirect aangekondigd. Vlak na haar vermissing herinnert de architect zich het verhaal dat Julia hem eens vertelde: dat ze zich als kind had verstopt in de wasdroger. Als ‘een opgekruld warm geheim’ wachtte ze tot ze werd gevonden. En in haar studententijd zat Julia soms een dag lang in de tram: ‘De beweging suste, bracht haar tot rust, zachtjes werd ze opgenomen in het alledaagse gedruis. Je kon erin verdwijnen, zei ze. Alleen de persoon die eigenlijk jouw plek wil merkt je op.’ Onophoudelijk wordt Julia heen en weer geslingerd door tegenstrijdige verlangens: om te verdwijnen en om gezien te worden. En door de serene vertelling wordt die verscheurdheid des te indringender en voel je dat er geen ontsnapping mogelijk is.  Het was onvermijdelijk dat Virginia Woolf de dood opzocht, zegt Julia tegen de architect. Ook Woolf verdween – al liet ze een ontroerend briefje achter voor haar man. Ze verdronk zichzelf in de rivier, het duurde weken voordat ze werd gevonden. Nog een aankondiging: als ze op een warme nazomerdag gaan zwemmen raakt de architect Julia kwijt. Dan komt ze weer boven, vraagt hem niet boos te zijn en zegt grappend: ‘Ik zoek bananenvissen.’ Dit is een verwijzing naar ‘A Perfect Day for Bananafish’ van J.D. Salinger – de schrijver die plots rigoureus verdween uit het publieke leven. In dit schrijnende korte verhaal vertelt hoofdfiguur Seymour Glass over het tragische leven van bananenvissen. Aan het einde van het verhaal schiet Seymour zichzelf dood.  Al die verwijzingen lijken voorafschaduwingen, maar bovenal versterken ze, zonder dat het koket wordt, Julia’s complexe karakter. Ze laat zich niet vastpinnen. Net als de architect blijven we in het ongewisse over het waarom van haar verdwijning. Een ding staat vast: Julia kon de lokroep van de wanhoop niet weerstaan. 
●●●●●
||https://www.nrc.nl//nieuws/2022/09/22/femke-brockhus-schreef-een-prachtige-roman-over-een-vrouw-die-de-wanhoop-niet-kon-weerstaan-a4142859
2022-09-23||Siebelinks nieuwste, korte roman voelt zowel te dik als te dun||Bij de verjaardagspost van de 84-jarige Ruben Sievez zit een onverwacht briefje van zijn voormalige buurmeisje – de dochter van de oude huurbaas van de bloemenkwekersfamilie Sievez. Na diens dood was de familie door geldnood gedwongen een deel van het erf af te staan, waarna  een  sporthal verrees – iets wat de familie, en zeker   Ruben, nooit  te boven kwam. Nu blijkt uit het briefje dat ze gepiepeld zijn: de huurbaas had de wens achtergelaten dat de familie en het erf  in bescherming genomen moesten worden. Het liep anders – en Ruben speelde daarin misschien wel een cruciale rol, door zijn mond voorbij te praten over de geldzorgen. Het schuldgevoel beklijfde. Dat wrange besef, jaren te laat, is de probleemstelling van het nieuwe Brengschuld van Jan Siebelink (1938). Het is een korte roman die je zowel te dik als te dun kunt noemen. Want het huurbriefje is welbeschouwd een te klein dramatisch gegeven om een  roman mee te  vullen. Wat  verder aangesneden wordt, aan familiezeer, schuldgevoelens en trauma’s, komt er juist wat bekaaid vanaf. Voor beide manco’s moet de verklaring zijn dat dit verhaal vooral  een bouwsteentje betreft in Siebelinks cyclus rond de bloemenkwekerij van zijn jeugd – waarvan zijn grote succesboek Knielen op een bed violen (2005)  het hart vormt.  Siebelink, die de laatste jaren steeds losser en achtelozer is gaan schrijven,  noem het impressionistisch of soeverein, begint zijn verhaal nog met  Sievez’ ontmoeting met een oude vriend, waarna die het boek uit rent en nauwelijks meer terugkeert. Ook de  lijn in het heden, waarin de herinnering aan de sporthal-episode opdoemt, wordt onbevredigend afgerond. Zelfs de  reden voor de coulance van de huurbaas – een barmhartige daad tijdens de oorlog – stipt hij slechts aan, waar die meer ruimte had verdiend. Rubens verhoudingen tot zijn broer, zijn vader (de bloemkweker Hans Sievez die in Knielen onder de invloed van een zwaar-christelijke sekte komt), zijn dochter – Siebelink wijdt er wat pennenstreken aan. Echt te weinig om de roman te kunnen rechtvaardigen. Maar moet je Brengschuld zo beoordelen, als losstaande roman? Jan Siebelink laat zich, dat toont dit boek  wel aan, inmiddels vooral lezen als een schrijver van een oeuvre. En aan het verhaal van de cyclus voegt hij wel degelijk iets toe: een (financieel) motief dat ten grondslag zou kunnen liggen aan de latere godsdienstwaan en de neergang van de kwekerij.  Een voetnoot? Voor de oude  mijmeraar Ruben Sievez is het wezenlijk, onversaagd als hij blijft zoeken naar het verloren paradijs dat de kwekerij ooit was. In de bloemige taal die Siebelink  nog altijd uit zijn mouw schudt, blijft hij wegdromen bij herinneringen aan het dieven en  verspenen, de bloeiende scabiosa en brandende liefde… ‘Het was allemaal zo lang geleden en toch nog zo levend’ – zo is het voor Siebelink, voor Ruben Sievez, en kan het zijn voor de liefhebber. 

●●●●●
||https://www.nrc.nl//nieuws/2022/09/22/siebelinks-nieuwste-korte-roman-voelt-zowel-te-dik-als-te-dun-a4142858
2022-09-23||Levenslang voor Chinese ex-minister vanwege corruptie||De voormalige minister van justitie van China Fu Zhenghua krijgt levenslang vanwege corruptie. Dat meldt de Hongkongse krant South China Morning Post donderdag. De 67-jarige Fu kreeg een voorwaardelijke doodstraf, die na twee jaar zal worden omgezet in een levenslange gevangenisstraf zonder kans op vervroegde vrijlating.  De ex-minister is door een rechtbank in de noordoostelijke provincie Jilin schuldig bevonden aan corruptie. Fu zou zich sinds 2005 voor bijna 17 miljoen dollar (ongeeer 17,3 miljoen euro) hebben laten omkopen, onder meer in zijn functie als een van de meest prominente politiechefs van het land. Hij zou zijn functie hebben misbruikt om de vermeende misdaden van zijn broer te verdoezelen. Waarvan de broer van Fu precies verdacht wordt door Chinese autoriteiten, is niet bekend. Een rechtbank in de noordoostelijke provincie Jilin heeft Fu schuldig bevonden.  Woensdag werden drie andere voormalige politiechefs veroordeeld tot jarenlange gevangenisstraffen. Zij werden onder meer beschuldigd van corruptie en ontrouw aan de Chinese president Xi Jinping.  South China Morning Post en persbureau Reuters spreken van een ‘zuivering’ van overheidsfunctionarissen, die vlak voor een belangrijk congres van de Communistische Partij op 16 oktober geïntensiveerd wordt. Precies wanneer de derde machtstermijn van Xi naar verwachting definitief wordt.  President Xi is al jaren bezig met een anti-corruptiecampagne, waarbinnen geregeld overheidsfunctionarissen gearresteerd worden. Volgens mensenrechtenorganisatie Human Rights Watch maakt de Chinese overheid gebruik van illegale arrestaties, martelingen en het zogeheten Shuanggui-systeem om verklaringen los te krijgen. Onder dat systeem zouden ambtenaren, bankiers en universiteitsdocenten door middel van marteltechnieken worden gedwongen tot valse verklaringen. ||https://www.nrc.nl//nieuws/2022/09/22/levenslang-voor-chinese-ex-minister-vanwege-corruptie-a4142854
2022-09-23||Opinie | Zet de sancties door: het maakt de Russische oorlogsmachine wél kapot||Het is zeven maanden  sinds Rusland Oekraïne aanviel en verbazingwekkend snel een breed pakket aan sancties tegen Rusland werd afgekondigd door de VS, Europa, Japan, Taiwan en ondersteund door Zuid-Korea. Het was een teken van de brede steun voor Oekraïne. Maar door de stijgende energieprijzen twijfelen velen nu aan de voortzetting daarvan, zoals duidelijk werd op de eerste dag van de Algemene Politieke Beschouwingen. De hashtag ‘niet mijn oorlog’ figureert prominent en de winter is nog niet eens begonnen.  Paul van Hooft en Sofia Romansky zijn  verbonden aan het Den Haag Centrum voor Strategische Studies.  Het is daarom noodzakelijk dat de Nederlandse regering, evenals Europese bondgenoten, de samenleving een duidelijk en overtuigend verhaal vertelt over de zin en onzin van de sancties en de Russische vooruitzichten in de oorlog. Sancties worden vaak voorgesteld als een straf, bedoeld om de wil om oorlog te voeren te ondermijnen. Daar zijn weinig succesvolle historische voorbeelden van. Sancties ondermijnen echter wel degelijk het Russische vermogen om de oorlog voort te zetten. Poetins toespraak, deze week, waarin hij gedeeltelijke mobilisatie aankondigde, onderstreept de steeds diepere scheuren in dat vermogen. De Russische defensie-industrie kraakt namelijk aan alle kanten. Het ontbreekt fabrieken aan onderdelen voor de machines en aan onderdelen voor wapens. De Russische krijgsmacht doet al een diepe greep in de overgebleven en slecht onderhouden voorraden uit de Koude Oorlog. Het is niet voor niets dat Rusland drones uit Iran en munitie uit Noord-Korea importeert.  De grootste Russische achterstand is op het gebied van halfgeleiders. Halfgeleiders zijn cruciale onderdelen in alle hoogstaande technologie die draait om snelle dataopslag en analyse. Dat gaat niet alleen over smartphones en auto’s, maar ook alle geavanceerde militaire technologie vereist voor moderne oorlogsvoering, zoals de geleidingsystemen van precisiewapens. Een onlangs verschenen rapport van het Britse Royal United Services Institute, en bijvoorbeeld een rapportage van Politico,  laten zien dat Russische wapens afhankelijk zijn van Amerikaanse, Europese, Japanse, Koreaanse en Taiwanese onderdelen, specifiek halfgeleiders – bijvoorbeeld ook die van het Nederlandse bedrijf NXP.  Voorbeelden zijn Russische kruisraketten zoals de Kh-101 en de Iskander, evenals de radars om doelen te vinden, drones zoals de Orlan-10, en andere moderne wapens.  Dit is niet een nieuw probleem voor Rusland. In de jaren tachtig was het Sovjet-leiderschap zich er al goed bewust van dat het in de militaire precisie-revolutie op de VS achter begon te lopen. Dit was een van de aanleidingen voor de koerswijziging die toenmalig president Gorbatsjov inzette en die leidde tot het einde van de Koude Oorlog.  Het heeft Rusland na het uiteenvallen van de Sovjet-Unie een kwart eeuw gekost om zijn krijgsmacht te repareren en moderniseren – met twijfelachtige resultaten zoals het verloop van de invasie laat zien. De huidige Russische defensie-industrie kan de wapens wel zelf ontwerpen, maar alleen gedeeltelijk zelf de onderdelen bouwen.  Pogingen tot importsubstitutie hebben nog nauwelijks vruchten afgeworpen. Poetins oproep daartoe in zijn toespraak kan daar weinig aan veranderen.   Elke stap van de halfgeleider-productieketen vereist namelijk extreem gespecialiseerde kennis, van het ontwerp van de chips, de lithografiemachines, de daadwerkelijke fabricage, en zo verder. De VS, Europa, Japan, Zuid Korea, en vooral Taiwan blinken uit in verschillende stappen. Allemaal onderschrijven ze nu de sancties tegen Rusland.  Rusland heeft beperkte alternatieve routes. Hoewel China veel halfgeleider-productiecapaciteit heeft en een economie vele malen groter dan die van Rusland, is het nog niet gelukt achterstanden in de ontwerpfase in te halen. China is tot nu toe terughoudend geweest met daadwerkelijke in plaats van retorische steun, en zelfs die laatste was zwak tijdens de septemberbijeenkomst van de Shanghai Cooperation Organisation (SCO). China lijkt vooralsnog bang dat Chinese bedrijven door secundaire sancties worden geraakt. De Russische inlichtingendiensten proberen via illegale netwerken nu zo veel mogelijk onderdelen in te kopen, vooral bij kleine bedrijven in Europa. De Europese diensten werken dit tegen. De Russische economie kan niet hermetisch afgesloten  worden, maar hoe moeilijker en duurder de Russische toegang tot internationale technologie wordt, des te minder wapens ze kunnen produceren met een acceptabele kosten/kwaliteit-verdeling.  Het voortzetten van de sancties ondermijnt dus het Russische vermogen de oorlog voort te zetten. Dat vermogen verzwakt ook op andere manieren, en dan bedoelen we nog niet eens de recente Oekraïense successen op het slagveld. Het afsnijden van de gastoevoer is zeer pijnlijk voor Europeanen, maar omgekeerd blijft de Russische staatskas sterk afhankelijk van olie- en gasinkomsten. Rusland moet nog veel investeren in alternatieve infrastructuur, en de rest van de economie draait slecht zonder toegang tot buitenlandse onderdelen en kennis. Het aantal Russische militaire slachtoffers is hoog.  De aankondiging van Poetin over de gedeeltelijke mobilisatie van Russische reservetroepen bevestigt dat de druk op Rusland effect heeft. Poetin raakt steeds meer gefrustreerd door de mislukkingen in zijn ‘speciale militaire operatie’ tot nu toe. Poetin kan er inderdaad nog voor kiezen om te mobiliseren. Tegelijkertijd zal de gedeeltelijke mobilisatie niet snel veel kunnen toevoegen aan de militaire effectiviteit. De dienstplichtigen zullen snel en onvolledig (bij)getraind moeten worden, waarbij Rusland door de verliezen een groeiend tekort heeft aan ervaren officieren. Bovendien verandert er niets aan de logistieke problemen waar Rusland mee kampt.    Daarentegen zou het stopzetten van de sancties en een staakt-het-vuren, waar de critici op lijken aan te sturen, Rusland een adempauze geven en de kans zijn huidige controle te consolideren over het zuiden en oosten van Oekraïne, en daarmee de Oekraïense toegang tot de Zwarte Zee en graanexporten. Het zou ook Poetins inschatting van voor februari 2022 van Europeanen als zwak en verdeeld bevestigen, en daarmee de dreiging van het Russische energiewapen in stand houden.  Het doelgericht en voor de lange termijn kapotmaken van de Russische oorlogsmachine is een duidelijk verhaal dat verteld moet worden. Het biedt de Nederlandse samenleving – en die van West-Europese buren – het vooruitzicht dat er licht aan het einde van de tunnel is in deze verwoestende oorlog. ||https://www.nrc.nl//nieuws/2022/09/22/sancties-bemoeilijken-oorlogvoeren-wel-degelijk-a4142857
2022-09-23||Waarom heeft een mandarijn soms één vies partje?||Fris en oranje liggen ze in de winkels: mandarijnen, sinaasappels, clementines, minneola’s. Maar soms zijn het dooie mussen. Ze zijn nauwelijks te pellen of zitten juist veel te los in hun jasje, ze blijken zuur, droog, vellerig, vol pitten of deels al verrot vanbinnen. Hoe kan dat? En waarom zijn die afwijkingen vaak beperkt tot slechts één partje? Citrusproductie is een wereld op zichzelf – ook qua wetenschappelijk onderzoek. Google Scholar geeft maar liefst 1,5 miljoen hits op het woord ‘citrus’. De onderwerpen lopen uiteen van ziekten, geschiedenis en economie tot kweekmethoden, veredeling en genetica. Eén slecht partje is evolutionair handig. Een kleine greep: de oudste referentie aan citrus is in het Sanskriet, in de spirituele tekst Vajasaneyi Samhita (vóór 800 v.Chr.). Citrus komt oorspronkelijk uit Zuidoost-Azië. De wereldwijde productie is meer dan 125 miljoen ton per jaar, met China, Brazilië, de VS, Mexico en India als voornaamste productielanden. Al in 1936 verscheen er een boek over citrusziekten. En de bacterieziekte  huanglongbing, oftewel citrus greening, veroorzaakt verliezen tot wel 60 procent. Toch zijn citrusziekten niet de voornaamste oorzaak van vieze mandarijnen. Zieke partijen komen niet door kwaliteitscontroles heen. Belangrijker is een aantal randvoorwaarden die bepalen hoe lekker een mandarijn is.  Maar liefst 30 procent van de smaakbeleving van een mandarijn zit hem bijvoorbeeld in het mondgevoel, aldus een Chinese studie in BMC Genomics uit 2018 . Bij dat mondgevoel is het omhulsel van de partjes heel belangrijk. Dat kan dun zijn of dik, knapperig of taai, sappig of zelfs houtig. De Chinese onderzoekers ontdekten dat in variëteiten met dikke, taaie huidjes meer genen zijn aangeschakeld voor pectine (verantwoordelijk voor verdikking, ook in jam), cellulose (stevigheid) en lignine (houtigheid).  „De variëteiten van mandarijnen zijn van zichzelf heel verschillend in smaak”, vertelt Pablo Broch Sebastia, mede-oprichter van Citrus Sebastia. Dit Spaans-Nederlandse importbedrijf werkt samen met boeren in Valencia. „Sommige zijn sappiger, andere vleziger. Het hangt er ook vanaf of het een originele pure mandarijn is, of een kruising tussen een sinaasappel en een mandarijn. De kenmerken van het ras bepalen hoe lang de mandarijn houdbaar is en hoe snel die uitdroogt.”  Daarnaast zijn de groeiomstandigheden van belang, vervolgt Sebastia. „Als mandarijnen plotseling afkoelen, worden ze droger – zowel vóór als na de oogst.” En zo noemt Sebastia nog een handvol factoren die de smaak, structuur en sappigheid van mandarijnen bepalen: grondsoort, boomsoort waarop geënt is, waterkwaliteit, nabijheid van de zee, irrigatiemethode en gebruik van kunstmest en bestrijdingsmiddelen. „Hoe natuurlijker, hoe beter, maar dat is wel vaak duurder”, vat hij samen. Mandarijnen die je koopt bij Citrus Sebastia, komen uit één streek. Andere importeurs mengen vaak hun mandarijnen. „Als je een netje koopt van een kilo, dan kan er een mandarijn in zitten uit elke regio in Spanje en zelfs uit Noord-Afrika.” Daarom kunnen smaak en kwaliteit binnen een netje en binnen een seizoen ook zo verschillen. Over het algemeen, weet Sebastia, worden mandarijnen in de loop van het seizoen steeds zoeter en sappiger. Maar rotte appels – of slechte partjes, in dit geval – kunnen er altijd tussen zitten. Waarom dan soms slechts één partje? Het antwoord daarop ligt wellicht voor de hand: omdat bederf vaak op één plekje ontstaat. Het taaie velletje houdt het beperkt tot één segment. Handig, evolutionair gezien. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/22/waarom-heeft-een-mandarijn-soms-een-vies-partje-a4142717
2022-09-23||Opinie | Met probleemmanagement veroorzaakt dit kabinet meer problemen dan het oplost||Eerder deze week werd bekend dat dit kabinet lage cijfers scoort in het EenVandaag Opiniepanel. En dat is niet verwonderlijk. Enerzijds is Nederland de afgelopen jaren de ene na de andere crisismodus aangepraat. Van de coronacrisis richting stikstofcrisis en van klimaatcrisis naar de asielcrisis en nu richting een energiecrisis. Anderzijds is er een beweging ingezet van Big Society (de Koning sprak in de Troonrede van 2013 nog over de omslag naar een ‘participatiesamenleving’) naar Big State, waarbij we hebben gezien hoe bij opeenvolgende crises de nationale overheid volledig de regie en verantwoordelijkheid naar zich toe heeft getrokken. Dat zagen we bij de financiële crisis, de coronacrisis en nu bij de energiecrisis.     Mark van Ostaijen is als bestuurssocioloog verbonden aan de Erasmus Universiteit Rotterdam en Managing Director van het Leiden-Delft-Erasmus Centre Governance of Migration and Diversity. Ironisch genoeg heeft dit kabinet die cijfers een beetje over zichzelf afgeroepen. Want sociologen weten: ‘doing good, but feeling worse’ – als een overheid de indruk gaat wekken dat zij alle problemen kan oplossen, dan zorgt het uitblijven van een oplossing uiteindelijk voor immense onvrede. Bovendien, als een overheid in de veronderstelling gaat leven dat alle onheil kan worden afgewend, dan slaat het onheil als een boemerang terug op die overheid.  Zo worden doorgaans juist bliksemafleiders vooral getroffen door een inslag. Maar de staat kan helemaal geen onheil afwenden. Integendeel, de staat voegt juist leed toe of, zoals toenmalig minister Piet Hein Donner (Justitie, CDA) stelde bij zijn aftreden na de Schipholbrand: „als de overheid verantwoordelijk wordt voor onze totale veiligheid is onze democratie in gevaar.”  En toch is die nationale overheid zo sterk in haar probleemeigenaarschap gaan geloven dat ze na iedere nieuwe oplossing alweer het volgende probleem gaat toe-eigenen.  Dat is langzaam het gevolg van vier kabinetten Rutte, waar visie uiteraard wordt gezien als een olifant die je het zicht ontneemt. Inmiddels wordt schrijnend duidelijk wat burgers  mogen verwachten als een visie op de grenzen van bestuurlijke handelen ontbreekt. Want als visie ontbreekt en geen grenzen worden gesteld aan optreden bij grotere vraagstukken, is een regering overgeleverd aan het pragmatisme van alledag. Dat levert Realpolitik op, waarin politiek niets meer voorstelt dan probleemmanagement. Als gevolg gaat men grote vraagstukken (zoals oorlogen, geopolitieke verhoudingen, klimaat, duurzaamheid) inpassen binnen het simpele schematische model van problemen en oplossingen. Het is de pragmatiek van de ingenieursmentaliteit die vertrekt vanuit de assumptie dat er voor ieder probleem een oplossing bestaat. En liefst zo klein mogelijk, of zoals oud-topambtenaar Bernard ter Haar stelde in NRC „dit kabinet wil, net als alle andere kabinetten Rutte, de problemen zo klein mogelijk maken. We moeten wel kunnen blijven barbecueën”. Zo wordt binnen dit kabinet voor ieder probleem wel een financiële, technische of proces oplossing (maatregelenpakket, Remkes, energieplafond) gecreëerd. Zo repte ook het coalitieakkoord Rutte IV over „een kabinet dat de grote maatschappelijke problemen oplost”. Het past binnen een ideologie die publicist Evgeny Morozov ‘solutionisme’ noemt, namelijk een ‘heilige’ overtuiging in het oplossen van problemen.  Nu hebben veel politici en bestuurders de mond vol van ‘gewoon problemen oplossen’. Echter is het pijnlijke aan dit probleemoplossing schema dat een probleem nooit voor zichzelf spreekt. Bovendien kunnen veel problemen ook helemaal niet ‘opgelost’ worden. Daarom is het denken in ‘problemen oplossen’ helaas vaak onderdeel van het grotere probleem.  Daarvoor moeten we even stilstaan bij de begrippen die we hiervoor hanteren. Want een ‘oplossing’ is een metafoor, het is beeldspraak die afkomstig is uit de scheikunde. Zo lossen suikerkorrels op in water. Dat fysische proces is een oplossing.  Maar als politici het over een ‘oplossing’ hebben, draagt het de belofte in zich dat er iets uit het zicht verdwijnt. Echter, net als bij de suikerkorrels die zichtbaar in water oplossen en zoetstof toevoegen, voegt een oplossing in de sociale werkelijkheid ook veelal iets toe. Vaak is dat een nieuw probleem. Zo zorgt de standaardoplossing voor fileproblematiek (meer asfalt) voor meer problemen (verkeersongelukken en stikstof), zo kan de aanpak van fraude zorgen voor een Toeslagenaffaire en kan het oplossen van energie- en klimaatdoelstellingen met bijvoorbeeld windmolens voor extreme overlastproblemen zorgen. Uiteindelijk creëren oplossingen vaak nieuwe problemen.   Het denken in ‘problemen oplossen’ is helaas vaak onderdeel van het grotere probleem Bovendien is die pragmatiek om te denken in het simpele ingenieursschema van oplossingen en problemen bijzonder kenmerkend voor de lege Realpolitik van dit kabinet. Ter illustratie sprak de Koning in de Troonrede van deze week over zes problemen en vijf oplossingen. Als we dat afzetten tegen andere Troonredes deze eeuw is dat een absoluut record, want zo vaak zijn die woorden in de afgelopen tweeëntwintig jaar haast nooit in de Troonrede gebruikt.  En, ter vergelijking, het eerste kabinet-Drees refereerde in 1948, net na de Tweede Wereldoorlog, toch geen eenvoudige periode, aan twee problemen en één oplossing. Met andere woorden, het kenmerkt dit oploskabinet.  Tegelijkertijd illustreert deze Troonrede hoe dit kabinet zichzelf opzadelt met een onvervulbare taak want „de pretentie dat alle maatschappelijke beloften oplosbaar zijn, is een loze belofte. De gedachte dat ieder maatschappelijk probleem verholpen en opgelost kan worden, eindigt bij een deterministisch wereldbeeld”, zoals Donner stelde.  Door ver weg te blijven van vergezichten, van een visie op wat we van elkaar mogen verwachten en van het begrenzen van elkaars verantwoordelijkheden zuigt dit kabinet zichzelf steeds verder vast in het oplossingenmoeras. Ook vanuit de overtuiging dat als problemen eenmaal opgelost zijn, dat het chagrijn vanzelf wegebt. Maar dat is dus helaas een misvatting.  Zodoende snakt dit land naar een verbeeldingsvolle politiek voorbij de lege pragmatiek die vooral problemen toevoegt. Bovendien als dit oploskabinet zo doorgaat, moet het vooral oppassen dat men uiteindelijk niet zichzelf oplost, en  weinig meer toevoegt dan  enorme nieuwe problemen.  Correctie 23/9 12:35 u. In een eerdere versie van dit artikel werd abusievelijk verwezen naar hoogleraar Dirk Bezemer waar oud-topambtenaar Bernard ter Haar was bedoeld. ||https://www.nrc.nl//nieuws/2022/09/22/politiek-moet-meer-zijn-dan-probleemmanagement-a4142856
2022-09-23||Niet nog zo’n zomer: de Rotterdamse festivals hekelen  strengere regels||Daar liep ze, handen losjes in de zakken, door het Vroesenpark waar ze de lantaarnpalen voor regelde. De sporthoek? Ze stond eerder naast de verantwoordelijk ambtenaar in het Zuiderpark waar al „van die rekken” stonden en zei: dat willen we in het Vroesenpark ook wel. De openbare toiletten in het park? Ook haar werk. En het Vroesenpaviljoen? Ook deels van haar. „We hebben er negen jaar voor gevochten.”  Marianne de Bever wordt ook wel Marianne van het Vroesenpark genoemd. De 78-jarige „troubleshooter” in de wereld van de kinderopvang richt haar pijlen sinds haar pensioen op het park in Blijdorp. Ze wil het „algemeen belang” dienen, vertelt ze.  Ze staat even stil. Práchtig, zegt ze. Het groen. Doorkijkjes. Lage heggen.  Dat algemeen belang werd in haar ogen geschonden, toen ze in 2018 ineens hekken met zwart plastic in haar Vroesenpark zag staan. „Het was helemaal afgesloten”, voor een ‘bonkebonkefestival’. In totaal bleek het park een hele zomermaand niet toegankelijk, zegt De Bever.  Af en toe een festival? Leuk. Maar dit was té, vond de buurt. „Wij hebben een labradoodle, dan is het best vervelend als je het park niet in kan. Het op- en afbouwen duurde lang, begon vroeg, met veel lawaai”, zegt bewoner Benno (24). Het festivalgeluid galmde tegen de Vroesenlaan en de muren van de dierentuin, waar de beesten volgens De Bever ook tureluurs werden.  Deze zondag – 25 september – is er een debat over het starre vergunningenbeleid van Rotterdam: ‘Regels zijn Regels’.  Organisator is Rotterdam Soos. Het wordt gehouden in Doelen Studio (15.00-17.00 u). Gespreksleider is Dore van Duivenbode.  Te gast zijn Wim Pijbes  (directeur Droom en Daad), Joost Maaskant (Plein-bioscoop), Kim  Butter (initiator & organisator Save Museumpark) en Marianne van den  Anker (ombudsman  gemeente Rotterdam). De situatie in het Vroesenpark illustreert de teneur tot en met 2018. Duidelijke regels voor festivals waren er nog niet, terwijl afgelopen zomer de regels juist zo streng waren dat festivalorganisatoren klaagden. Zo streng dat Joost Maaskant zijn populaire Pleinbioscoop moest afblazen. Wat is er in die vier jaar gebeurd? Maaskant baalt, als hij begin augustus een persbericht verstuurt. Na „slapeloze nachten” heeft hij de knoop doorgehakt:  Pleinbioscoop, met zomerse filmavonden in de buitenlucht, gaat niet door. Hij kreeg de vergunningen niet rond. De gemeente had afgelopen jaren strengere regels opgesteld voor festivalorganisatoren. Festivals moeten om 23.00 uur stoppen. Dat gold voor technofestivals, maar ook voor de stillere Pleinbioscoop. Die strengere regels kwamen deels voort uit het nieuwe evenementenbeleid dat in 2019 is opgesteld. Raadslid Dieke van Groningen (VVD) was als portefeuillehouder betrokken bij de ontwikkeling ervan in de vorige collegeperiode. „We maakten duidelijke afspraken over bijvoorbeeld op- en afbouwtijden, maar ook over looproutes voor het publiek naar het openbaar vervoer. En regels om te voorkomen dat mensen afval in de buurt achterlaten.”  Doel was in 2020 te kijken wat werkt. Dat zou een soort proefjaar worden. „Alleen weten we allemaal wat er in 2020 is gebeurd: Covid”, zegt Said Kasmi, in het vorige en huidige college wethouder evenementen. Vervolgens draaide in 2021  het beleid om coulance.  Daarom was 2022 pas het jaar dat het beleid volledig van kracht werd.  Eerdere jaren lukte het Maaskant van  Pleinbioscoop altijd wel om een uitzondering te krijgen. Dat moest nu ook lukken, dacht hij. Hij was gewaarschuwd. Rotterdam Festivals, de organisatie die op kosten van de gemeente festivals helpt, belde dat de gemeente dit jaar streng zou handhaven. Of hij daarvan op de hoogte was. Hij wist van de nieuwe regels, maar dacht ook: komt wel goed. „Dat reken ik mezelf aan”, zegt hij, terugblikkend. „Ik was laks.”  Als het persbericht verstuurd is, en Rotterdammers boos en verbaasd, volgen nog vergeefse lijmpogingen. Bij Radio Rijnmond probeert een presentator de partijen bij elkaar te krijgen, en achter de schermen worden gesprekken gevoerd. Al snel blijkt dat het niet meer lukt. De 23.00 uursgrens is niet het enige waar Maaskant tegenaan loopt. Andere vergunningen, zoals een exploitatievergunning voor het schenken van drank, blijken niet rond. En de eerste leveranciers zijn al afgebeld. Het is te laat. Wat ook meespeelt: de lol is er voor Maaskant af. Hij ziet het papierwerk groeien. „Het wordt ieder jaar moeilijker iets moois op te zetten. Dat levert meer stress op, omdat het ook steeds onzekerder wordt of het door kan gaan.”  Hij is niet de enige. Renske Satijn, directeur van Rotterdam Festivals, ziet over het algemeen minder flexibiliteit. Ze merkt ook dat het voor nieuwe initiatieven lastig is nog een plek te vinden en voor bestaande evenementen om te groeien. „Alles zit volgepland, er is weinig ruimte.”  Léon van Geest, directeur van de Rotterdamse Dakendagen, kon dit jaar een deel van zijn programma – een dakbioscoop en een speciale ‘nachtvlinder-tour’ – niet door laten gaan. Hij is niet blij met het nieuwe beleid. „Het laat amper ruimte over voor creativiteit of maatwerk.”  Immanuel Spoor, organisator van onder meer Festival Downtown en Eendrachtfestival, is op kosten gejaagd door de nieuwe regels omdat het meer tijd vergt om vergunningen aan te vragen, vertelt hij. Eén van de belangrijke plekken voor twee van zijn festivals kan hij tot zijn verbazing na tien jaar ineens niet meer gebruiken. „Terwijl het de jaren daarvoor gewoon goed ging.”  Aziz Yagoub, organisator van onder meer het Vrije Volkfestival, hekelt de opstelling van de gemeente. „De klagende buurtbewoners krijgen te veel ruimte.”  Ook bij de lokale VVD rolden klachten binnen, van festival CuliNESSE en BoogieBall, de afterparty van North Sea Jazz. Daarna kwam Pleinbioscoop. „Dit zijn geen incidenten meer, dit is structureel”, dacht raadslid Van Groningen.  In 2018, in de periode voorafgaand aan het nieuwe evenementenbeleid, waren er ook klachten. Maar dan van de ándere kant: omwonenden. Hoe kan het dat er destijds regels zijn opgesteld die voor evenementenorganisatoren zo rigide zijn dat zij nu klagen? Ook tóén was de balans zoek, zag Van Groningen. „Ik trof een ongebreidelde hoeveelheid evenementen aan, sommige parken waren bijna hele zomers afgesloten vanwege ruime op- en afbouwtijden.” Satijn denkt dat in die jaren de spanningen rond festivals zijn gegroeid, toen de stad populairder werd en verder verdichtte. „We wonen nu eenmaal met meer in de stad, dat kan ook meer uitdagingen voor ons opleveren.”  En regels op het gebied van ruimtelijke ordening voor evenementen waren er nog niet. Het leidde in de zomer van 2019 tot een rechtszaak die omwonenden van het Zuiderpark aanspanden. Zij wilden geen festivals in het park waaraan zij  woonden. De Raad van State oordeelde dat ze gelijk hadden. In het bestemmingsplan is helemaal niets ingetekend voor festivals, waardoor ze in de praktijk illegaal bleken. Kasmi: „Door die uitspraak móésten we regels opstellen.”  Daaruit is de zogeheten ‘parapluherziening’ voortgekomen, die dit jaar is ingevoerd door de raad. Dat is, zegt Van Groningen, een overkoepelende aanpassing op alle bestemmingsplannen. Hierin staan onder meer locatieprofielen met extra informatie over waar wel en geen festivals mogen komen en op basis van welke gronden. „Hiermee maak je het beleid als het ware juridisch toetsbaar.” Het opstellen daarvan gebeurde in samenspraak met de buurt, organisatoren van festivals en de gemeenteraad, zegt Kasmi. „Maar achteraf”, zegt Van Groningen, „waren we misschien een beetje té rigide.”  Kasmi heeft wel een idee hoe dat kwam. De gemeenteraad had destijds inspreekmomenten met omwonenden die last hadden van de festivals. Die maakten indruk. Kasmi: „Ik heb de gemeenteraad destijds gewaarschuwd: pas op, leun niet te veel die kant op. Dat gaat ten koste van de evenementensector.”  Dat wil de gemeenteraad rechtzetten, zegt raadslid Marike Abrahamse (VVD), die de portefeuille na de verkiezingen overnam van Van Groningen. Abrahamse zit een werkgroep voor in de gemeenteraad die gaat onderzoeken wat beter kan. Ze hoopt dat de raad van 2023 een ‘pilotjaar’ kan maken om de regels opnieuw te testen. En ze gaat kijken welke regels aangepast moeten.  Waar twee beveiligers voor een week 4.000 euro kostten, is dat nu 20.000 euro Renske Satijn directeur Rotterdam Festivals Het belangrijkste wat festivalorganisatoren noemen: meer maatwerk. „Ik kan me er iets bij voorstellen dat een technofestival om 23.00 uur moet stoppen, maar een Pleinbioscoop maakt veel minder lawaai”, zegt Maaskant.  De werkgroep gaat in gesprek met festivalorganisatoren, om te kijken hoe ze de situatie ‘in balans’  kunnen brengen, zonder de omwonenden te vergeten. „Met hen gaan we óók in gesprek”, zegt Abrahamse. 28 september staat Rotterdam Festivals op de planning, in oktober de festivalorganisatoren. De festivalwereld staat voor een grote uitdaging, zei Satijn onlangs bij de opening van het culturele jaar. Ze roept op tot een actieplan. Naast de neveneffecten van de nieuwe regelgeving ziet ze problemen in kosten en personeelsbezetting. „Waar twee beveiligers voor een week eerst 4.000 euro kostten, kosten ze nu 20.000 euro.” Het blijft lastig om festivals goede plekken te geven in de stad, zegt Satijn. Kasmi zegt dat ook de gemeente op zoek is – dat is een belofte in het coalitieakkoord. Ook hij werkt aan een evaluatie, die naar verwachting voorjaar 2023 af is. „Genoeg tijd om voor volgende zomer eventuele aanpassingen te maken.” Satijn ziet kansen in het Zuiderpark. „Daar investeerde de gemeente flink in om festivals mogelijk te maken. Toegangsroutes, goede drainage, stroompunten. Ik hoop dat we daar meer gebruik van mogen maken dan nu, en dat de gemeente meer plekken op zo’n manier gaat inrichten.”  Léon van Geest hoopt dat er ruimte blijft om buiten de hokjes te kleuren. „Want dat blijven creatievelingen doen. Als je denkt dat je als gemeente voor alles regels hebt verzonnen, bedenken organisatoren weer wat nieuws, wat net in geen enkel vakje past.”  En Pleinbioscoop? Dat organiseert toch nog een ingekorte editie, op een andere locatie: van 28 september tot en met 2 oktober, in het stadion van honkbalclub Neptunus.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/niet-nog-zon-zomer-de-festivals-hekelen-strengere-regels-a4142670
2022-09-23||Geraakt in zijn gezicht, vocht Jan door||Halverwege de zestiende eeuw verscheen Het Antwerps Liedboek, een bundel met teksten van 221 liederen. Eén van de gezangen ging over  Charles van Bourbon, een legeraanvoerder van keizer Karel V  die in 1527 was gesneuveld. Dit is  het laatste couplet: ‘Wi moghen wel bedrijven rouwe/ Om Borbon den capeteyn goet/ Ende voor Wassenaer ghetrouwe/ Hi heeft oock ghestort zijn bloet/ Ter eeren den Keyser dat is waer!/ Men mocht geen getrouwer vinden/ Dan dese twee in’ t openbaer.’ Naast Charles is er in deze strofe sprake van ene ‘Wassenaer’, die het  ook zwaar te verduren heeft gehad in dienst van de keizer. Wat de dichter niet vermeldt, is dat deze heren op een andere plek het leven lieten: Charles in Rome  en Jan II van Wassenaer, want dat was zijn hele naam, vier jaar eerder in Leeuwarden. Zijn dood was niet de eerste keer dat Jan zijn bloed vergoot op het slagveld. In 1509 lag hij, toen 26 jaar oud, voor de muren van Padua. De  stad was in handen van Venetië, dat het aan de stok had met onder meer het Frankrijk van Lodewijk XII en het Heilige Roomse Rijk van keizer Maximiliaan.  Half september werden de ladders tegen de muren gezet en bestormden de belegeraars de stad. Jan was erbij. De aanval liep uit op een catastrofe. De verdedigers schoten hun belagers   naar beneden, en ook Jan werd geraakt – in zijn gezicht. Hij stortte bloedend ter aarde.  Het is allemaal te lezen in Tragiek en heldendom, het boek over Jan dat Louise van Wassenaer onlangs publiceerde. De onfortuinlijke krijger werd uit de greppel gevist en naar de ziekenboeg gebracht. Daar kreeg hij bezoek van keizer Maximiliaan zelf, een grote eer.  Jan, die burggraaf van Leiden was, liet zich door zijn verminking niet op de kop zitten De artsen overzagen de schade. Jan had een gat in zijn wang, een gebroken kaak en was zeven tanden kwijt. Zo goed en zo kwaad als het ging werd de boel weer aan elkaar genaaid. Het leverde hem  een litteken en de bijnaam Jan met de Kaak op. Jan, die burggraaf van Leiden was, liet zich door zijn verminking niet op de kop zitten. Hij trouwde en kreeg kinderen – binnen en buiten de echt – en ging ook weer op veldtocht. In 1512 liep hij in een hinderlaag  van Gelderse troepen. De Kaak werd gevangen genomen en vervoerd naar Hattem. Daar verbleef hij twee jaar in een kooi die was opgehangen aan het gewelf van de burcht de Dikke Tinne, tot hij voor 20.000 ponden werd vrijgekocht.  Een jaar later werd hij opgenomen in de  zeer exclusieve Orde van het Gulden Vlies en benoemd  tot stadhouder van Friesland. In 1523 kwam er tijdens de belegering van Sloten een vreemde witte vrouw op Jan af. Ze zei: „Waarheen gaat gij kind des doods? Wat hebt gij in en met Friesland te maken? Hier en nergens anders zult gij omkomen.” Meteen hierna werd hij  getroffen door een kogel. Het lukte een  chirurgijn het lood te verwijderen en de wond te hechten, maar toen hij een paar dagen later de  arm probeerde recht te trekken, sprong de wond weer open. Er ontstond een ontsteking waaraan Jan bezweek.   ||https://www.nrc.nl//nieuws/2022/09/22/geraakt-in-zijn-gezicht-vocht-jan-door-a4142855
2022-09-23||Vrouwen knippen wereldwijd hun haar af en verbranden hoofddoeken||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/22/wereldwijd-protest-na-de-dood-van-de-iraanse-mahsa-amini-a4142832
2022-09-23||Podcastmakers Gijrath en De Vlieger bieden excuses aan voor verdachtmaking Jaap van Dissel||Podcastmakers Yves Gijrath en Erik de Vlieger hebben woensdag hun excuses aangeboden voor de suggestie dat Jaap van Dissel corrupt is. „Op basis van de bronnen die wij gehad hebben, is Van Dissel zeker niet schuldig aan corruptie”, zegt De Vlieger in de meest recente podcastaflevering. De twee ontkennen dat ze Van Dissel daarvan hebben beschuldigd. Begin september bespraken Gijrath en De Vlieger een bankafschrift dat erop zou duiden dat de RIVM-directeur 750.000 euro had gekregen van Open Nederland, de stichting die het testen voor toegang regelde. „Dat document is ronduit het bewijs”, zei De Vlieger toen, maar hij voegde eraan toe dat hij „niet honderd procent” zeker wist of het klopte. Een „cadeau aan de Nederlandse media” om verder onderzoek te doen, zo zag De Vlieger de aflevering. Alternatieve media verspreidden de verdenkingen verder en Gideon van Meijeren, Tweede Kamerlid namens Forum voor Democratie, vroeg er een debat over aan. NRC onderzocht het document en vond het uiterst twijfelachtig: de naam klopte niet met het rekeningnummer, de balans klopte niet en in het adres van de bank stond een tikfout. Het RIVM deed eerst niets tegen het nepafschrift, maar besloot woensdag toch rectificatie te eisen. „Je moet ergens een streep trekken”, zei een woordvoerder tegen NRC. Gijrath en De Vlieger zeggen in hun podcast dat ze een „briefwisseling” hebben gehad met een advocaat van het RIVM. Waar het RIVM precies mee dreigde, is niet bekend.  Gijrath ziet zichzelf ook als slachtoffer, blijkt uit de recente podcastaflevering. „De kans dat we zijn bezwendeld acht ik op dit moment gigantisch.” De Vlieger nodigt Van Dissel als goedmaker uit op zijn bruiloft, aanstaande zaterdag. „Hij zal wel niet komen, maar hij kan als eregast behandeld worden.” Correctie: in een eerdere versie van dit bericht stond dat het niet mogelijk was geld naar de rekening over te maken. Dat klopte niet: het was wel mogelijk, alleen er kwam een foutmelding dat de combinatie van naam en rekeningnummer niet bestonden. Hierboven is dat aangepast.||https://www.nrc.nl//nieuws/2022/09/22/podcastmakers-gijrath-en-de-vlieger-bieden-excuses-aan-voor-verdachtmaking-jaap-van-dissel-a4142853
2022-09-23||Voor dit sterreneten gingen de vitrines open||Voor een  Duitse Jugendstil-schaal uit circa 1900 gedecoreerd met deinende golven, zeepaardjes en waternimfen  stelde de Berlijnse sterrenkok Tim Raue een gerecht samen van  gerookte paling met aardpeer en witte-pepermeringue. Zijn motivatie: „De schaal doet me denken aan de prachtige meren, kastelen en tuinen in de Pruisische regio rond Berlijn, daarom kies ik voor ingrediënten uit de omgeving, zoals paling.” Foto Erik en Petra Hesmerg/Princessehof
 Al die prachtige gebruikskeramiek in glazen vitrines. Als conservator van Keramiekmuseum Princessehof in Leeuwarden heeft het Karin Gaillard altijd een beetje gestoord. Uiteraard, zegt ze, is het de taak van een museum om de schoonheid van de stukken te tonen en dit culturele erfgoed voor toekomstige generaties te bewaren. Maar even belangrijk vindt ze het om de oorspronkelijke functie van  keramiek bij het publiek levend te houden. Keramiek is in principe niet gemaakt om met speciale handschoenen als relikwieën te behandelen, zegt ze. In bijna alle culturen zijn borden, schalen, potten en kommen van gebakken klei bedoeld voor het bewaren, bereiden en opdienen van voedsel. Toen haar pensioendatum naderde bedacht Gaillard een stoutmoedig plan om nog één keer de „culinaire beleving van keramiek” voor het voetlicht te brengen. Inspiratie voor haar idee deed ze twaalf jaar geleden  op bij een bezoek aan een Japans privémuseum. In de museumshop lag een boekje met foto’s van een groot aantal stukken van de zeventiende-eeuwse pottenbakker Ogata Kenzan. Op elk van de driehonderd jaar oude schaaltjes en kommetjes lag iets bijzonders: een gegrild visje, een paar knolraapjes, een stuk watermeloen. De durf om zo met museumstukken om te gaan, daar raakte Gaillard niet over uitgesproken. Later begreep ze dat de eigenaar van het museum de even zeldzame als kostbare Kenzan-keramiek thuis gewoon in gebruik had. Vijf jaar geleden presenteerde Gaillard, die twintig jaar bij het Princessehof werkte, haar afscheidsplan voor het museum: een kookboek. Ze wilde sterrenkoks uit binnen- en buitenland uitnodigen om zich te laten inspireren door een topstuk uit de collectie van het Princessehof. Hun gerechten zouden op de betreffende borden en schalen worden opgediend en gefotografeerd. Voor een zeventiende-eeuwse Chinese Zhangzhou-schotel met Koran-teksten in Arabisch schrift, destijds geproduceerd voor  export naar Indonesië, maakte culinair auteur Vanja van der Leeden  een gerecht met Chinese noedels en Noordzeekrab en een pittige Sumatraanse saus. Haar recept heeft net als de schotel een reis gemaakt van China naar Indonesië, zegt Van der Leeden: „Het geeft goed weer hoe de Indonesische keuken is beïnvloed door naburige landen.” Foto Erik en Petra Hesmerg/Princessehof Voor een schaal in empirestijl, in 1809 in opdracht van Lodewijk Napoleon vervaardigd door de Nederlandse porseleinfabriek Dommer & Co, bedacht de Franse sterrenkok Sven Chartier  een gegrilde zonnevis, overdekt met een wulken-kappertjessaus en verse kruiden. Zo’n  schaal leent zich om een hele vis op te presenteren, zegt Chartier: „In de tijd van Lodewijk Napoleon zal het stuk zeker zo gediend hebben.”
	 
Foto Erik en Petra Hesmerg/Princessehof Te gek idee, vonden de meeste collega’s. Maar een gebakken vis fotograferen op een keizerlijke Ming-schaal met een waarde van vele miljoenen euro, dat is eenvoudiger bedacht dan gerealiseerd. Om te beginnen heeft het museum de meeste van de geselecteerde objecten in bruikleen van de Ottema-Kingma Stichting. Die moest dus toestemming verlenen. En het museum beschikt niet over een keuken. De veiligheid van de objecten moest vanzelfsprekend vooropstaan: rechtstreeks contact tussen voedsel en de vaak eeuwenoude keramiek was uit den boze. En de gedroomde 48 chefs van over de hele wereld naar Leeuwarden laten komen om hun gerechten te koken, was uit praktisch en budgettair oogpunt een onmogelijkheid. De realisatie van het kookboek liep, ook door corona, fikse vertraging op; Gaillard heeft haar pensionering met een jaar uitgesteld. Maar vrijdag nam de conservator afscheid met de presentatie van Kunst en Koken, een ruim vierhonderd pagina’s tellend, rijk geïllustreerd en voorbeeldig vormgegeven kookboek, waarin een representatieve selectie met 45 hoogtepunten uit de museumcollectie is gebruikt voor toepasselijke gerechten van koks en culinair auteurs van naam, onder wie Claudia Roden en Yotam Ottolenghi. De making-of is een bijzonder verhaal. Het huis van Karin Gaillard, op tien minuten rijden van het Princessehof, is na overleg met de verzekeringsmaatschappij tijdelijk tot dependance van het museum bestempeld. Ze woont ruim, zegt de conservator. Een kamer maakte ze vrij voor het veilig uit- en weer inpakken van de museumstukken. En in haar woonkamer bleek ruimte genoeg voor een tijdelijke fotostudio. In twee sessies van een week zijn de foto’s gemaakt. Het team bestond naast de twee auteurs uit de fotografen, kok Jean Beddington en een medewerker van de afdeling beheer en behoud van het museum. De laatste waakte over de keramiek en mocht als enige de stukken aanraken. De werkdagen begonnen om zeven uur ’s ochtends, zodat steeds vijf gerechten konden worden gekookt en gefotografeerd. Vóór vijf uur ’s middags moesten de kostbaarste stukken weer retour naar het museum. Voor  negentiende-eeuwse schaaltjes voor een Japanse theeceremonie heeft de Britse chef  Jean Beddington  wagashi gemaakt: hartige en zoete hapjes van onder meer rode en witte bonenpuree, kleefrijstmeel en kinako (poeder van geroosterde sojabonen). Zo’n uur durende ceremonie is geen theekransje, weet zij  uit ervaring: „Wij westerlingen zullen het nooit kunnen begrijpen. Het proces dient ervoor om je zelf tot rust te brengen. Door de concentratie is het echt een ritueel.” Foto Erik en Petra Hesmerg/Princessehof Beddington, een van oorsprong Britse kok die naam maakte met het combineren van de keukens van Oost en West, bereidde en presenteerde bijna alle gerechten. Met transparante folie onder de gerechten werd rechtstreeks contact met de keramiek vermeden. Het eten werd bovendien lauw of koud ‘opgediend’. En voor alle zekerheid gold een verbod op het gebruik van sterk gekleurde specerijen als kurkuma en paprikapoeder en zuren als azijn en citroensap. Zichtbare randjes van het transparante folie zijn met fotoshoptechniek verwijderd. De medewerkers logeerden bij Gaillard thuis. De gerechten die Beddington bereidde aten ze steeds gezamenlijk op. Fotograaf Erik Hesmerg: „Ik ben tien kilo aangekomen tijdens die fotosessies.” Gaillard hoopt  dat lezers van het boek, dat  ook in een Engelse vertaling is verschenen, met andere ogen naar hun eigen servies gaan kijken. „Veel mensen hebben bijzondere bordjes van oma in de kast die niet of nauwelijks gebruikt worden. Geniet ervan, gebruik ze, vertel je gasten erover. Het is gebruikelijk geworden om op de bank voor de televisie te eten. Maar wat is er leuker om de tafel feestelijk te dekken en met familie en vrienden te eten? Dat zorgt voor mooie gesprekken en fijne herinneringen.” Karin Gaillard en Teuntje Klinkenberg: Kunst en Koken, Kookboek keramiekmuseum Princessehof. Noordboek/HL Books, 416 blz., 49,95 euro. Onder meer te bestellen in de webshop van het museum: princessehof.nl 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/22/voor-dit-sterreneten-gingen-de-vitrines-open-a4142674
2022-09-23||Regering Nieuw-Zeeland wil wollige ambtenarentaal verbieden||Één zin, zevenennegentig woorden. Het leek alsof minister Franc Weerwind (Rechtsbescherming, D66) en staatssecretaris Maarten van Ooijen (Volksgezondheid, Welzijn en Sport, ChristenUnie) als bij een middelbare schoolverslag een minimum aantal woorden moesten aantikken, toen ze vorige week de Kamerbrief schreven waarin ze bekendmaakten miljoenen euro’s te gaan investeren in de jeugdzorg. „Tegelijkertijd noodzaakt de actuele problematiek in de huidige jeugdbescherming ons om te focussen, en daarom moeten proeftuinen en de acties van het programma die zien op beleidsontwikkeling, onderzoek en de ondersteuning van de proeftuinen als eerste gericht zijn en zo veel mogelijk effect hebben op verbeteringen in de kind- en gezinsbescherming gezien de problematiek in de huidige jeugdbeschermingsketen, waarbij wij ons realiseren dat de brede blik op volwassenenproblematiek en het daarvoor ontwikkelde instrumentarium juist kan bijdragen aan de oplossing van de problematiek van ouders in een gezin evenals het voorkomen van de intergenerationele overdracht van de problematiek.” ‘Wollige ambtenarentaal’ kan zo in het rijtje pleonasmen, bekend van woordencombinaties ‘witte sneeuw’, ‘aanwezige bezoekers’ of — controversiëler — ‘klein detail’. In navolging van Nederland bindt ook de Nieuw-Zeelandse overheid de strijd ertegen aan. Een nieuwe wet moet ambtenaren ertoe dwingen alleen nog te communiceren in eenvoudige en begrijpelijke taal, meldt de Britse krant The Guardian donderdag. Het controversiële wetsvoorstel leidde tot een kleurrijk debat in het Nieuw-Zeelandse parlement. Parlementariër Sarah Pallett haalde het iconische gedicht ‘Daffodils’ van de Britse poëet William Wordsworth (1770-1850) aan: „I wandered lonely as a cloud / That floats on high o’er vales and hills, / When all at once I saw a crowd. / A host of golden daffodils…” „Prachtig”, zei Pallett tijdens een debat over het wetsvoorstel. „Maar eigenlijk zegt hij gewoon: ‘Ik was verdrietig. Ik ging een rondje lopen. Ik zag allemaal mooie narcissen.’ — typisch Wordsworth.” Poëzie en literatuur, dát zijn volgens Pallett geschikte plekken voor ontoegankelijke taal. „Voor overheidsteksten geldt dat niet.” Mocht de nieuwe wet de laatste stemronde overleven, wanneer is nog niet bekend, dan moet overheidscommunicatie met het volk aan allerlei criteria voldoen. Duidelijk, beknopt, goed gestructureerd en geschikt voor de doelgroep: géén abracadabra meer. „Nieuw-Zeelanders hebben het recht om te begrijpen wat de overheid aan hen vraagt, wat hun rechten zijn en wat de overheid hen is verschuldigd”, zei volksvertegenwoordiger Rachel Boyack, verantwoordelijk voor de wet. De criteria klinken logisch, maar laten zich lastig meten. Precies daar zit het probleem, zeggen tegenstanders. Zij vinden dat de wet onduidelijke definities bevat en niet concreet genoeg is. In de woorden van parlementariër Chris Bishop: „De domste wet waar we deze termijn over zullen stemmen.” Toezien op naleving ervan leidt slechts tot extra bureaucratie, vindt hij, terwijl de Nieuw-Zeelandse bevolking er nauwelijks iets van merkt. In Nederland wordt sinds 2019 gewerkt aan het begrijpelijker maken van overheidsteksten. Raymond Knops, voormalig staatssecretaris van Binnenlandse Zaken en Koninkrijksrelaties (Rutte III, CDA), richtte daarvoor toen de Direct Duidelijk Brigade op. Reden: 2,5 miljoen Nederlanders hadden moeite overheidsbrieven te ontcijferen. Zij kunnen in de problemen komen, vertelde Knops in AD, bijvoorbeeld doordat ze een rekening niet betalen. „Door duidelijker te communiceren, kan de overheid een hoop ellende besparen.”||https://www.nrc.nl//nieuws/2022/09/22/regering-nieuw-zeeland-wil-wollige-ambtenarentaal-verbieden-a4142836
2022-09-23||Column | Elke rat in de stad laat zien: het sociaal contract is kapot||Op de stoep voor ons huis is een rat komen wonen. Het diertje heeft een holletje gegraven tussen de wortels van de stokrozen en de oranje glasvezelkabels in. Zijn snuitje zie ik zelden, ik vermoed dat het beestje ’s nachts uit eten gaat bij de vuilniscontainer. Bang voor de rat zelf ben ik niet, wel voor een opmerking van een wethouder, van jaren geleden al, zijn naam doet er gelukkig niet meer toe. Het ging over de Tweebosbuurt, inmiddels een voldongen, kale vlakte, maar toen was nog de vraag of het wel slim was om woningen te slopen waar mensen graag in woonden en huizen te bouwen voor mensen met meer geld. Jawel, zei de wethouder tegen het AD, „sommige huizen zien er van buiten goed uit, maar als je goed kijkt, zie je de ratten gewoon lopen. Dan zeg ik: dit kan niet. Hier moeten gewoon betere huizen komen.” Ratten schieten hier langs als  schimmen uit het Londen van Charles Dickens Sindsdien zie ik ratten als een veeg teken, voorafschaduwing van sloop. Maar ja, dan zou je de halve stad kunnen neerhalen, want ratten zijn overal: in Ommoord en op het Afrikaanderplein, rond de Markthal en op de Erasmus Universiteit. Ze schieten langs je benen als negentiende eeuwse schimmen uit het Londen van Charles Dickens. Waarom tieren ze zo welig? Omdat burgers vuilniszakken naast de container plaatsen, las ik. Maar waarom plaatsen die burgers hun zakken dan niet in de container? Omdat die vaak vol zitten. Maar waarom zitten die containers zo vaak vol?  Lang verhaal. Het begon in de jaren tachtig, toen de overheid muteerde: van hoeder der burgers naar bondgenoot van marktpartijen. De overheid verschraalde, een geloof in efficiency, privatisering en automatisering zei dat alles goed kwam. Sindsdien gingen vuilniscontainers ondergronds, kwamen er gedichten op Roteb-vuilniswagens, kwam er een BuitenBeter-app, kwamen er slimme camera’s en pientere sensoren, volgden er bezuinigingen, nog meer bezuinigingen, verdween de trotse Roteb, kwamen er containeradoptanten en undercover boa’s, kwamen er boetes voor ‘naastplaatsingen’, nog hogere boetes – het korte verhaal is dat vuilcontainers nu niet meer op tijd worden geleegd. Natuurlijk heb je sloddervossen en aso’s, natuurlijk heb je mensen met andere sores dan het netjes aanbieden van vuil. Maar een burger die met een vuilniszak over straat sjouwt is doorgaans op weg om het goede te doen – vanwaar anders dat sjouwen – om echter te stuiten op de verzakende overheid: volle container. Naastplaatsers beboeten is goedwillenden straffen. Er is nu een wethouder die de zoveelste techno-fix presenteerde: ‘digitale boa’s’, ofwel auto’s met camera’s die werkelijk waar zo slim zijn dat ze zien wat ieder ziet: te veel troep op straat. Het experiment begint in Feijenoord en Crooswijk. ‘Meer boetes en minder vuil’, tweette een gemeenteraadslid, ‘Dat kunnen deze wijken wel gebruiken.’ Onhandige verspreking, vond het gemeenteraadslid later zelf ook. Kort daarvoor had de Rekenkamer een rapport gepresenteerd over de Woonvisie, het beleid achter de sloop van de Tweebosbuurt. Het beleid was op drijfzand gebaseerd, concludeerde de Rekenkamer. De gemeente luisterde beter naar marktpartijen dan naar eigen burgers. Zowel het zinloos slopen van huizen als het laten verslonzen van de straat zijn symptoom van een overheid die kerntaken verwaarloost. Elke rat in de stad en elke zwervende afvalzak getuigt van een kapot sociaal contract. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/vuilniszak-a4142671
2022-09-23||Kabinet wil ook ondernemers helpen, zegt Rutte||Meerdere Kamerleden vroegen erom: help niet alleen burgers, ook bedrijven. Vooral kleinere, ‘energie-intensieve’ bedrijven zoals bakkers en zwembaden brachten ze onder de aandacht. Minister Micky Adriaansens (Economische Zaken, VVD) is al druk bezig met het bedenken van een regeling, zei premier Rutte.  Het kabinet wil zulke ondernemers graag helpen, benadrukte de premier. „Die bedrijven vallen anders om.” Tegelijk is de vormgeving „heel complex”, volgens Rutte, omdat de overheid niet zo gemakkelijk kan vaststellen of een bedrijf energie-intensief is of niet. „Je kunt niet de codes gebruiken die we in coronatijd gebruikten”, zei Rutte. Tijdens de coronalockdowns kregen bedrijven in onder meer de horeca en detailhandel de vaste-lastensubsidie TVL. De overheid bekeek aan de hand sectorcodes, bekend bij de Kamer van Koophandel, of een bedrijf daar recht op had. Vooral VVD-fractievoorzitter Hermans maande tot haast. „Ik realiseer me dat het ingewikkeld is. Maar als dat de reden is dat het niet gebeurt of vertraagt: dat zou ik niet acceptabel vinden.”||https://www.nrc.nl//nieuws/2022/09/22/kabinet-wil-ook-ondernemers-helpen-zegt-rutte-a4142848
2022-09-23||Gasstrategie: van afhankelijk van Rusland naar afhankelijk van Azerbeidzjan?||Pieter Omtzigt opent de discussie over de toekomstige energiestrategie. Hij beargumenteert dat Nederland is overvallen door de plotselinge onzekerheid rond gaslevering in Nederland. „Er moet een plan zijn, want we zijn gewoon verrast.” Zijn vraag: wat is de strategie van Nederland om leveringszekerheid ook in de toekomst te verzekeren? Premier Rutte erkent het belang van een toekomststrategie, maar vindt ook dat de huidige middelen en strategieën voldoende zijn. Je kan ook niet overal op plannen. „Er zijn natuurlijk altijd risico’s waardoor je overvallen kan worden, zoals de oorlog in Oekraïne nu.” Gert-Jan Segers (ChristenUnie) voegt daar later in het debat nog een belangrijke kanttekening aan toe. We worden nu wel onafhankelijker van Russisch gas (van 40 procent naar 8 procent, zegt Rutte), maar de gaslevering uit Azerbeidzjan naar de Europese Unie is verdubbeld. Dat is niet zonder gevolgen. De oorlog tussen Azerbeidzjan en Armenië laait de laatste maanden weer op. De angst van Segers is dat Azerbeidzjan zich gesterkt voelt door de toegenomen handel met de Europese Unie. „Het leidt tot geweld en doden.” Rutte zegt dat dit zeker meegenomen moet worden in afwegingen over gasinkoop. „Wat betekent zo’n afhankelijkheidsrelatie?” Volgens de premier is de Europese Commissie ermee bezig. ||https://www.nrc.nl//nieuws/2022/09/22/gasstrategie-van-afhankelijk-van-rusland-naar-afhankelijk-van-azerbeidzjan-a4142847
2022-09-23||Opinie | Doorbreek de taal-impasse||Mijnheer Van Dale zit er maar mee in zijn maag. Wat te doen met woorden voor beroepen eindigend op -man, nu het na meerdere emancipatiegolven en een #MeToo-revolutie glashelder is dat daar net zo goed een vrouw achter schuil kan gaan? Wat moeten we met alle vuilnismannen, politiemannen en topmannen die dagelijks de revue passeren? Politievrouw lijkt een logisch alternatief, maar voelt vreemd als er niet naar een specifiek persoon verwezen wordt. Zullen we dan maar gaan voor politiepersoon? Toppersoon? En wordt straks elke actrice een acteur? Een duidelijke koers bepalen voor deze en andere gender-gerelateerde vraagstukken, blijkt voor onze taalinstanties een ware hersenkraker. Sarah Meuleman is journalist en auteur, onder meer van de roman Zie mij graag (Lebowski Publishers). Toch is een koerswijziging hard nodig. Waar het gender betreft, is de Nederlandse taal een log, ouderwets en anachronistisch systeem waar de man nog altijd als ongenaakbare standaard geldt. De mannelijke norm is vanzelfsprekend: kennen we het geslacht van een woord niet, maken we het – zeker in Nederland – mannelijk. Verwijzen we naar een onbekende lezer, wordt het steevast een hij. Maak je daar een zij van, klinkt de zinsconstructie afwijkend en krom. De mannelijke vorm ligt nu eenmaal ‘normaler’ in de oren en mijnheer Van Dale en consorten lijken vooralsnog niet van plan om daar iets aan te veranderen. Zo doen we het al eeuwen. Zo heb ik het geleerd en zo leert mijn dochter het op school. De vraag is echter: waarom? Of liever: waarom nog altijd? Deze zomer liet de Taalunie, die verantwoordelijk is voor het beleid rond de Nederlandse standaardtaal, van zich horen. Twee jaar geleden werd een werkgroep ingesteld van taalkundigen en genderdeskundigen, om na te denken over zogenoemde genderbewuste taalconstructies. „Vanwege de toegenomen belangstelling voor taalgebruik waarin iedereen zich kan herkennen” werd met het oog op genderbewust taalgebruik een aantal adviezen en voorbeeldteksten (sic) gepresenteerd. Het zijn vrijblijvende suggesties en op haar zachtst gezegd halfslachtige maatregelen. De reden: tornen aan taal is nog altijd een taboe.  ‘Niets moet”, benadrukt taalwetenschapster Ingrid van Alphen die deel uitmaakt van het taalteam. Politieman (grammaticaal mannelijk) en politieagente (grammaticaal vrouwelijk) ‘mogen’ dus gewoon blijven, maar ze kunnen aangevuld worden met bijvoorbeeld politiepersoon wat als een genderoverkoepelende term wordt gekarakteriseerd. Nu word ik nogal moe van woorden als genderbewust, laat staan genderoverkoepelend. Dat soort geföhnde woorden hebben iets betweterigs; alsof ze de taalgebruiker terechtwijzen op wat ze eigenlijk hoort te vinden, hoe ze zich hoort te gedragen. Ik snap dan ook de irritatie over wat sommigen zullen ervaren als oppervlakkig ‘taalgeneuzel’.  En toch. Niemand leeft zonder taal. Taal is geen bijzaak, maar noodzaak. Taal is een machtig, overkoepelend systeem waar we allemaal mee leven. De taal die we dagelijks bezigen is een weerspiegeling van hoe we in de wereld staan en als die spiegel niet langer de werkelijkheid weergeeft, is er iets goed mis. Als onze taal de gelijkwaardigheid tussen vrouwen en mannen niet in zich bergt – dezelfde taal waar we in onderhandelen en overtuigen, bekvechten en liefkozen – loont het de moeite om daar, ondanks de onvermijdelijke neuzelwoorden, zorgvuldig naar te kijken. Niet alleen naar de taal zelf, maar ook naar de onderliggende processen die haar vormen.  Taal is een organisch systeem en doorgaans wordt aangenomen dat een taal zich via haar gebruikers aanpast aan maatschappelijke ontwikkelingen. Kunstmatig de regels veranderen is volgens deze zienswijze overbodig en misschien zelfs kwalijk; taalvernieuwing gebeurt in de samenleving en zal uiteindelijk door instanties als de Taalunie worden opgepikt en overgenomen. Deze redenering loopt echter mank en heeft geleid tot een paradox. Nieuwe regels maken onze taal niet kunstmatig, juist het uitblijven van die aangepaste regels zorgt voor een gekunsteld taalgebruik.  Niemand wil fouten maken, we spreken en schrijven het liefst zoals het hoort, dus volgens de grammaticale regels die onze taalvrijheid beperken. Omdat we ons binnen deze grenzen en aan deze regels houden, verandert ons taalgebruik nauwelijks. Terwijl de taalinstanties wachten op veranderingen bij de gebruikers vooraleer ze de regels aanpassen. Ziedaar: een taal-impasse. Het lijkt een kip-en-ei-probleem maar de weg naar een oplossing is glashelder. De regels die onze taal zouden moeten faciliteren, hebben haar decennialang gegijzeld. Die regels moeten ingrijpend op de schop. Maar, wat doen onze taalexperts? Die hersenknarsen, bakkeleien en komen na twee jaar met adviezen en voorbeeldteksten ter inspiratie. Doeltreffende ingrepen verpak je echter niet in bubbelplastic woorden die vooral ergernis opwekken. Veranderen is uitpakken. Ergens moet de schakel om. ‘Hij’ is eeuwenlang ingeburgerd en gedoemd de norm te blijven, tenzij de Taalunie eindelijk doorzet. In het nieuwe advies worden heel wat lastige vraagstukken aangekaart en keurig omschreven, maar het antwoord van de experts blijft bij een reeks optionele, inclusieve alternatieven. De Taalunie zegt niets te kunnen voorschrijven, maar uiteindelijk is grammatica een verzameling regels die we op school hebben geleerd en die wel degelijk voorgeschreven zijn. Ergens begrijp ik de aarzeling, misschien zelfs de angst bij de beleidsmakers: taal is een gevoelig, dierbaar iets en tornen aan taal roept felle reacties op. Nou, en? Een opsomming van vrijblijvende opties om haar/hem/hen tevreden te stellen, is niet langer afdoende. Laat het maar knetteren en schuren. Geen verandering zonder wrijving. Uit de huidige taal-impasse komen we alleen als de experts het aandurven om door de zure appel heen te bijten. Hak die knopen door. Stop met halfslachtige richtlijnen en kom met nieuwe, heldere regels. Maak onze taal weer eigentijds opdat we ons allemaal kunnen gaan realiseren dat topmensen ook vrouwen zijn en dat mijnheer Van Dale misschien wel al die tijd mevrouw Van Dale is geweest.||https://www.nrc.nl//nieuws/2022/09/22/doorbreek-de-taal-impasse-a4142846
2022-09-23||Directeur KRO-NCRV wil Ongehoord Nederland per direct uit het bestel:  „Dit is pure journalistieke bagger&rdquo;|| Eigenlijk wil omroepdirecteur Peter Kuipers het deze woensdag over zijn eigen club hebben, de KRO-NCRV. Wie afstemt op de programma’s van deze fusieomroep kan zien: de omroep – met ruim 400.000 leden – heeft sinds begin september een nieuwe identiteit. Het logo – een cirkel opgebouwd uit drie kleuren – gaat gepaard met een nieuw verhaal.   De directeur vroeg twee jaar lang aan vriend en vijand: waarom geeft de samenleving ons ieder jaar ruim 80 miljoen euro? Verdienen we dat eigenlijk wel? Uiteindelijk kwam Kuipers uit bij drie kernwoorden: de KRO-NCRV staat voor een wereld die eerlijker, groener en liever kan. De slogan: ‘Maak morgen mee’. „Daarmee blijven we in onze honderd jaar oude christelijk-sociale traditie, maar laten we zien ook op de toekomst gericht te zijn.” Zegt dat zijn leden wel iets? „Soms niet meteen, maar als ik hen vertel dat het ons om hun kinderen en kleinkinderen te doen is, dan altijd.”   Maar terwijl hij uit de doeken doet hoe deze termen in de programmering terugkeren, sijpelt de actualiteit binnen. Want sinds de uitzending van middagprogramma Ongehoord Nieuws, op donderdag 15 september, gaat het in Hilversum vrijwel nergens anders meer over. Presentator Raisa Blommestijn liet zich op provocerende wijze uit over vermeende „blancofobie” die het onmogelijk zou maken „omgekeerd racisme” bespreekbaar te maken. Het geweld in de vertoonde video’s die haar betoog moesten ondersteunen bleek in geen van de vier gevallen een racistisch motief te hebben. „Dat bleek uit onderzoek van ons programma Pointer”, vertelt de directeur trots. Blommestijn bediende zich in haar tirade meermaals van het n-woord en werd daarbij niet weersproken door haar gasten, Kamerlid Pepijn van Houwelingen (FvD) en hoogleraar Paul Cliteur (Universiteit Leiden).    De uitzending leidde al snel tot een serie veroordelende statements, zo sprak de NPO over een grens die zou zijn bereikt. Toch bleef de uitzending vooralsnog zonder consequenties.  Staatssecretaris Gunay Uslu (D66, Media) drong aan op een uitspraak van het Commissariaat voor de Media (CvdM) en de Ombudsman van de NPO, die aan het eind van het vorig weekend meldde al bijna 1.700 klachten te hebben ontvangen. Op advies van deze instanties zou zij een tweede sanctie tegen de omroep kunnen uitvaardigen en uiteindelijk de zendconcessie kunnen intrekken. Deze omroep brengt de NPO schade toe Ook Kuipers was in alle staten bij het zien van de uitzending. En sindsdien is het blijven malen in zijn hoofd. Hij roept de staatssecretaris nu op niet langer te wachten en de zendmachtiging van de aspirant-omroep met onmiddelijke ingang in te trekken. „Wat nu nodig is, is waar het bij de entree van Ongehoord Nederland aan ontbrak: bestuurlijke moed, bij het ministerie en de leiding van de publieke omroep. We kunnen wel wachten tot er wéér een rapport komt, excuses en rectificaties eisen of met nóg een sanctie komen. Maar als we eerlijk zijn, dan weten we genoeg.”  Ook hijzelf is er ingetuind, geeft hij toe. „Minister Slob, de NPO, maar ook wij als collega-directeuren dachten: met twee indringende gesprekken vooraf en een handtekening van directeur Karskens onder de journalistieke code durven we het wel aan. Maar uit niets blijkt de intentie om zich aan afspraken te houden. Daarmee brengt deze omroep de NPO schade toe.”  Na de gewraakte uitzending van 15 september appte Kuipers  zijn collega-omroepbaas Karskens.  „Dit is geen opinie, zei ik hem, dit is journalistieke bagger. Pure bagger.” Hij sloot zich vervolgens aan bij de verontwaardigde statements van zijn collega-directeuren. „Maar het kan niet bij woorden van afkeuring alleen blijven, waarna we weer overgaan tot de orde van de dag. Zo gaat het binnen eigen onze organisatie ook: als een medewerker hier de regels overtreedt roep ik hem bij me en krijgt hij eerst een vorstelijke vermaning. Doet iemand dat nog eens dan volgt een schorsing.”  KRO-NCRV is de eerste omroep die zich uitspreekt voor een direct vertrek van ON uit het bestel. Roept hij zijn collega’s hiermee op zich achter hem te scharen? „Dat is aan hen zelf, die afweging kan ik niet voor hen maken.” Gevraagd om een reactie, stuurde Arnold Karskens deze woensdag een kort bericht aan NRC: „We leven in een democratie en omroep Ongehoord Nederland vertolkt op een nette manier de mening van veel mensen.”  Overigens, benadrukt Kuipers, als het van een vertrek uit het bestel komt stemt hem dat niet vrolijk. „Ik had gehoopt dat Ongehoord Nederland een succes zou worden. Dat zou betekenen dat we als NPO eindelijk een doelgroep zouden bereiken die we nu maar niet weten te bereiken.”  KRO-NCRV probeert dat overigens wel. De ‘ongehoorde’ burger heet bij zijn omroep ‘de burger in de knel’. „Onze journalistieke tak heeft daar een speerpunt van gemaakt. Zo zitten we momenteel met een pop-up-redactie drie wekenlang in Almelo. Daarna gaan we naar Heerlen.”   Het blijkt  een  persoonlijke kwestie voor de gewezen TROS-directeur. „Als iemand die van oorsprong van het Friese platteland komt heb ik wel iets met boeren en hun levenswijze. Ik begrijp ze best. Tegelijk zie ik ook: het zal anders moeten met de landbouw. Maar daar moeten we samen heen. Dat doen we bijvoorbeeld door kijkers van ons best bekeken programma Boer zoekt Vrouw te verleiden ook naar BinnensteBuiten te kijken, over duurzaam leven.”  Als Ongehoord Nederland uit het bestel is moet het bestel worden hervormd, zodat er straks niet wéér nieuwe omroepen klaar staan om mee te doen. Kuipers is er niet gerust op: „Na één rapport en twee adviezen daarover heeft de staatssecretaris deze zomer alweer een nieuw rapport over nieuwe toelatingscriteria besteld. Daarna moeten beide Kamers er weer wat over vinden. Voor  je het weet zijn we weer te laat en moeten we nog eens vijf jaar wachten. Terwijl: het bestel zit gewoon vol. Het moet hier wel bestuurbaar blijven.”  Aanvulling (22 september 2022): Dit artikel is na publicatie aangevuld met de reactie van Arnold Karskens. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/22/directeur-kro-ncrv-wil-ongehoord-nederland-per-direct-uit-het-bestel-dit-is-pure-journalistieke-bagger-a4142845
2022-09-23||Van kwaad tot erger||Woensdag liet Magnus Carlsen eindelijk iets los over zijn actie tegen Hans Niemann. Op een directe vraag of hij Niemann van bedrog beschuldigde, gaf hij geen direct antwoord, maar hij zei toch iets dat stof tot nadenken gaf: „Ik moet zeggen dat ik erg onder de indruk ben van Niemanns spel en ik denk dat zijn mentor Maxim Dlugy geweldig werk doet.” Het was ongetwijfeld sarcasme en het komt me voor dat Dlugy, een sterke Amerikaanse grootmeester, de volgende op Carlsens dodenlijst is. Commentatoren deden of ze verbijsterd waren toen Magnus Carlsen op de tweede dag van de Julius Baer Generation Cup zijn partij tegen Niemann na anderhalve zet opgaf. Niemann deed 1.d4 en na 1...Pf6 2.c4 gaf Carlsen op. Het was online, dus ze konden elkaar niet sportief de hand schudden. Als ze gewoon gespeeld hadden, zou ik ook verbijsterd zijn geweest. Carlsen had zich kort daarvoor uit de Sinquefield Cup teruggetrokken na een nederlaag tegen Niemann, waarmee hij duidelijk suggereerde dat Niemann een valsspeler was. Dan kun je toch niet verwachten dat hij in het volgende toernooi doet of er niets gebeurd was? Er is geen vreedzame oplossing meer denkbaar, het conflict kan alleen nog escaleren. Maar wie heeft gelijk? Niemann heeft toegegeven dat hij, toen hij 12 was en later nog eens toen hij 16 was, bedrog pleegde op de website chess.com. Maar is er daarna nog iets gebeurd? Ken Regan, een hoogleraar aan de Amerikaanse Universiteit van Buffalo, geldt in de schaakwereld als de hoogste autoriteit op het gebied van bedrog met hulp van computers. Hij onderzocht alle partijen van Niemann van de laatste twee jaar, online en aan het bord, en vond niets verdachts. Aan de andere kant is er Levon Aronian, een verstandig man. Toen Carlsen zich na zijn nederlaag tegen Niemann uit de Sinquefield Cup had teruggetrokken, leek Aronian de spot met Carlsen te drijven: „Ik geloof dat het vaak gebeurt dat als een jonge speler erg goed speelt, er beschuldigingen zijn. Al mijn collega’s zijn nogal paranoïde en ik heb vaak moeten zeggen: ach jongens, kom nou.” Maar toen Carlsen na anderhalve zet had opgegeven, zei Aronian iets anders: „Ik begrijp de frustratie van Magnus. Weet je, ik wist er niet veel van. Ik geloof dat Hans niet de eerlijkste persoon was in online schaak.” Aronian moet voor die omslag iets concreets gehoord hebben van Carlsen, maar wat?  Jammer dat niemand hem dat vroeg. Boris Gelfand - Hans Niemann, Julius Baer Generation Cup 2022 1. d4 Pf6 2. c4 e6 3. Pf3 d5 4. g3 Lb4+ 5. Ld2 Le7 6. Lg2 0-0 7. 0-0 Pbd7 8. Dc2 c6 9. Pc3 dxc4 10. Pe4 Pxe4 11. Dxe4 Pf6 12. Dc2 b5 13. b3 Lb7 Na 13...cxb3 14. axb3 zou wit goed spel hebben voor de geofferde pion. 14. bxc4 c5 15. cxb5 cxd4 Gelfand had dit ook in Gelfand - Keymer, Biel 2021. Er volgde toen 16. Tfd1 Db6 en later won wit.  16. a4 Le4 17. Db2 Nauwkeuriger was 17. Db3 om zwarts dame van d5 af te houden. 17...Dd5 18. Tfd1 Tac8 19. Lf4 e5 Zie diagram 20. Lg5 Onbegrijpelijk. De enige goede zet was 20. Lxe5, waarna kon volgen 20...Lxf3 (20...Tc2 heeft hier geen zin wegens 21. Dxd4) 21. Lxf6 Lxg2 22. Lxe7 Lh3 23. f3 Tfe8 met gelijk spel. 20...Tc2 Wit gaf op. Misschien wat vroeg, maar na 21. Db1 Txe2 staat zwart gewonnen. Maxime Vachier-Lagrave - Levon Aronian, Superbet Classic Boekarest 2022. Zwart begint en wint. Oplossing: Wits laatste zet was 1. Kc3-d4 geweest, een grove fout. Er volgde in de diagramstelling 1...Pa4 en toen zag de witspeler dat er geen behoorlijke verdediging was tegen 2...Td8 mat en gaf hij op.||https://www.nrc.nl//nieuws/2022/09/22/van-kwaad-tot-erger-a4142844
2022-09-23||Ton en Tieneke sluiten befaamde Rotterdamse juwelierszaak: ‘We hadden gezegd: vijftig jaar, dan stoppen we’||De Zwart Janstraat in het Oude Noorden is één van de oudste winkelstraten van Rotterdam. Het is een lange, altijd drukke straat, met  bijna tweehonderd winkels en een volkse, multiculturele uitstraling.  In 1972 openden Ton (74) en Tieneke (70) Rhemrev er  hun ‘winkelwerkplaats goud en zilver’, allebei zijn ze goudsmid. In die tijd had je in de straat  nog   vooral winkels die van generatie op generatie overgingen: stoffenzaken, hoedenwinkels, drogisterijtjes. En iedereen woonde boven zijn zaak. Ton en Tieneke doen dat nog steeds.  Vandaag zitten we achterin de winkel, waar zich achter de werkplaats waar ze hun sieraden maken een klein keukentje bevindt. Vanuit die keuken leidt een trap naar het bovenhuis waar ze wonen en waar hun drie kinderen opgroeiden. In december sluiten ze hun winkel, na vijftig jaar. NRC sprak eerder met Ton en Tieneke Rhemrev, voor een artikel over onveiligheid en verloedering in de wijk. Mensen zeiden vaak tegen hun, vertelden ze toen: ‘Dat jullie hier blijven zitten, waarom ga je niet weg.’  Dat was in 2005. En jullie zitten hier nog steeds.  Ton: „En de mensen zeggen dat ook nog steeds.  Maar dit is een fijne plek om te wonen en te werken.”  Tieneke: „Er is wel veel veranderd natuurlijk. Toen wij vijftig jaar geleden begonnen, stond de man van de winkel naast je net als  jijzelf  ’s morgens de stoep te vegen. Nu zegt de buurman: joh, ben  je nou alweer aan het vegen. Dan zeg ik:  het moet toch een beetje netjes blijven. Of  hij komt hier  de winkel in en dan is het van: al die bloemen, waarom doe je dat. Dan zeg ik: wij zijn  hier de hele dag, dan is het toch leuk dat je het gezellig maakt. Maar hij vindt het genoeg dat hij zijn kisten naar buiten doet. Het is gewoon handel, zegt hij.”  Ton: „Dat is ook wel van alle tijden hè. Vroeger hadden we ook een buurman die zei: wat ben je toch allemaal aan het doen man, je moet gewoon zoveel mogelijk geld verdienen, dan ga je toch geen geld stoppen in het verbouwen van je winkel. Die wou voor zo min mogelijk kosten zoveel mogelijk winst maken.”  De voorgevel van de winkel aan de Zwart Janstraat.   Foto Pepijn Kouwenberg Toen jullie begonnen waren bijna alle winkels in handen van een paar families. Hoe kwamen jullie er tussen?  Ton: „In deze winkel heeft altijd een goudsmid gezeten, vanaf dat het pand 130 jaar geleden  werd gebouwd. We hebben vorig jaar nog bezoek  gehad van de dochter van onze voorganger, zij was toen negentig jaar oud. Ze wilde weten of de kastanjeboom nog in de tuin stond, daar kwam ze voor. Ze vond het heel mooi geworden allemaal hier, ze zei: als kind sliep ik vroeger achterin de winkel. Het pand was van haar ouders,  haar moeder zei  indertijd tegen ons: ik wil hier weer een goudsmid, dat wil ik continueren. Zo kwam het dat wij de winkel konden kopen, dat was in die tijd heel ongebruikelijk. De straat was erg in trek, al die families hielden hun panden en hun winkels aan. Of ze werden onderling verdeeld, de slager was de broer van de brillenman die weer de neef was van de schoenmaker.” Tieneke: „Ik kwam toen net van de academie, was twintig. Het waren de jaren zeventig, heerlijke tijd. Alles gaat veranderen, dacht je. En wij  gingen het ook wel even anders doen.”  Ton: „Je had de gevestigde juweliers, die al honderd jaar hetzelfde deden – zo  wilden wij het niet. En we hadden het geluk dat toen  net het zilver opkwam, daarvoor was het allemaal alleen maar goud. Zilver  is veel goedkoper dan goud, dus daar kun je meer mee doen, je kunt er grote, fantasievolle sieraden  mee maken.” Tieneke: „Onze naam was ook anders dan anders hè, Ton en Tieneke.”  Ton: „Juwelier Rhemrev, had het eigenlijk moeten zijn. Maar dat begon precies  in die tijd te veranderen, mensen werden met de voornaam aangesproken.” Bram Peper in plaats van ‘meneer de burgemeester’. Tieneke: „Dat was ook een hele lieve klant. We hebben hier zoveel mensen over de vloer gehad. Lubbers met zijn vrouw, die kwamen dan even achter zitten met een kopje thee.  En Opstelten. Er zijn ook allemaal foto’s van. Dan denk je: dat heb ik allemaal meegemaakt. En dat stopt nu, je houdt als het ware op met je verhaal.  Maar de werkplaats behouden we natuurlijk. En verder moet je er niet te veel bij nadenken. Wij zijn een beetje van: dan nemen we alles mee de hemel in en dan gaan we daar weer verder. Dat kan natuurlijk niet, maar het is dat gevoel snap je. Het is ook fantastisch dat we het samen hebben gedaan, met al die tijd ook de hulp van mijn schoonzus in de winkel. We zeggen het niet vaak tegen elkaar, maar dat is het echt wel.”  Gereedschap op de werkbank.   Foto Pepijn Kouwenberg Waarom houden jullie eigenlijk op? Ton: „We hadden gezegd: vijftig jaar, dan stoppen we.” Tieneke: „Ton is erg ziek geworden, twee jaar geleden. Echt heel ziek, het is een wonder dat hij is genezen. Ik dacht, toen hij zo ziek was:  dan sluit ik nu maar de winkel. Maar hij zei: nee, je houdt het open, die levensader  is  belangrijk voor jou. En nu is hij er bij om het samen af te ronden.”  Ton: „Ik werk ook weer een beetje. Heel langzaam, maar ik heb alle tijd.”  Tieneke: „Wat ook goed uitkomt: in dit deel van de straat krijgen we nieuwe palen onder de panden. Het is hier allemaal aan het verzakken, dus dat moest een keer gebeuren. Maar dan moet de winkel  helemaal leeg – kasten,  vitrines, toonbanken: alles –  want dan gaat  de hele vloer open. Het is een rigoureus einde dus eigenlijk.” Ton: „Maar we blijven hier wonen. Je kan wel zeggen: wat een gedoe allemaal, een renovatie die maanden gaat duren, verkoop de boel toch  lekker. Maar dit pand is met ons meegegroeid, daar zit zoveel gevoel in.” Tieneke: „Ik weet nog hoe ik hier in het begin rondliep:  op blote voeten, in van die lange gewaden, een sjaal door het haar gevlochten – zo was het in die tijd. En later speelden onze kinderen in de winkel tussen de klanten.” Ton: „We hebben het op een speciale manier gedaan, maar dat zie je pas achteraf.” Tieneke: „Nu zeg ik  tegen de kleinkinderen: je moet later iets doen dat je heel graag doet. Dat is  belangrijker dan geld verdienen. De oudste is tien, ze komen hier  knutselen en tekenen.  Ton: „Die vinden het naar dat we ophouden.” Tieneke: „Als we het daarover hebben dan gaan ze bijna huilen. Ze zitten altijd lekker hierachter, terwijl ik aan het ontwerpen ben. Dan horen ze het geluid van de werkplaats. Of de deurbel, als er een klant binnenkomt. En de hond is er ook, die loopt een beetje  rond. Die hele sfeer gaat verdwijnen, maar die  hebben ze toch maar mooi meegemaakt.”  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/we-hadden-gezegd-vijftig-jaar-dan-stoppen-we-a4142672
2022-09-23||‘Voor het bestrijden van tinnitus zijn we niet op aarde’||Om gehoorschade bij het publiek te voorkomen, moet de muzieksector zich waarschijnlijk aan een geluidsnorm van 100 decibel gaan houden. Afspraken om gehoorbeschadiging te voorkomen werden tot nu toe vastgelegd in drie achtereenvolgende convenanten, ondertekend door het ministerie van VWS, popzalen en -festivals (VNPF) en andere evenementen (VVEM). Het huidige convenant met een maximumnorm van 103 decibel loopt in december af. Het is de vraag of er een vierde, strenger  convenant komt, of dat er wetgeving wordt opgelegd. Maar dat het maximum volume omlaag gaat, dat  is vrijwel zeker.  Dit najaar brengt  de Gezondheidsraad, op verzoek van Paul Blokhuis, voormalig staatssecretaris van VWS, eerst een advies uit. Blokhuis wil weten of het huidige beleid volstaat, en of het mogelijk is een landelijk (dwingend) ‘kader’ op te stellen. De Tweede Kamer volgt dit dossier op de voet, bezorgd over berichten over toenemende gehoorschade.  Over één ding lijken in ieder geval de KNO-artsen en de Kamer het eens:  het moet zachter in de zalen en de clubs. De eerder afgesproken norm is 103 decibel, een gemiddelde dat wordt gemeten over een kwartier. Het advies van het RIVM was destijds 102 decibel, maar de sector vroeg en kreeg meer ruimte. Nu zou het naar 100 decibel moeten, onder meer op grond van een WHO-advies van begin dit jaar, en op aanraden van de artsen. Ook internationaal wordt die grens aangehouden. Die is bovendien gebaseerd op de aanname dat iedereen dempende oordoppen draagt, omdat 85 decibel gedurende twee uur als een veilige grens wordt beschouwd.  En het is geen kleine stap, die decibellen minder, want dat is ongeveer de helft zachter.  Wat vinden de zalen van die norm? Het is de vraag of het de goede norm is, en het blijkt nog lang niet eenvoudig om eraan te voldoen, zeggen ze. „Ik ga liever naar een show met hele goeie oordoppen in, en dat het geluid goed hard staat. Dat doet iets met je lichaam.” Joris Holter, adjunct-directeur van het Nijmeegse poppodium Doornroosje, heeft zelf een oorsuis opgelopen toen hij nog geen oordoppen droeg. „Het is daarom belangrijk dat je ze draagt, en dat iedereen daar zijn eigen verantwoordelijkheid voor draagt. Je kunt ook overal chocolade met heel veel suiker kopen, je moet gewoon je tanden poetsen.” Volgens hem moet de muziek wel wat harder, omdat je anders makkelijk boven de muziek uitkomt als je meezingt. „Wat is anders het verschil tussen muziek luisteren in een café en bij een concert? In een café wil je over de muziek heen kunnen praten, maar bij een concert maak je daarmee de beleving echt kapot.”  De muziek zachter zetten, zodat je zonder oordoppen bij een band of clubavond kunt staan, daar heeft Holter ook ervaring mee. Bij het podium Merleyn in de binnenstad van Nijmegen, onder beheer van Doornroosje, spelen de buren een belangrijke rol. De shows beginnen er laat vanwege afspraken met het naastliggende restaurant, meestal na 22:00 uur. En omdat de zaal middenin de bewoning staat, moet het geluid in de nacht bij clubavonden zachter. „Er zit een begrenzer op het geluid en dat merk je. Die filtert vooral het basgeluid eruit en houdt het niveau rond de 98 en 99 decibel. We horen terug van het publiek dat het gewoon minder klinkt. Het is het gewoon nét niet.” Waarom werkt een lager volume eigenlijk niet? Het toverwoord is beleving. Harde muziek doet iets met je lichaam. Je broekspijpen wapperen en je oren klapperen, dat is van belang bij live muziek. En ironisch genoeg is die beleving deels een stressreactie van het lichaam, zegt Eelco Grimm, docent muziek en technologie bij de HKU. „Bij harde muziek, en dat is al zo bij 100 decibel, staat je lichaam in de alarmstand. Zo spant een spiertje in het middenoor aan om het geluid wat te dempen. Als je bij alarm niet kan vluchten, gaat je lichaam over op pijnstilling; het maakt endorfine aan, en dat voelt prettig. Je maakt je eigen drugs.” En dat komt bovenop het kermisattractie-effect van gedreun van bassen in je lichaam, en de gelukservaring van gezamenlijk dansen en zingen op muziek, zegt Grimm.  In de discussie tussen 100 of 103 decibel speelt ook een rol dat bij hard meezingen het publiek zelf al 100 decibel kan produceren. „Dan moet de muziek erover heen, vinden ze.” Maar Grimm vindt dat toch de norm van 100 moet worden aangehouden, liefst mét oordoppen. „Dat zingen is niet twee uur lang zo luid dat het boven de band uitkomt, dus je moet gewoon die 100 aanhouden en alleen die korte momenten wat luider draaien.” Ook belangrijk: de meest gebruikte decibelmeting registreert vooral geluid in de hogere (spraak)frequenties, omdat het gehoor daar het meest gevoelig voor is. „Daarom proppen veel muzikanten en zalen heel veel lage tonen in de muziek, zodat het heel luid klinkt en je toch niet die decibelnorm overschrijdt.” Wetenschappelijk onderzoek op dit gebied is lastig, want het is niet ethisch om mensen bewust doof te laten worden, maar nieuwe inzichten suggereren dat ook die harde lage tonen schadelijk lijken te zijn. „Bovendien ontstaat die schade, anders dan altijd werd gedacht, in de waarneming van hogere frequenties, die voor spraak belangrijk zijn.”  Ook bij Paradiso in Amsterdam doen ze hun best met oordopjes, voorlichting én alternatieven – ook al zijn die nog toekomstmuziek. „We hebben een paar maanden geleden een nog onbetaalbaar systeem getest voor in de nacht,” vertelt Jurry Oortwijn, woordvoerder van het Amsterdamse poppodium. „Daarbij sta je in een soort 360-gradenopstelling van boxen, die een bubbel van geluid maken dat minder naar buiten uitstoot. Daardoor is het volume achter de boxen lager en krijgen de oren meer rust.” Dé oplossing? „Het is ideaal voor clubs maar met een band op het podium is het veel ingewikkelder. Evengoed is het  een enorme investering. Dus ja, er zijn ontwikkelingen die een ervaring kunnen bieden met minder decibellen, maar als we dat met z’n allen willen, moeten podia daar ook mee geholpen worden.” Berend Schans van poppodia en -festivals branchevereniging VNPF is directer: „Voor het bestrijden van tinnitus zijn we niet op aarde. We kunnen wel bijdragen aan bewustwording, en dat doen we ook al jaren, in goede samenwerking met het ministerie van VWS en met Veiligheid NL. Zonder budget hebben we mensen aan de gehoorbescherming gekregen. Bovendien, als je het volume terugbrengt naar 100 decibel neem je het risico niet helemaal weg. Er blijft veel geluidsdruk – en er zullen mensen wegblijven, want die willen juist die harde muziek beleving.” Wat Schans betreft ga je straks niet alleen elk half jaar op controle om je tanden op gaatjes te laten controleren, maar ook je trommelvlies.  Een probleem bij het vaststellen van een decibellennorm is dat het van veel factoren afhankelijk is of luide muziek schade berokkent. Hoe vaak ga je naar concerten? Wat heb je overdag aan decibellen om je heen? Waar sta je in de zaal? Wat voor soort muziek is het? Het RIVM concludeerde in zijn advies (2018) dat er om die redenen geen absoluut veilige norm te stellen valt. Regelmatig testen en oordopjes zijn dus sowieso noodzakelijk.  Van Jurry Oortwijn van Paradiso hoeft het ook niet altijd op z’n hardst. „Het verschilt per band. Soms doe ik m’n doppen even uit en merk ik dat het best zonder kan. En soms klinkt het ook met doppen in nog behoorlijk hard en krijgen we de volgende dag klachten van bezoekers. Al ligt dat dan meer aan de geluidskwaliteit dan puur aan het aantal decibellen.”  Dat komt ook doordat Paradiso, eind negentiende eeuw gebouwd als verenigingsgebouw voor een kerkgenootschap, niet is gemaakt voor popconcerten. „Daar kan niet iedere geluidsman direct mee uit de voeten. Wij kunnen alles met een draai aan de knop zachter zetten, maar dat veroorzaakt weer andere problemen. Discussies met de geluidsman van een band bijvoorbeeld, wanneer die net uit België of Engeland komt en daar wel harder kon spelen.”  Bij klassieke orkesten speelt deze kwestie eigenlijk niet, althans niet bij het publiek. „Ik denk dat wij maar weinig klachten hebben gehad van mensen die tinnitus hebben opgelopen na een leven lang concertbezoek”, zegt David Bazen, directeur bedrijfsvoering van het Concertgebouworkest. „Een op volle kracht spelend symfonieorkest kan heel erg luid zijn, maar niet versterkte muziek verwaait behoorlijk snel en voordat je bij de eerste rij bent is het al behoorlijk verzacht. En meestal gaat het dan ook maar om een paar maten.” Dat beeld bevestigt Timos Krabben van de Vereniging van Schouwburg- en Concertgebouwdirecties (VSCD). Hij zegt dat er bij repetities in het Concertgebouw nooit een overschrijding van de geluidsnorm is voorgekomen en dat de voorgestelde norm van 100 decibel geen beperking voor klassieke concerten tot gevolg lijkt te hebben. Op het podium Als de 100-decibelnorm ook óp het podium zou gelden, voorziet Bazen meer problemen. „100 is al heel luid, maar ook onversterkt komt een orkest daar soms echt wel boven. We werken nu met schermen tussen musici, verschillende podiumopstellingen en gehoorbescherming. Dat laatste is voor een deel al heel moeilijk toepasbaar, bijvoorbeeld omdat bij blazers de gehoorgang vervormt tijdens het spelen. En je hoort moeilijk wat je zelf speelt, zeker als je snel moet schakelen tussen zeer hard en zeer zacht, wat in symfonisch repertoire veel voorkomt.”||https://www.nrc.nl//nieuws/2022/09/22/voor-het-bestrijden-van-tinnitus-zijn-we-niet-op-aarde-a4142843
2022-09-23||Opinie | Laat vreemdelingen maar wachten, dat is nu beleid||Eric van der Burg, staatssecretaris van Asiel en Migratie (VVD), overleefde  onlangs vrij eenvoudig een Kamerdebat over de ‘asieldeal’ naar aanleiding van de crisis in Ter Apel. Het heikele punt van de regeringsdeal was het uitstel van de gezinshereniging van vluchtelingen, die zullen moeten wachten tot er voldoende woningen beschikbaar zijn.  Martijn Stronks is jurist en filosoof en werkzaam bij het Amsterdam Centre for Migration and Refugee Law van de Vrije Universiteit Amsterdam.  Deze maatregel is in strijd met het Europees recht. Niet alleen de oppositie stelde dit, maar ook de eigen ambtenaren waarschuwden dat de maatregel voor de rechter mogelijk geen standhoudt. De oppositie probeerde de staatssecretaris daarom te bewegen om advies te vragen bij de Raad van State over de vraag of het langer laten wachten van vluchtelingen op hereniging met hun gezin wel mag onder het Europees recht. De staatssecretaris hield de boot af, het was immers aan de rechter om hierover te beslissen, „de praktijk leert dat je nóóit met zekerheid kan zeggen dat maatregelen stand houden bij de rechter”.  De staatssecretaris doet hier weloverwogen een schot voor de boeg en laat de vraag over de verenigbaarheid met het (Europees) recht aan de rechter. Dit is inmiddels in het migratierecht onderdeel van een patroon en het is tekenend dat de Europese rechter de bewindspersoon een dag voor het Kamerdebat op de vingers tikte in een ander dossier.  Eerst even die zaak bij het Hof van Justitie, die in het nieuws maar weinig aandacht kreeg, maar in de praktijk van grote betekenis is. De zaak ging ook over gezinsleden en had óók te maken met het slimme gebruik van tijd door de overheid om  migranten rechten te ontzeggen, net als bij het plan uit de ‘asieldeal’. De regels zijn vrij technisch, maar de casus is op zich vrij simpel. Het Europees recht bepaalt dat ouders van Nederlandse kinderen, die zelf geen nationaliteit hebben van een land in de EU, het recht hebben om bij hun kinderen te verblijven. Deze regel was het gevolg van een roemruchte uitspraak van het Hof van Justitie uit 2011 en had grote gevolgen voor het recht op gezinshereniging. Nederland probeerde afgelopen jaren echter om de reikwijdte van deze uitspraak in te perken. Door, om maar even in de maritieme beeldspraak te blijven, scherp aan de wind te varen. Telkens werd het  teruggefloten door het Europese Hof, met als dieptepunt toen Nederland gescheiden ouders uitzette, omdat het kind ook wel bij één van die ouders kon verblijven, zelfs als het kind daar geen band mee had.  Enkele jaren geleden besloot Nederland om het verblijf van de ouder(s) bij het Nederlandse kind tot ‘tijdelijk verblijf’ te verklaren. Dit betekende dat deze ouders zich niet konden laten naturaliseren, geen permanente verblijfsstatus konden verkrijgen en zodoende zich niet duurzaam in Nederland konden vestigen. Het idee hierachter was dat nadat het kind meerderjarig zou worden, deze niet meer afhankelijk zou zijn van de ouder, die dan wel weer terug zou kunnen naar het land van herkomst.  Vanaf het begin was duidelijk dat deze maatregel in strijd was met basale principes van het Europees recht. Zoals het idee dat mensen moeten kunnen integreren in het gastland, maar vooral ook dat het idee van tijdelijk verblijf betekent dat het verblijf van korte duur is. En dat was helemaal niet het geval in deze zaak: als het Nederlandse kind net was geboren, kon het verblijf wel achttien jaar duren. En als er later nog jonge kinderen werden geboren, of het kind ging studeren, zelfs nog langer. Daarna werd de ouder dan alsnog het land uitgezet. Het Hof van Justitie maakt nu in niet mis te verstane bewoordingen korte metten met deze praktijk.  Dat is goed nieuws voor de ouders en hun kinderen en normaal gesproken zou  ook de vlag uit kunnen voor het functioneren van de rechtsstaat, waarin de rechter de uitvoerende macht terecht wijst. Maar helaas is het laten wachten van de vreemdeling in weerwil van de heldere regels inmiddels een belangrijk beleidsinstrument. Of dit nu gaat over de opvang van asielzoekers bij het aanmeldcentrum, de eindeloze wachttijden in de asielprocedure of de afschaffing van de dwangsom: telkens probeert het kabinet beleid uit en laat het de wal het schip keren. Dat is dan vaak de Europese rechter die na jarenlange procedures eindelijk vaststelt dat het beleid strijdig is met het recht.  Ondertussen heeft het beleid dan wel jarenlang gefunctioneerd, met als gevolg dat mensen gescheiden van hun gezinsleden leven, hun leven in de wacht is gezet, ze niet kunnen integreren, of anderszins niet vooruit kunnen met hun leven. Deze wachtpolitiek maakt zo slim gebruik van wat je de tussenruimte van het recht kan noemen. De ruimte die bestaat tussen het uitvoeren van beleid en het juridisch vaststellen dat dit in strijd is met het recht. Juridische procedures zijn traag – dat is ook een belangrijke rechtsstatelijke waarde – maar deze traagheid wordt nu willens en wetens ingezet als beleidsinstrument door de staatssecretaris. Met als idee: als het niet lukt om fysieke grenzen om Nederland te zetten, dan houden we ongewenste vreemdelingen tegen, met hekken van tijd.||https://www.nrc.nl//nieuws/2022/09/22/laat-vreemdelingen-maar-wachten-dat-is-nu-beleid-a4142842
2022-09-23||Juist Nederland in Europese context tegen radicale marktinterventies||In Brussel is er verontwaardiging over de verdediging van minister Jetten (Klimaat, D66) dat het prijsplafond op energierekeningen niet eerder ingevoerd kon worden door Europese regelgeving, schrijft onze Brusselse correspondent Clara van de Wiel. Niet alleen was het wél mogelijk - andere landen lieten zich immers niet tegenhouden - maar het was ook juist Nederland dat zich in Europese overleggen verzet tegen radicale marktinterventies.  Vorige week werd, samen met een trits andere vergaande voorstellen voor het ingrijpen in de energiemarkt, een extra aanbeveling toegevoegd. Daarin stelt de Commissie voor de bestaande regels nog wat uit te breiden door „gereguleerde prijzen onder de kostprijs toe te staan”. Op die laatste formulering lijkt Jetten zich in zijn verdediging te beroepen. Maar bronnen in Brussel bevestigen dat de ruimte er in de praktijk al veel langer was. In reactie op de energiecrisis spoort de Commissie lidstaten al een jaar aan zelf ruime compensatiemaatregelen te nemen, in het bijzonder voor ‘kwetsbare huishoudens’. De definitie daarvan is uiterst rekbaar, blijkt ook uit het feit dat Brussel tot nu toe geen lidstaat op de vingers tikte over te ruime of marktverstorende steun. Tot deze week zat Nederland in de achterhoede Nederland met betrekking tot ‘ruime compensatiemaatregelen’. Het steunpakket had een waarde van 0,7 procent van het eigen bbp – tegenover bijvoorbeeld 2,9 en 2,2 procent in respectievelijk Spanje en Frankrijk. Met het nieuw aangekondigde prijsplafond stijgt de Nederlandse positie rap en komt de steun neer op 2,8 procent van het bbp, vergelijkbaar met die in Duitsland.||https://www.nrc.nl//nieuws/2022/09/22/juist-nederland-in-europese-context-tegen-grootschalige-marktinterventie-a4142841
2022-09-23||Sociale media in Iran geblokkeerd na protesten tegen zedenpolitie||Instagram en Whatsapp zijn woensdagavond geblokkeerd door de Iraanse overheid, melden internationale persbureaus. De blokkade volgt op protesten vanwege de dood van de 22-jarige Mahsa Amini, die door de zedenpolitie werd gearresteerd omdat ze zich niet aan de kledingvoorschriften zou hebben gehouden. Andere sociale media, zoals Facebook, Twitter en Youtube, waren voor Iraniërs al beperkt toegankelijk. In vijftien Iraanse steden waren deze week protesten, waarbij het in sommige gevallen tot confrontaties met de politie kwam. Filmpjes verspreidden zich op internet van Iraanse vrouwen die hun hoofddoek op een vuur gooiden of hun haar afknipten als reactie op de dood van Amini. Volgens Iraanse autoriteiten zijn inmiddels 17 mensen omgekomen bij de protesten, maar mensenrechtenorganisatie Iran Human Rights telt minstens 31 gedode demonstranten. Amini werd vorige week dinsdag gearresteerd door de zedenpolitie, volgens sommige berichten omdat ze haar hoofddoek verkeerd droeg. Ooggetuigen zeggen tegen Amnesty International dat ze werd geslagen en hardhandig naar een cel werd gebracht. Enkele uren later werd Amini in coma naar het ziekenhuis gebracht, waar ze na drie dagen overleed. De Iraanse Revolutionaire Garde, waar de zedenpolitie onder valt, riep de rechterlijke macht van het land donderdag volgens persbureau Reuters op „mensen die nepnieuws en geruchten verspreiden” te vervolgen. Volgens de Garde zouden deze mensen de „psychologische veiligheid” van de samenleving in gevaar brengen. De politie ontkent verantwoordelijkheid voor het overlijden van Amini, maar president Ebrahim Raisi heeft toch een onderzoek aangekondigd. Sinds het begin van de protesten zijn internetverbindingen al langzamer, schrijft persbureau AFP. Het is niet helemaal onmogelijk voor Iraniërs om sociale media te bereiken: met behulp van VPN-verbindingen kunnen ze de censuur omzeilen.  De Amerikaanse president Joe Biden sprak woensdag zijn steun uit voor de protesten in een toespraak voor de Algemene Vergadering van de Verenigde Naties. „We staan achter de dappere burgers en dappere vrouwen van Iran die op dit moment demonstreren om hun basisrechten te verwerven.” Ook president Raisi sprak woensdag in de Algemene Vergadering. Daar bekritiseerde hij volgens The New York Times de „dubbele standaarden” van andere landen op het gebied van mensenrechten. Hij wees bijvoorbeeld op Canada, waar vorig jaar graven van inheemse kinderen werden gevonden rondom voormalige scholen. „Wij verdedigen het gevecht tegen onrecht.”||https://www.nrc.nl//nieuws/2022/09/22/sociale-media-in-iran-geblokkeerd-na-protesten-tegen-zedenpolitie-a4142840
2022-09-23||Mensen met warmtepomp nog kwetsbaar||Gisteren groeide de kritiek vanuit energiezuinig Nederland op het prijsplafond voor energierekeningen. De kritiek kwam met name van warmtepompgebruikers. Die hebben het gevoel dat juíst duurzame energiegebruikers nu niet worden meegenomen in de overheidssteun. Waarom? Een warmtepomp heeft geen gas nodig om een huis te verwarmen. Het is een verwarmingssysteem dat elektriciteit gebruikt om warmte uit de lucht, bodem of het grondwater te halen. Het aantal warmtepompen in Nederland stijgt snel. In 2020 waren er zo’n 240.000 warmtepompen in Nederland. Niet alleen bij huishoudens, ook bij bedrijven. Het voordeel is: warmte is niet meer afhankelijk van gas. Het nadeel: je verbruikt meer elektriciteit. Aangezien het prijsplafond voor energierekeningen uitgaat van een gemiddeld verbruik, kan het zo zijn dat juist mensen met een warmtepomp minder gedekt zijn door het prijsplafond omdat ze bovengemiddeld veel energie gebruiken. Nilüfer Gündoğan (zelfstandig Kamerlid, voormalig Volt) vraagt zich af of het prijsplafond niet té generiek is. Mark Rutte: „We hebben het onder schot, maar we kunnen nog niet met zekerheid zeggen dat het gaat lukken.” Het kabinet moet later nog kijken of er een manier is om ook deze groep te beschermen. Vooralsnog is dat niet aan de orde. ||https://www.nrc.nl//nieuws/2022/09/22/mensen-met-warmtepomp-nog-kwetsbaar-a4142839
2022-09-23||Europese ruimte voor prijsplafond was er al lang||Plotseling bleek het toch te kunnen: een prijsplafond voor gas en elektriciteit dat huishoudens gaat ontlasten. Nadat het kabinet maandenlang volhield dat een dergelijke maatregel onmogelijk en onwenselijk was, presenteerde het deze dinsdag toch een plan voor een gereguleerd basispakket aan energie. Veel te laat, aldus oppositiepartijen. Maar volgens minister Rob Jetten (D66, Klimaat) staken Europese regels tot voor kort een stokje voor het nu gepresenteerde plan. „Pas sinds deze maand bood de Europese Commissie de mogelijkheid om een zo generiek prijsplafond voor alle huishoudens toe te passen”, aldus Jetten dinsdagavond bij Nieuwsuur. In gesprek met NRC wees hij dinsdag eveneens naar Europese hindernissen. „De ruimte die we nu hebben om een prijsplafond voor alle huishoudens voor een bepaald gebruik in te voeren, die ruimte was er eerder niet.” Ook tijdens de Algemene Beschouwingen benadrukten coalitiepartijen D66 en ChristenUnie woensdag dat de maatregel mogelijk werd door een recent fiat van de Commissie. Gaf Brussel inderdaad pas sinds kort toestemming voor een prijsplafond? Zeker is dat andere landen zich daar in elk geval niet door lieten tegenhouden. De afgelopen maanden namen tal van EU-lidstaten al vergaande maatregelen om de energiekosten van burgers te drukken – soms met grote gelijkenissen met het Nederlandse plan. Bijvoorbeeld in Roemenië, waar de regering al in maart een prijsplafond invoerde voor een begrensd pakket aan elektriciteit en gas. Of Oostenrijk, dat vorige maand eveneens een vast tarief invoerde voor een bepaalde basisstroomvoorziening. In andere EU-lidstaten werden soms nog veel duurdere en ruimere steunprogramma’s uitgerold, bijvoorbeeld in Frankrijk. Geen van die EU-landen stuitte daarbij op tegenwerking vanuit de EU. In Brussel wijzen EU-ambtenaren desgevraagd op een al in maart gepubliceerd document, waarin de Commissie onderstreept dat „de lidstaten de mogelijkheid [hebben] om in de huidige uitzonderlijke omstandigheden detailhandelsprijzen voor huishoudens en micro-ondernemingen vast te stellen.” Wel werd daaraan vorige week, samen met een trits andere vergaande voorstellen voor het ingrijpen in de energiemarkt, nog een extra aanbeveling toegevoegd. Daarin stelt de Commissie voor de bestaande regels nog wat uit te breiden door „gereguleerde prijzen onder de kostprijs toe te staan”.  Op die laatste formulering lijkt Jetten zich in zijn verdediging nu te beroepen. Maar bronnen in Brussel bevestigen dat de ruimte er in de praktijk al veel langer was. In reactie op de energiecrisis spoort de Commissie lidstaten al een jaar aan zelf ruime compensatiemaatregelen te nemen, in het bijzonder voor ‘kwetsbare huishoudens’. De definitie daarvan is uiterst rekbaar, blijkt ook uit het feit dat Brussel tot nu toe geen lidstaat op de vingers tikte over te ruime of marktverstorende steun. En die steun is inderdaad ruim. Uit een overzicht van de Brusselse denktank Bruegel bleek deze week dat EU-landen, Noorwegen en het Verenigd Koninkrijk sinds vorig jaar september in totaal al 500 miljard euro hebben uitgegeven om huishoudens en bedrijven te beschermen tegen de prijsstijgingen. Volgens die analyse bevond Nederland zich tot deze week in de achterhoede, met een steunpakket ter waarde van 0,7 procent het eigen bbp – tegenover bijvoorbeeld 2,9 en 2,2 procent in respectievelijk Spanje en Frankrijk. Met het nieuw aangekondigde prijsplafond stijgt de Nederlandse positie rap en komt de steun neer op 2,8 procent van het bbp, vergelijkbaar met die in Duitsland.  De verdediging van Jetten zorgt in Brussel ook voor gefronste wenkbrauwen omdat het juist Nederland is dat zich in Europese overleggen verzet tegen al te radicale marktinterventies. Bijvoorbeeld tegen het permanent ontkoppelen van de gas- en elektriciteitsprijs of tegen een andere vorm van een prijsplafond: op Europees niveau bij de inkoop van gas op de mondiale markt. Nog altijd is Nederland van beide maatregelen geen voorstander. Maar nu op EU-niveau oude taboes snel sneuvelen, is het laatste woord in die discussie nog niet gezegd. ||https://www.nrc.nl//nieuws/2022/09/22/europese-ruimte-voor-prijsplafond-was-er-al-lang-a4142838
2022-09-23||Drijvende tuinen  om het bouwleed wat te verzachten||Brakwateridylles: zo noemt stadsecoloog Kees Dekker de watertuinen en andere weelderige groenvoorzieningen die sinds 2018 de Amsterdamse grachten sieren.   Tuinen die overigens wel uit nood geboren zijn, licht hij toe: „Amsterdam moet ruim tweehonderd kilometer kademuren en  850 verkeersbruggen onderzoeken en zonodig herstellen wegens achterstallig onderhoud. Dat is een grootse operatie die vele jaren gaat duren.” Om zwakke kades voor instorting te behoeden – het ging al eens mis –, zijn in tal van grachten stalen veiligheidsconstructies ofwel damwanden geplaatst. „Die lopen parallel aan de kade. De ruimte tussen de kade en de wand wordt opgevuld met zand om de kade tegen te houden. In een enkel geval, zoals bij de Groenburgwal, plaatst de gemeente stabiliteitsbalken dwars over het water tussen de kademuren.”  Constructie in de Groenburgwal bij de Staalmeestersbrug. Foto Pepijn Kouwenberg
 De kademuren zoals wij die in de binnenstad kennen dateren van de late 19de eeuw en zijn in het geheel niet berekend op  zwaar vrachtverkeer,  zelfs niet voor geparkeerde auto’s.  Dekker, als ecoloog betrokken bij Programma Bruggen en Kademuren, en zijn team dachten na plaatsing van die wanden: er moet hier iets te winnen zijn. Dat staal oogt niet mooi; en kon de extra ruimte niet  worden benut? De opvulling met zand  ter ondersteuning van de kade  is een eerste stap in de bouw van de veiligheidsconstructie.  Juist die plekken bieden  kansen voor ‘tijdelijke natuur’,  met als grote voordeel dat ze helpen de bakken aan het zicht te onttrekken. In dat zand zijn de diepere delen ingericht als paaiplaats voor  vissen en als beschermingsplek voor kleine, jonge visjes. Het zand wordt beplant met bijvoorbeeld wilg, lisdodde, biezenvaren en riet. Klimop, blauwe regen en braam groeien vrijelijk langs roosters op de wanden. Ook brengt men schrale ondergrond aan en zaait dat in met een bloemenmengsel om bijen en vlinders te lokken.  Viskorven worden aan de wanden bevestigd, zodat mosselen en oesters zich hieraan kunnen hechten en vissen erin kunnen schuilen. Deze ‘onderwaterstructuren’ bevorderen de groei van waterplanten, zoals wieren. Hierdoor wordt niet alleen de biodiversiteit bevorderd, ook filteren en zuiveren de planten het grachtenwater zodat dat schoner wordt. De  Europese Kaderrichtlijn Water stelt dat vanaf 2027 alle water schoon en gezond moet zijn. Dit is een taak die Waternet in Amsterdam op zich neemt.  Kloveniersburgwal Foto Pepijn Kouwenberg Het begrip ‘idylle’  is bedacht door de Nederlandse Vlinderstichting en betekent een bloem- en kruidenrijke water- en oeverbegroeiing. Het ‘brak’ zoals Dekker de oevertuinen benoemt, heeft te maken met zout water dat vanuit het IJ de grachten binnenstroomt en zorgt voor interessante overgangszones.  Er zijn meerdere vormen van watertuinen, zoals drijvende vlotten ofwel floatlands, de idylles als een begroeide zandstrook tussen kade en noodconstructie, zones die deels met water gevuld zijn of stortstenen langs de kades met een geleidelijke overgang naar het water. De damwanden staan in open verbinding met de grachten, zodat het water blijft stromen en vissen en watervogels moeiteloos de constructies in en uit kunnen zwemmen.  In totaal gaat het om zo’n twee kilometer tijdelijke natuur met een oppervlakte van 7.000 vierkante meter. Op veel plekken groeit de flora goed. Vissen en watervogels vinden hun weg. Dit voorjaar broedden er zeven paar meerkoeten. Reigers foerageren er, en er werden scholen jonge stekelbaars en voorns gesignaleerd. Vleermuizen vliegen boven de stadsrietkragen. En, benadrukt Dekker: „Het plan van tijdelijke natuur werkt, als je maar aansluit bij wat er al voorhanden is in de natuur. Daarom zaaien en planten we alleen inheemse soorten.”  Als de kademuren eenmaal hersteld worden, moet de tijdelijke groenidylle weer verdwijnen. Dat is jammer, maar, zegt Dekker: „We gaan kijken of we langs luwe grachten met weinig scheepvaart toch iets van dit initiatief kunnen behouden.”  Naast de nieuwe, wegens zwakke kademuren  aangelegde watertuinen, liggen op andere plekken in Amsterdam al veel langer diverse soorten drijvende -tuinen.  De beroemdste  is die van kunstenaar Robert Jasper Grootveld (1932-2009) in de Nieuwevaart; ook legde hij in 1999  watertuinen aan bij de Panamakade, de Panamatuin en de Douanesteiger in de  Entrepothaven.  Er zijn meer particuliere initiatieven, zoals aan de Dijksgracht. Voorts  liggen er door de gemeente aangelegde bloeiende kokos-matten voor het stadsdeelkantoor in Noord en vergroenen floatlands de Bilderdijkgracht. Andere fraaie exemplaren zijn die in het Olympiakanaal langs het Piet Kranenbergpad en in het Sarphatipark.  Een mooi voorbeeld  is te vinden in Amsterdam-Zuid. Al  een kwart eeuw sieren drijvende tuinen daar de Boerenwetering. Deze bijna 200 begroeide vlotten  zijn een initiatief van Natuur&Milieuteam Zuid, onderdeel van Wijkcentrum De Pijp. Ze  zijn gevuld met oeverplanten die in het water wortelen. Om het 25-jarig jubileum te vieren wordt op 1 oktober ter hoogte van Ruysdaelkade 163  een  tijdelijk fotobord  onthuld.   De watertuinen werden in het leven geroepen als stads-natuur tegen de kale, stenen oevers van Ruysdeal- en  Hobbemakade. Ze hebben een grote ecologische waarde. De waterzuiverende driehoeksmossel hecht zich aan de vlotten en snoekbaars en brasem kiezen hier hun leefplek. Voor watervogels als meerkoet en waterhoen bieden ze ideale broed- en rustgelegenheid en ook insecten weten de drijvende tuinen te vinden. Vrijwilligers – ‘watertuinders’ noemen ze zichzelf – onderhouden de tuinen door ze te beplanten, schoon te houden van zwerfvuil en losgeraakte vlotten weer aan de meerpalen te bevestigen.   (Inl: nmtzuid.nl)  	  Watertuin in de Keizersgracht. Foto Pepijn Kouwenberg 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/22/drijvende-tuinen-om-het-bouwleed-wat-te-verzachten-a4142661
2022-09-23||Vega-biefstuk in Rotterdamse vleestempel Loetje. Is dat een goed idee?||Het was een verrassende move: biefstuk-keten Loetje presenteerde een vegetarische biefstuk. Best gewaagd voor een zaak die groot is geworden met stukjes gebakken koe.  De geprinte, plantaardige biefstuk – gemaakt door het bedrijf Redefine Meat – is door Loetje zelf tot ‘biefstuk 0.0’ gedoopt, een slimme knipoog naar alcoholvrij bier.  Daar willen we meer van weten. Dus op naar de Binnenrotte. Vooralsnog serveren ze de 0.0 alleen in deze vestiging, niet bij die op de Wilhelminakade. Dit heeft te maken met de capaciteit van de 3D-printers. Het is de bedoeling dat in november alle 30 Loetjes de 0.0 biefstuk op de kaart hebben. De 0.0 zelf is  volledig plantaardig,  het gerecht is vegetarisch. Dat komt door de margarine waar Loetje in bakt, die heeft melkbestanddelen waardoor hij gaat schuimen.  De zaak bevindt zich op de begane grond van het oude KPN-gebouw en is stijlvol-tijdloos ingericht. De sfeer is levendig en kosmopolitisch, iets wat we de laatste tijd een beetje missen in de stadse horeca. Toch kiezen we voor het terras: het is een zachte nazomeravond en de markt wordt net opgeruimd. We zitten eerste rang voor een  dynamisch stadsballet, opgevoerd door marktlui, elektrische Rotebwagentjes en passanten.  Na een weinig opzienbarend voorafje van gerookte zalm en krokante wontonvellen en een aardige courgettesoep, is het tijd voor het echte werk: de biefstuk 0.0. Die is vooralsnog alleen te bestellen met de Bali-jus: alleen deze jus met sambal oelek voegt voldoende smaak toe aan de plantaardige biefstuk, vindt het ontwikkelteam van Loetje. Bij de gewone, Blue Band-achtige jus schijn je toch de vleessappen te veel te missen.  Op zich een logische redenering, maar in de praktijk is de sambaljus  niet te naggelen, hartkloppingopwekkend zout. Zal je net hebben: Ben je de wereld aan het redden door minder vlees te eten, ga je alsnog ten onder aan verzilting. De echte biefstuk Bali, die we ter vergelijking ook besteld hebben, drijft overigens in diezelfde dode zee.  Sfeer Grote, stijlvol ingerichte zaak met de ambiance van een grootsteedse brasserie. Leuke bediening. Eten Uiteraard de bekende biefstukken die drijven in een plas schuimige jus, maar ook pokebowls, salades en zelfs een vegan kapsalon.  Prijs Zowel de gewone als de vegabiefstuk Bali kosten €26,50.  Afgerekend: €108,60 Binnenrotte 192, Rotterdam  Dan het ‘vlees’ zelf. De ingrediëntenlijst van de printbiefstuk is bijna zo lang als die voor je zaterdagse boodschappen. Naast tarwe, soja en aardappel zitten er (ik doe een kleine greep) plantaardige oliën, zetmelen, maltodextrine, gerstemout, specerijen, bietenrood, gedroogde groenten en kersensap in. Maar ja, de weg naar minder vlees moet ergens beginnen. Eenmaal uit de koekenpan heeft de 0.0 een prachtig korstje, dankzij dat onweerstaanbare Maillard-effect. Van binnen heeft het een dradige structuur, die meer weg heeft van sukade dan biefstuk. Samen leveren ze een prettig, vlezig mondgevoel op. Jammer is dat ook deze plantaardige vleesvervanger, net als veel andere incredibles en impossibles in het vegan-schap in de supermarkt, zo’n typische nasmaak heeft. Het smaakt een beetje naar zure bonen, maar dan weeïg. Sorry, ik kan het niet aardiger omschrijven. Misschien is het een kwestie van wennen.  Als bijgerecht bestelden we, naast de witte boterhammen die standaard bij de biefstuk worden gereserveerd, ook nog een salade en een portie gebakken uien. Die zijn helaas veel te kort gebakken, ze zijn bleek en hier en daar nog onaangenaam hard. De salade (mét zoute spekjes) is keurig en vers.  Het dessert is verreweg het beste van de avond. De sticky toffee, een tip van onze fantastische ober, is een luchtige warme dadelcake met subtiele karamelsaus. De zachte smaken zijn een verademing na al dat zout. Het eindoordeel? Puur voor het eten kom ik niet verder dan een zesje, maar de sfeer en fijne bediening (onze ober stort stiekem een berg snoepjes op tafel bij het brengen van de rekening), zorgden ervoor dat we toch een goede avond hadden. Ook de ambities op plantaardig gebied zijn te prijzen. Als er een rem op dat zoutvat komt, zie ik mezelf hier best nog eens een nulpuntnulletje eten.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/22/vega-biefstuk-in-vleestempel-loetje-is-dat-een-goed-idee-a4142668
2022-09-23||Prijsplafond kon niet eerder, benadrukt Rutte||Het debat is bijna twee uur onderweg, en we zitten nog altijd in het staartje van de inleiding van de minister-president. Premier Rutte krijgt de kritiek dat het energieplafond eerder ingevoerd had moeten worden. Gisteren zei fractievoorzitter Sophie Hermans (VVD) daar nog over: „Had het sneller gekund en gemoeten? Ik denk dat het antwoord ja moet zijn.” De premier zegt vandaag wederom dat het niet eerder kón.  Hij houdt daarmee vast aan het argument dat minister Rob Jetten (Klimaat, D66) eerder gebruikte: een prijsplafond voor energierekeningen zou niet mogen van de Brussel: ongeoorloofde staatssteun. Tót 14 september in ieder geval, op die dag zou Brussel hebben bepaald dat het compenseren van energieprijzen wel kon. Gisteren tijdens de Algemene Politieke Beschouwingen merkte Jesse Klaver (GroenLinks) echter op dat uit de gesprekken die hij voor de zomer had gevoerd bleek dat het wél kon. En ook uit bronnen uit de Europese Commmissie zeiden tegen verschillende media dat een prijsplafond wél eerder mogelijk was. Al in oktober vorig jaar zou dat mogelijk zijn geworden. Frankrijk heeft daar toen gebruik van gemaakt.  Rutte vindt achteraf dat hij eerder had moeten overleggen in Brussel over een prijsplafond en de verruiming van mogelijkheden daartoe in de Europese regelgeving. ||https://www.nrc.nl//nieuws/2022/09/22/eerder-moeten-pleiten-voor-verruiming-a4142837
2022-09-23||Bomen op het Schouwburgplein? Zo moet het ‘grijze’ Rotterdam de komende jaren groener worden||Tot half oktober worden in de  hal van de Centrale Bibliotheek de maquettes tentoongesteld van acht Rotterdamse stadsparken die de komende jaren gerealiseerd moeten worden. Het gaat om een combinatie van bekende plekken die gaan vergroenen – Hofplein, Schouwburgplein, Westblaak, Hofbogen, Prins Alexanderplein – én nieuw te ontwikkelen parken: Rijnhavenpark, Nelson Mandelapark (in de Maashaven) en Getijdenpark Feyenoord.  De opgave voor de stad is groot, vertelt Annemieke Fontein terwijl ze langs de expositie Rotterdam wordt groen! loopt. Zij is hoofd landschapsarchitectuur bij Stadsontwikkeling en in die rol mede verantwoordelijk voor de uitvoering van deze stadsprojecten. In het coalitieakkoord van Leefbaar Rotterdam, D66, VVD en Denk van juni staat dat Rotterdam moet „transformeren van een grijze stad naar een groene stad”. Doel is in vier jaar twintig hectare te vergroenen. Daar mikte het college in de periode 2018-2022 ook op, volgens de gemeente kwam het uit op 21,5 hectare (bijna 30 voetbalvelden).  Hoe moeilijk is het om te vergroenen in een versteende stad? „Het mooie is dat we in en langs de rivier ruimte hebben om parken te maken”, zegt Fontein. Ze noemt de ontwikkeling van havenbekkens tot het Rijnhavenpark en Nelson Mandelapark. „En de Hofbogenlijn is 2 kilometer lang en 6 meter breed. Dan maak je al flink wat meters.”  Koen van Laar, programmamanager stadsprojecten, is ook aangeschoven en vult aan: „Het is ook een mindset. Elke keer als je ergens een pleintje of straatje herinricht, ga je  kijken: kunnen we nog ergens bomen kwijt? Ergens een plantsoentje?” Fontein: „En daken! Daar zijn nog wel wat hectares te halen. En versteende binnenterreinen. De grootste kansen liggen bij de Rotterdammers zelf, omdat zij veel verharde tuinen hebben. Ongeveer 40 procent van de ruimte in Rotterdam is openbaar, 60 procent is in handen van particulieren, woningcorporaties, bedrijven. Dáár liggen ook kansen.” De acht projecten kosten samen „dik 360 miljoen euro”, zegt Van Laar. Het belang van meer groen in de stad wordt steeds urgenter door klimaatverandering, benadrukt Fontein. Tegelijkertijd neemt de druk op de openbare ruimte toe. 50.000 woningen wil de stad tot 2040 bouwen. „Voor al die bewoners die erbij komen, wil je dat er groen komt”, zegt Fontein. „Veel woningen komen in de as van de stad, van Hofplein tot Feyenoord City en Zuidplein, dat zijn ook de plekken waar nu het minste groen is.”  De vier plannen voor het centrum uitgelicht.  Artist impression Zwartlicht / Jeroen van Kesteren
 	  Kaal, sfeerloos, slecht beloopbaar, weinig groen. Zo denken bewoners over het huidige Schouwburgplein, bleek tijdens het participatietraject. Al waren er ook die het zo wilde houden.  Dat het dak van de parkeergarage lekt en er een stalling voor fietsen (700) moet komen zijn redenen dat het plein op de schop gaat. Het plein moet één geheel worden, van de gevel van De Doelen tot die van de Schouwburg, zodat culturele instellingen er kunnen programmeren als ‘podium van de stad’. Terrassen, nu gelegen aan de zijkant, moeten er ook onderdeel van uitmaken. De huidige vloer van staal en hout gaat eruit, er komen tegels. En groen (bomen, struiken) –  eronder waterberging. De bomen worden in een grote bak met aarde geplant. De straten voor De Doelen en de Schouwburg worden afgesloten voor auto’s. De ingang van de parkeergarage komt aan de Weena.  Start werkzaamheden: 2025 Artist impression Juurlink & Geluk 	  Het Hofplein moet een „verblijfsplek” worden in plaats van een „verkeersmachine”, zegt Fontein. Het is een ingrijpende herinrichting van een van de drukste verkeerspunten van de stad. De rotonde verdwijnt en wordt een rechthoek van wegen (twee rijstroken), met brede trottoirs en fietspaden. De vele verkeerslichten verdwijnen. „Iedereen was bezorgd over de verkeersafwikkeling”, zegt ze. „Maar veel verschillende modelstudies hebben bewezen dat het systeem dit aankan omdat het autobezit en -gebruik afnemen.” Onder het plein wordt water opgeslagen. In het ‘verblijfsgebied’ bij de fontein rijden straks wel trams, de tramrails wordt niet verlegd. „Nu kan je niet bij dat middengebied komen, straks wel, met hele brede zebrapaden. Er komen zo’n 150 bomen bij. Het wordt een totaal andere beleving van die plek.” Het plein wordt bijna twee keer zo groot.  Start werkzaamheden: 2023 Artist impression De Urbanisten 	  Waar tot 2006 het spoor van de Hofpleinlijn van en naar Den Haag-Scheveningen liep, moet over een paar jaar een groen stadspark liggen met vijvertjes en verschillende soorten planten. Bijna twee kilometer lang is het spoorviaduct in Noord, waar het langverwachte en veelbesproken Hofbogenpark op komt te liggen.  Behalve een rijksmonument is het „een ingewikkeld stuk vastgoed” om iets mee te doen omdat het veel verschillende eigenaren had, vertelt Van Laar.  Voor de  realisatie (het definitieve ontwerp komt dit najaar) is de gemeente een samenwerking aangegaan met de eigenaar van de Hofbogen, de Dudok Groep.  Boven is het een bijzondere ervaring – nu al. „De bomen die aanpalend op de straat staan, doen enorm mee in je beleving”, vertelt Fontein. „Je loopt helemaal door de boomkronen. Daarom vergroenen we ook de aanliggende straten en pleinen.”  Start aanleg: 2023 Artist impression gemeente Rotterdam 	  Met twee dubbele rijstroken is de Westblaak een drukke verkeersader. Plan is om – twee – rijstroken te schrappen en zo ruimte te creëren voor het Blaakpark: een groenstrook die loopt van het Eendrachtsplein tot iets voorbij de Coolsingel. Een serieuze optie is dat dit recreatiegebied – met bankjes, bomen, perkjes en het al bestaande skatepark – aan de zonnige noordkant van de Westblaak komt te liggen met één tweebaansweg aan de andere kant. Voordeel is dat je dan een ruimte krijgt die helemaal autovrij is, zegt Fontein.  De gemeente onderzoekt nu wat het effect van de komst van het park is op het verkeer, de economie en de ruimte die ondergronds  nodig is voor wateropvang, boomwortels en leidingen. Door twee rijstroken te schrappen wordt zo’n zeven meter gewonnen. Fontein: „Het wordt steeds meer een gevecht om de ruimte om alles erin te krijgen.”    Start werkzaamheden: 2027 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/zo-wordt-de-grijze-stad-groen-a4142663
2022-09-23||Oppositie vindt prijsplafond te beperkt, Rutte vindt het een goed begin||De meeste interrupties in het eerste uur van het debat zetten vraagtekens bij het prijsplafond voor energierekeningen, dat het kabinet op de valreep vóór Prinsjesdag presenteerde. Attje Kuiken (PvdA) roept Rutte op het prijsplafond ‘goed te doen’. Jesse Klaver (GroenLinks) zegt: „Ik schrik van de uitwerking van het prijsplafond.” Omdat veel groepen in Nederland geen baat zullen hebben bij de maatregelen. Ook Sylvana Simons (Bij1) zegt dat veel mensen niet in het vakje van ‘normale, gemiddelde’ mensen vallen waarop de koopkrachtmaatregelen zijn gebaseerd en Geert Wilders (PVV) vraagt ongeduldig of er dit jaar nog meer komt „om mensen te helpen.” En ook Lilian Marijnissen heeft het over mensen in ‘tochtige tussenwoningen’ die niet beschermd worden. De Kamerleden refereren daarmee naar twee groepen die geen of weinig baat zullen hebben bij het prijsplafond. Ten eerste: kleine bedrijven en organisaties die veel energie gebruiken, zoals bakkerijen. En ten tweede: armere bevolkingslagen met een hoog energieverbruik. De reden dat deze laatste groep geen baat bij het prijsplafond is, is dat het prijsplafond tot een gemiddeld verbruik geldt. Daarboven betalen consumenten de marktprijs. Mensen die veel gas gebruiken en weinig verdienen kunnen daardoor alsnog in de problemen komen. Rutte zegt tegen Sylvana Simons dat ‘precisie’ heel moeilijk is als je 17 miljoen mensen wil helpen. Dan moet je het globaal houden. Ook geeft hij aan dat hij „zelf ook meer wil doen” dit jaar. Dit is echter wel een goed begin. Dan stapt Freek Jansen (FVD) naar de microfoon. Hij wil praten over de inbreng van zijn partijgenoot Thierry Baudet gisteren. Voorzitter Vera Bergkamp kapt hem snel af. Hij mag wel een vraag stellen: Sigrid Kaag heeft gezegd dat Baudet uitspraken deed „namens een dictator”, is Rutte het daarmee eens. Het antwoord is ja. Sterker nog: „Ik vond haar nog mild.” Lilian Marijnissen (SP): „Dat was weer het hoofdstuk van de dictators en de spionnen.” Terug naar de koopkracht.   Freek Jansen vervangt Baudet vandaag. Hij wil het weer over gisteren hebben. Bergkamp wil dat niet. Rumoer in het rechtervak in de zaal, met FvD en PVV. ‘Ssst’, zegt Bergkamp. ‘Ja wat ssssst’, wordt geroepen. — Lamyae Aharouay (@LamyaeA) September 22, 2022 ||https://www.nrc.nl//nieuws/2022/09/22/251343-a4142835
2022-09-23||Indiaas eten met moderne twist en gekke combi’s||Het is een vervreemdend pleintje op de grens van de rustige en de drukke Pijp: het Van der Helstplein. Lange tijd een verzamelplek voor stadsduiven, hang-ouderen en lawaaipapegaaien, langzamerhand een volwassen horeca-plein met meer restaurants en steeds grotere terrassen. Een tafereel met vier luidruchtige mannen die goedkoop blikbier overschenken in plastic bekers doet ons glimlachen; gelukkig is er voor hen nog plek in de stad. Miri Mary is kortgeleden van start gegaan, het terras zit op deze warme avond  vol, binnen klinkt snoeiharde hiphop, maar niemand eet binnen. Uitbaatster Foram Kamdar heeft een lucratief concept bedacht, namelijk de upgrade annex verhipping van een oude bekende: de Indiër. Indiase restaurants kennen we als meestal eenvoudig ingericht en betaalbaar; het gaat per slot van rekening om het eten. Een uitgebreide cocktail- of wijnkaart zul je er niet snel vinden, runderbitterballen zijn uit den boze, want de koe is een heilig dier.  Sfeer  druk,  gezellig, maar bediening te onervaren Eten   fusion van Indiaas en  internationaal, wisselend van smaak Prijs   69,40 euro, twee personen; twee gangen plus één dessert, inclusief drank Miri Mary Van der Helstplein 15, Amsterdam www.mirimary.com Bij Miri Mary staan ze pontificaal op de kaart, deze beef bitterballs  (10,-), de voertaal van deze zaak is Engels. En ze zijn best lekker, maar als we Indiaas willen eten – of iets wat daar op lijkt – verlangen we toch gewoon naar saag paneer, kip tandoori, butterchicken curry en naan. Geruststelling: die gerechten staan ook op de kaart, vanzelfsprekend wél met een twist en geserveerd als shared platter want sharing is caring. „Houdt het dan nooit op”, vraag ik bozig aan mijn gezelschap, „of is dit de leeftijd?” Om ons heen zitten allemaal jonge mensen en die lijken helemaal niet boos. „Leeftijd is ook maar een mening”, pareert hij, terwijl we aan ons glas vermentino (6,50, wijnhuis of jaar wordt nergens vermeld) en Nimbu Pani (5,-), smakelijke Indiase limonade van limoen, mango, komijn en zwarte peper, nippen.  De bediening is duidelijk net ingevlogen, voor ‘onze’ jongeman is het zijn eerste werkdag en er zijn meer nieuwkomers. Onhandig lopen ze van binnen naar buiten en weer terug, terwijl de vrolijke, roodharige Ierse restaurantmanager de hete kolen uit het vuur haalt. Over vuur gesproken: binnen staat een tandoor, een Aziatische klei-oven die hoge temperaturen bereikt en dat is een enorm pluspunt, zal blijken. Maar toch even die logistiek: in het begin moeten we lang wachten, vervolgens komt alles tegelijk op tafel en is het opeens haast maken.  De naan met knoflook (3,50) is in de tandoor gebakken en dus lekker knapperig en de yoghurtdip (4,-) is zacht, verfijnd en fris, prima. De paddenstoelen met saffraanroom (12,-) zijn ronduit heerlijk: er is sowieso echte saffraan gebruikt – dat is bij zuinige chefs wel eens anders –, de oesterzwammen zijn net als het brood geschroeid in de tandoor waardoor ze aan smaak hebben gewonnen, de saus is behalve romig mild pittig. Pas echt pittig wordt het bij de saag paneer (8,-): fijngepureerde spinazie die zo heet is dat de smaak van de zachte kaas – paneer heet deze Indiase kaas die een beetje aan hüttenkäse doet denken – helemaal wegvalt. Jammer.  Vanwege de chaotische toestand op het terras en het gevoel dat we er sowieso niet meer toe doen, happen we snel ons gedeelde dessert weg. Dat is trouwens een grappig dessert (9,-): de aangekondigde ‘wafel’ is een Jules de Strooper wafelkoekje dat is belegd met een hartig-zoet mengsel van wortel, kokos en pistache en er komt een bolletje yoghurtijs bij. Niet te zoet, heel origineel.  Miri Mary serveert een hybride mix van de internationale en Indiase keuken. Dit geeft de mogelijkheid om gekke combi’s te maken die de ene keer beter uitvallen dan de andere keer. Ze shoppen hoe dan ook de hele wereld rond en dat doen ze helemaal niet zo slecht. Maar we missen het warme, het aandachtige, het troostende van de authentieke Indiase papa-mamazaak. Het concept blijft te veel aan het papier plakken. Recensent en journalist  Petra Possel test wekelijks een restaurant in en om Amsterdam. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/22/indiaas-eten-met-moderne-twist-en-gekke-combis-a4142651
2022-09-23||Opinie | Wees niet blind voor krimp  luchthaven Rotterdam!||Er gaat vrijwel geen Rotterdamse gemeenteraadsvergadering voorbij of we hebben het over ons vliegveld Zestienhoven, officieel Rotterdam The Hague Airport (RTHA). Die officiële naam is overigens een rechtstreekse verwijzing naar de functie van dit vliegveld: klein zakelijk verkeer, daarover later meer. Het is goed dat we het regelmatig over het vliegveld hebben, want nut, noodzaak en ruimte wordt continue betwist en de politiek heeft de verantwoordelijkheid richting te geven aan de toekomst van de luchtvaart in ons land en onze stad. Maar de redenen waarom het regelmatig op de politieke agenda staat stemmen minder positief. In juni  ging het over het ‘participatietraject’ om te komen tot een nieuw luchthavenbesluit. De bewonersvertegenwoordigers waren uit het formele overleg gestapt omdat ze stelselmatig genegeerd werden aan de ‘onderhandelingstafel’ waar men op zoek is naar mutual gains (wederzijdse winst). Daarop besloot de gemeenteraad van Rotterdam in grote meerderheid dat het participatieproces als mislukt beschouwd moet worden en dat ook de gemeente uit het formele proces zou stappen en in geen geval een voorlopig of definitief participatiepakket zou steunen. De provincie Zuid-Holland deed hetzelfde. Drie weken geleden was het opnieuw raak: wethouder Vincent Karremans besloot (ondanks die duidelijke politieke uitspraak uit juni) opnieuw aan tafel te gaan. Volgens hem slechts als ‘toehoorder’ om ‘op de hoogte te blijven’, maar boze tongen beweren dat de gemeente Rotterdam alweer volop ‘participeert’. Het kwam Karremans op een – niet aangenomen – motie van afkeuring te staan. Ik krijg het zelf ook regelmatig in niet mis te verstane woorden te horen en lezen: ‘blijf met je tengels van ons vliegveld af’ En vorige week kwam er, als klap op de vuurpijl, de tik op de vingers van de Inspectie Leefomgeving en Transport: het vliegveld dreigt de geluidsnorm te overschrijden, nadat dat in 2019 ook al het geval was. Zo’n geluidsnorm is er niet voor omwonenden die zeuren over geluidsoverlast. GGD-onderzoek rondom Schiphol toont aan dat het overtreden van die norm daadwerkelijk voor gezondheidsschade zorgt. Vliegveld in zwaar weer zou je zeggen en de feiten stapelen zich al veel langer op. 1:RTHA is er formeel voor klein zakelijk verkeer van en naar haven en hofstad en is zo een aanvulling op Schiphol, dat zich meer en meer richt op intercontinentale vluchten en vakantieverkeer. Wie kijkt naar de bestemmingen van opstijgend en landend verkeer  weet wel beter: hier vliegen vrijwel alleen maar goedkope toestellen van en naar vakantiebestemmingen; 2:normen tegen overlast, geluidshinder en milieuschade worden steeds opnieuw opgerekt om ruimte te creëren voor groei. Zo worden nu al stillere vliegtuigen beloofd en worden er steeds meer vluchten gepland aan en over de randen van de openingstijden. 3:de voormalige directeur van het vliegveld zei op de radio dat hij de omwonenden ‘afkoopt’ met beloften over zonnepanelen die de buurt van groene stroom gaan voorzien. 4:de luchthavendirectie weigert – naast de gebruikelijke groeiscenario’s – ook een krimpscenario door te rekenen. Een eis van de gemeenteraad en een logische stap in de discussie over de zogenaamd enorme economische waarde van het vliegveld. Het is steeds hetzelfde liedje: groei is het mantra. Tegen de klippen op. Er mag alleen over hinderbeperking gesproken worden. Alle andere gesprekken worden stelselmatig afgebroken en zo nodig met extra gewicht van de luchtvaartbranche als ‘onbespreekbaar’ van tafel geveegd. Een analogie met het evangelie van Matteüs werpt zich op: men is ‘ziende blind en horende doof’. Onwelgevallige feiten worden genegeerd en politieke uitspraken doen er niet toe, ‘want heel veel Rotterdammers zijn heel blij met dit vliegveld’ en ‘dat vliegveld ligt er al heel lang, ga er dan niet wonen als je er last van hebt.’ Ik krijg het zelf ook regelmatig in niet mis te verstane woorden te horen en lezen: ‘blijf met je tengels van ons vliegveld af’ en ‘je bent alleen maar kritisch omdat je in Schiebroek woont’. Helaas vinden dat soort geluiden weerklank bij Leefbaar Rotterdam, de VVD, Denk en – sinds zij deze meloen moesten slikken bij de coalitieonderhandelingen – nu ook D66, eerder nog voorstander van „forse afname” van het aantal vluchten. De nuchtere constatering is dat dit vliegveld niet meer doet waarvoor het aangelegd is, stelselmatig blijft groeien, nut en noodzaak niet wordt onderzocht, de luchtvaart op termijn een beduidend kleinere rol zal krijgen als het gaat om continentale bestemmingen, de stad schreeuwt om woningen en het klimaat zucht onder onze levensstijl. Laten wij niet zoals luchthavendirectie, luchtvaartbranche en hun politieke vazallen ziende blind en horende doof zijn. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/open-ogen-voor-krimp-vliegveld-a4142669
2022-09-23||Baudet afwezig bij tweede dag Algemene Politieke Beschouwingen||Gisteren liep het hele kabinet de Kamer uit omdat Thierry Baudet insinueerde dat minister van Financiën Sigrid Kaag (D66) een spion was. Kamerlid Wybren van Haga keurt de persoonlijke belediging af, maar vond het weglopen van het kabinet een politieke blunder. Ook vond hij dat VVD-minister Dilan Yesilgöz óók persoonlijke beledigingen uitte in haar HJ Schoo-lezing. Vooral het feit dat Van Haga zelf een „onwelriekende reuzel” werd genoemd, kon volgens het Kamerlid niet door de beugel.  Rutte vond dat Yesilgöz een goede toespraak had gehouden. Hij zou tegen Wybren van Haga willen zeggen: „Niet zo happen!” De Kamerleden slaan op hun tafels. De uitspraken van Baudet zijn iets anders volgens Rutte. Een kolossaal verschil. „Dit ging over alle grenzen”. En toen Kaag opstond „keken we elkaar aan en dachten we: we laten haar niet alleen vertrekken, dat doen we als team. Ik ben ontzettend blij dat we dat gedaan hebben”. Weer wordt er geroffeld.  Baudet is overigens niet aanwezig bij het debat vandaag, laat zijn woordvoerder weten via ANP. Zijn vrouw staat op het punt om te bevallen. Dat was ook de reden dat hij gisteren eerder mocht spreken. Zijn collega en FVD-Kamerlid Freek Jansen zal het woord in plaats van hem voeren, vandaag.||https://www.nrc.nl//nieuws/2022/09/22/baudet-afwezig-bij-tweede-dag-algemene-politieke-beschouwingen-a4142833
2022-09-23||Rutte: ruimte voor maatregelen koopkracht||„Er is maar één uitspraak die de minister-president moet doen: whatever it takes”, zegt Jesse Klaver (Groen Links) tegen premier Mark Rutte in de eerste interruptie van de dag. Hij verwijst daarmee naar de uitspraak van Mario Draghi, destijds voorzitter van de Europese Centrale Bank, die zei alles te zullen doen om de euro te redden. Die drie woorden gaven hernieuwd vertrouwden en waren een keerpunt in de Eurocrisis. Tijdens het debat vandaag zeggen beiden Rutte en Klaver de woorden, toch zijn ze het oneens.
Mark Rutte zegt in reactie op Klaver dat er nog ruimte is voor maatregelen om de koopkracht te stimuleren. De plannen zijn nog niet af. De vroege woordenwisseling zet de toon voor de rest van het debat - het zal net zoals gisteren voornamelijk gaan om de koopkrachtmaatregelen in de begroting, en het later aangekondigde prijsplafond voor energierekeningen. Rutte begon zijn inleiding met Oekraïne en de „Russische agressie”. Daarvoor was er al inflatie, maar door de oorlog is die de „de pan uit gerezen”. Er is een „directe lijn” tussen de oorlog en de prijsstijgingen. Hij echoot daarmee wat zijn VVD-fractievoorzitter Sophie Hermans gisteren tegen Caroline van der Plas zei. Ook benoemt Rutte kort de maatschappelijke onrust in Nederland, als gevolg van de stikstofcrisis. Volgens Rutte gaat het ook over iets dieper liggends: een kloof tussen stad en platteland. Al voordat de inleiding van Rutte afgerond is, staan er vijf Kamerleden te wachten bij de interruptiemicrofoon.||https://www.nrc.nl//nieuws/2022/09/22/rutte-ruimte-voor-maatregelingen-koopkracht-a4142831
2022-09-23||Een op de vijf Rotterdamse jongeren zegt weleens een wapen te bezitten of te dragen||Ongeveer een op de vijf Rotterdamse jongeren heeft weleens een wapen in bezit gehad, gedragen of gebruikt. Dat blijkt uit woensdag gepubliceerd onderzoek van de Erasmus Universiteit Rotterdam in opdracht van de gemeente Rotterdam. De onderzoekers namen in een periode van acht maanden vragenlijsten af bij 542 jongeren op negentien middelbare scholen en mbo’s. De meeste jongeren die een wapen bezitten, hebben een zakmes. Ze zeggen dat ze zich willen kunnen verdedigen, dat ze zich onveilig voelen of het gevoel hebben bedreigd te worden.  Uit het onderzoek blijkt tevens dat het dragen of bezitten van wapens de afgelopen jaren niet gebruikelijker is geworden onder jongeren - een suggestie die volgens de onderzoekers soms wel wordt gewekt in de media. Het grootste deel van de ondervraagde jongeren beschouwt messen en andere wapens niet als normaal, cool of acceptabel. Wel denken ze vaak over anderen dat die wapens bezitten of dragen. Het is volgens hen niet moeilijk om aan een wapen te komen, de verkrijgbaarheid is nauwelijks een reden om wel of geen wapen te hebben.  Niet alle jongeren die zeggen een wapen te bezitten, dragen of gebruiken dit ook. Van het aandeel jongeren dat in de vragenlijst aangaf een wapen te hebben, zei de grootste groep dit wapen weleens bij zich te dragen maar niet te gebruiken. De groep die een wapen ook gebruikt om daadwerkelijk iemand mee te verwonden, is klein. Volgens de onderzoekers spelen sociale media een belangrijke rol in het wapengebruik van jongeren. Onder meer doordat zij online regelmatig geconfronteerd worden met beelden van wapenbezit en -gebruik.  Aanleiding voor het onderzoek was een recente stijging in het aantal ernstige steekincidenten in Rotterdam. Onder meer werd vorig jaar een jongen van vijftien door een leeftijdsgenoot doodgestoken in een park in Beverwijk, en werd een jongen van veertien op een middelbare school in Rotterdam-West aangevallen met een mes. Drie jaar geleden werd een 19-jarige Rotterdamse jongen doodgestoken op de pier in Scheveningen.  Volgens hoogleraar Jeugdcriminologie Frank Weerman, een van de onderzoekers, komt wapenbezit onder Rotterdamse jongeren in alle delen van de stad voor. Jongeren die zeggen hun wapen ook daadwerkelijk te gebruiken, hebben vaak een moeilijke thuissituatie, legt Weerman uit. Ze hebben bijvoorbeeld te maken met armoede, hun ouders zijn afwezig of ze hebben een slechte band met hun ouders. Daarnaast kunnen zogeheten straatwaarden bijdragen aan wapengebruik, zoals aangeleerde opvattingen over hoe te reageren op een belediging. Hetzelfde geldt voor drugsgebruik of karaktereigenschappen als impulsiviteit en driftigheid. ||https://www.nrc.nl//nieuws/2022/09/22/een-op-de-vijf-rotterdamse-jongeren-zegt-weleens-een-wapen-te-bezitten-of-te-dragen-a4142824
2022-09-23||Jomiene volgt haar colleges voorlopig nog online, vanuit haar quarantainehotel|| Nederlanders mogen weer studeren in China. Studente Jomiene Galstaun (24) is voor zover bekend de eerste Nederlandse student die dat ook echt doet. „Toen ik hoorde dat er weer studentenvisa werden afgegeven, heb ik er meteen een aangevraagd”, vertelt ze via een beeldverbinding vanuit Lin’an, een kleinere plaats in het oosten van China. Galstaun zit daar tien dagen in quarantaine. Dat is nog steeds verplicht voor iedereen die vanuit het buitenland China inreist. Het land heeft een ‘zero-Covid’-beleid, en hoopt met die quarantaine te voorkomen dat de ziekte zich vanuit het buitenland in China verspreidt.   Toen er in januari 2020 voor het eerst officieel corona werd vastgesteld in de Chinese stad Wuhan verlieten de meeste buitenlandse studenten  halsoverkop China. Volgens Chinese cijfers zaten er in 2018 ongeveer tweeduizend Nederlandse studenten voor een studie, stage of uitwisseling in heel China. Dan gaat het om studenten bedrijfskunde en economie, maar ook om studenten Chinese taal en cultuur.  Nederlanders vormen maar een klein deel van de in totaal bijna 500.000 buitenlandse studenten die er volgens het Chinese ministerie van Onderwijs in 2018 in China studeerden.   In principe mag iedereen die bij een Chinese universiteit wil studeren zich aanmelden. Sommige universiteiten hebben een streng toelatingsbeleid, andere zien buitenlandse studenten vooral als een goede bron van extra inkomsten.  Jomiene Galstaun is begonnen aan een tweejarige master Chinastudies aan de Universiteit van Zhejiang, in het oosten van China. Ze volgt haar colleges nog allemaal online, op haar laptop vanuit haar quarantainehotel. „We krijgen les in het Engels van vooral Chinese docenten, maar er is ook een Amerikaanse docent bij die twintig jaar bij buitenlandse banken in Shanghai heeft gewerkt”, vertelt ze. „Hij geeft les over intercultureel management.”  Jomiene Galstaun in het hotel in Lin’an in het oosten van China, waar ze in quarantaine zit. Hier volgt ze voorlopig online lessen.  Eigen foto Galstaun had niet gedacht dat ze dit jaar naar China zou kunnen. Maar toen een vriendin haar een bericht doorstuurde van een Chinese site dat studenten weer visa konden krijgen, belde ze het Chinese visacentrum in Den Haag. Die kon het bevestigen. Dat was wel pas eind augustus, terwijl China al in juli zei dat studenten in principe mochten terugkomen. „Ik kreeg heel makkelijk een beurs van de International Confucius Association (ICA), de Chinese organisatie achter de Confucius-instituten”, vertelt Galstaun „Er hadden zich deze keer maar weinig studenten voor aangemeld.”  De Confucius-instituten zijn internationaal omstreden: ze worden gezien als een propaganda-instrument in handen van de Chinese overheid. Naast ICA-beurzen zijn er ook Nederlandse beurzen, waaronder die van de Nuffic, de Nederlandse organisatie voor internationalisering in onderwijs. Dat een beurs dit jaar niet moeilijk te krijgen was, is niet zo verwonderlijk. Ook als je een visum hebt, is het nog steeds niet erg aantrekkelijk om nu in China te gaan studeren. De coronamaatregelen zijn streng, en studenten hebben door corona vaak nog minder bewegingsvrijheid dan anderen. Buitenlandse studenten die de afgelopen jaren in China achterbleven, zaten soms maanden verplicht vast op het terrein van hun campus. Galstaun hoorde pas nadat ze hier was aangekomen dat ze na haar tien dagen in quarantaine nog eens veertien dagen in quarantaine in een hotel in Hangzhou moet. Pas dan mag ze naar haar campus. Dan krijgt ze een speciale blauwe code waarmee ze het terrein op en af kan. Daarnaast heeft ze een groene gezondheidscode nodig om winkels, restaurants en het openbaar vervoer in te mogen. Om die code groen te houden, moet ze zich net als iedereen in China om de paar dagen of om de week laten testen op corona.  Toch heeft ze heel veel zin om straks ook echt op de campus te zitten. „Dat maakt de quarantaine licht”, zegt ze. „Ik ben elke dag vrolijk, want ik heb gewoon iets heel leuks om naar uit te kijken.” ||https://www.nrc.nl//nieuws/2022/09/22/jomiene-volgt-haar-colleges-voorlopig-nog-online-vanuit-haar-quarantainehotel-a4142828
2022-09-23||Dichter Ingmar Heytze debuteert als toneelschrijver: ‘Ik dacht: dat doe ik wel even’||‘Ik dacht: een toneelstuk schrijven, dat doe ik wel even.” Dichter Ingmar Heytze lacht hard. „Dat bleek dus mooi niet waar. Het werd eigenlijk pas iets, toen de dramaturg na een aantal versies tegen me zei: ‘Je bent toch dichter? Schrijf dan gedichten. Maken we er later wel een toneelstuk van.’” Zijn toneeldebuut De wanen gaat dit weekend in première in Theater Bellevue in Amsterdam. Het is een associatieve theatermonoloog over een man (gespeeld door Alwin Pulinckx) die zich voortdurend afvraagt welke werkelijkheid nu waar is. Een „psychiatrische hypochonder”, noemt Heytze het personage: iemand die zich voortdurend inleeft in wanen van anderen. „Het idee vloeit voort uit een probleem dat me al een groot gedeelte van mijn leven bezighoudt: hoe kun je weten of je wel of niet gek bent? Een kwestie waar je nooit antwoord op krijgt.” Ingmar Heytze (1970) schreef – onder meer als stadsdichter van Utrecht – meer dan 700 gedichten, was jarenlang columnist en treedt veelvuldig op met eigen werk. Zijn twaalfde dichtbundel Met wat geluk verschijnt dit najaar bij Uitgeverij Podium. Een nieuwe toneeltekst schrijven was onbekend terrein, wel vertaalde hij op verzoek van regisseur Olivier Diepenhorst in 2017 twee korte stukken van de Britse toneelschrijver Steven Berkoff. Diepenhorst tekende ook nu voor de regie van De wanen.  Het idee voor de voorstelling ontstond toen Heytze in de zomer van 2011 een aantal maanden verbleef in Het Vijfde Seizoen, een kunstenaarsresidentie op het terrein van een psychiatrische instelling in Den Dolder. Daar sprak hij met patiënten en psychiaters, liep mee met therapiesessies en verdiepte zich in psychiatrische stoornissen. Fascinatie voor wanen had hij al van jongs af aan. „Mijn moeder werkte vroeger in de krankzinnigenzorg – zo heette dat toen nog – en kwam altijd thuis met bijzondere verhalen. Er was bijvoorbeeld een man die ervan overtuigd was dat hij het weer maakte. Stond-ie bij het raam, begon het te regenen, stelde hij tevreden vast: dat heb ik gedaan.” Hoe kun je weten of je wel of niet gek bent? Wanen hebben voor buitenstaanders misschien een romantische of poëtische kant, uiteindelijk is het meestal een uitingsvorm van een ernstige fysieke hersenstoornis. „Je hebt mensen die helemaal in hun waanwereld zijn beland. Ik kan me voorstellen dat je dan nog best gelukkig kan zijn. Maar er zijn ook veel mensen die weten dat ze waanbeelden hebben. Dat lijkt me heel eenzaam, omdat je er steeds mee geconfronteerd wordt dat je rondloopt in een wereld die jou nooit zal begrijpen. Uiteindelijk probeert toch elk mens om rust te vinden in zijn lot, met welk wereldbeeld of in welke waan je dat ook bereikt. En dat is niet makkelijk. Ik ben er althans niet goed in.” Het schrijfproces was „een wilde rit”, vertelt hij. „Ik ontdekte al snel dat ik helemaal geen theater kon schrijven. Ik trapte in alle beginnersfouten: ik had de neiging om alles voortdurend uit te leggen en had er nooit bij stilgestaan wat het inhoudt om vanuit een karakter te schrijven. Waarom zegt het personage wat-ie zegt, welke ontwikkeling maakt-ie door? Allemaal dingen waar ik me als dichter nooit mee bezighoud.” Zijn tekst is gedurende de repetitieperiode „flink uitgebeend”, hoorde hij van de regisseur. Uitstekend, vindt Heytze. „Als dichter ben ik het gewend: als iemand een gedicht van me pakt en daar een liedje van maakt, denk ik: prima, mijn werk zit erop, doe ermee wat je wilt. Dat geldt hier ook. Ik hoef het mijn bek niet uit te krijgen op dat podium.” Wat hij met dit stuk bij het publiek wil teweegbrengen? „Nog zoiets waar ik als dichter nooit over nadenk, los van het nogal tandeloze ‘als iemand zich na het lezen of beluisteren van mijn gedichten ietsje beter voelt dan daarvoor, is het al heel wat.’ Voor mijn poëzie geldt: ik stop er iets in, en een ander haalt er het liefst iets heel anders uit. Een gedicht is meestal beter gelukt als mensen niet een-op-een begrijpen wat ik ermee bedoelde: poëzie is geen bijsluiter. Voor toneel geldt dat in het kwadraat, omdat acteurs, regie, decor, licht en geluid allemaal kelders onder die tekst openklappen waarvan ik niet wist dat ze er zaten.”  Wat deze voorstelling vertelt over de maatschappij, noemt hij een ‘dunne kwestie’. „Je kan er natuurlijk van alles opplakken, over een samenleving waarin mensen elkaar heel snel waanbeelden toedichten: iemand die vraagtekens zet bij vaccinatie is een wappie, iemand die dat niet doet een schaap.” Maar dit soort boodschappen zijn bedoelingen achteraf, benadrukt hij. „Voor mij is het gewoon een lang, theatraal gedicht over wat mensen zich allemaal in hun hoofd kunnen halen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/dichter-ingmar-heytze-debuteert-als-toneelschrijver-ik-dacht-dat-doe-ik-wel-even-a4142827
2022-09-23||Rutte antwoordt, vertrouwen in premier historisch laag||Premier Rutte begint zometeen rond 10.15 uur aan zijn eerste termijn, waarin hij alle vragen van de verschillende Kamerfracties over de begroting beantwoordt. Uit onderzoek van I&O Research in opdracht van NRC bleek eerder deze week dat Rutte IV extreem laag scoort op vertrouwen: 80 procent van de kiezers ziet het niet meer zitten. Premier Mark Rutte (VVD) krijgt van kiezers als rapportcijfer een 4,5 – in de zes jaar dat daar onderzoek naar wordt gedaan scoorde hij niet eerder zo laag. Nog maar drie op de tien Nederlanders zien hem als een betrouwbare premier, zeven op de tien Nederlanders vinden dat hij over zijn houdbaardheidsdatum heen is. Burgers zien de stijgende energieprijzen, gevolgd door de oorlog tussen Rusland en Oekraïne en de oplopende inflatie, als de belangrijkste crises van dit moment. Tegelijkertijd zijn ze ook het meest ontevreden over de manier waarop de regering omgaat met energieprijzen en inflatie, en dat geldt ook voor de krapte op de woningmarkt. Het illustreert precies waar het ongenoegen ligt. Kiezers, blijkt uit het onderzoek, vinden dat het kabinet geen visie en leiderschap toont. Ze missen ook daadkracht in het aanpakken van crises. Het is vandaag aan Rutte om de Kamer - en daarmee indirect de kiezer - ervan te overtuigen dat zijn kabinet nog toekomst heeft.  ||https://www.nrc.nl//nieuws/2022/09/22/rutte-antwoordt-vertrouwen-in-premier-historisch-laag-a4142826
2022-09-23||GroenLinks en PvdA willen dat prijsplafond ook gezinnen in oude huizen helpt||						We sluiten dit liveblog af. NRC deed verslag van de tweede dag van de Algemene Politieke Beschouwingen. Premier Mark Rutte (VVD) beantwoordde vragen van de Kamer.
					 						De tweede termijn is doorgaans vrij saai met het indienen van moties, maar kent deze keer veel opvallende momenten. Zo hield Denk-leider Farid Azarkan een emotioneel betoog over de manier waarop PVV-leider Geert Wilders tijdens de Algemene Beschouwingen opnieuw tekeer ging tegen de islam en daarmee een miljoen Nederlanders van islamitische afkomst. Azarkan haalt het artikel uit De Telegraaf aan waaruit Wilders citeerde en dat ging over de financiële problemen van de hoogbejaarde Alfredo (86) en Janine (84), die soms nog maar een banaan per dag kunnen eten. Azarkan wijst erop dat het bejaarde echtpaar hulp krijgen van hun islamitische buurvrouw Ines, die van alles voor ze regelt. Azarkan is het „spuugzat” dat Wilders moslims als Ines op deze manier wegzet. Azarkan krijgt een daverend applaus door geroffel op de bankjes van een groot deel van het parlement, en ook vrijwel alle bewindslieden in Vak K roffelen mee. Op Twitter spreken Kamerleden van „een indrukwekkend moment”: Azarkan haalt uit naar Geert Wilders #algemenebeschouwing 1/2@F_azarkan pic.twitter.com/TWmsQM00K1 — Politiek Direct (@PolitiekNL5) September 22, 2022   Premier Rutte lijkt Azarkan nog een persoonlijke boodschap te hebben gestuurd: 						Goed nieuws voor de Zeeuwen: de Westerscheldetunnel lijkt dan eindelijk tolvrij te worden. Dat op de enige autoweg die Zeeuws-Vlaanderen met de rest van Zeeland en Nederland verbindt tol wordt geheven is de lokale bevolking al jaren een doorn in het oog.  Wat ChristenUnie, SGP en CDA betreft komt daar in 2025 een einde aan. Eigenlijk zou de tunnel pas in 2033 tolvrij worden. Het coalitieakkoord maakte er 2030 van, maar ook de rest van de coalitie steunt het plan van de drie christelijke partijen. Daarmee is er een meerderheid voor het plan. In de Kamer leidt de aankondiging wel tot gefronste wenkbrauwen. Caroline van der Plas (BBB) meldt aan de interruptiemicrofoon dat zij met de SP óók aan een vergelijkbaar plan werkte, na een aangenomen motie van SP-Kamerlid Mahir Alkaya. Ze had de drie partijen gevraagd haar op de hoogte te houden, zegt ze, maar daar is niets van terechtgekomen.  „En dan wordt er één minuut voor het indienen van de motie snel aan mij gevraagd of ik wil mee tekenen”, zegt Van der Plas. „Ik vind dit niet netjes.” Van der Staaij ontkent dat het een spelletje is geweest: de coalitie ging om en wilde de motie aan de SGP gunnen, zegt hij. „Ik zou zeggen: doe mee.” Van der Plas steunt de motie alsnog, net als de SP. 						Minister van Financiën Sigrid Kaag (D66) verraste dinsdag op Prinsjesdag met de aankondiging bij Jinek dat ze volgend jaar met een ander koffertje naar de Tweede Kamer wil komen. Volgens Kaag is het tijd voor een „lichter en duurzamer model”. Het huidige koffertje, met daarin altijd de stapels stukken van de Miljoenennota, is in gebruik sinds 1964. Veel oppositiepartijen blijken zeer gehecht aan het koffertje. JA21-fractievoorzitter Joost Eerdmans kwam met een motie om het traditionele koffertje voor Prinsjesdag te behouden. Hij schrijft daarin dat „tradities soms zwaarder mogen wegen dan een lichte modegrill” en ook dat het „afdanken” van het koffertje „niet duurzaam is”. Onder de motie staan veel rechtse oppositiepartijen, maar tijdens het indienen bleek dat ook een aantal linkse partijen het voorstel wil steunen. Later vanavond wordt duidelijk welk advies premier Rutte - mede namens Kaag - over het vervangen van het koffertje geeft.
					  Whatever it takes, wilde Jesse Klaver vandaag van Mark Rutte horen, om het pleidooi van de premier te onderschrijven dat deze winter niemand die de energierekening niet meer kan betalen van het gas wordt afgesloten. Met enige aarzeling schaarde Rutte zich daarachter. Sinds het bekend worden van het prijsplafond zijn nogal wat twijfels gerezen. Wie valt er met zijn of haar verbruik nu precies onder, wie komt alsnog in de problemen? GroenLinks en de PvdA, die als eersten het voortouw namen voor een energieprijsplafond, komen daarom met een concrete voorzet om de hulp verder uit te breiden. De twee linkse partijen stellen voor „de volumegrens en het tariefplafond ruimhartig te kiezen”. Dat zou genoeg moeten zijn om ook gezinnen die groter zijn of in een oud huis wonen. Eerder bleek dat die groepen vaak boven het gemiddelde verbruik zitten en daarmee straks fors bij dreigen te moeten leggen, bovenop het prijsplafond. Dezelfde motie roept de regering op „rekening te houden met mensen die hun huis reeds hebben verduurzaamd oen daardoor een hoger elektriciteitsverbruik hebben”. Daarbij doelen Klaver en PvdA-leider Attje Kuiken op mensen die een warmtepomp geïnstalleerd hebben. Zij verbruiken door die investering geen gas meer, maar wel meer elektriciteit. Volgens een GroenLinks-woordvoerder is de coalitie voorstander van de motie.
					 						Vaste prik: PVV-leider Geert Wilders dient bij het openen van de tweede termijn van de Tweede Kamer een motie van wantrouwen in tegen het voltallige kabinet. Want, zegt Wilders, „het vertrouwen in Rutte en Kaag komt nooit meer terug”. De motie van wantrouwen is een geliefd politiek instrument van Wilders. Vóór vanavond had hij al zes moties van wantrouwen of afkeuring ingediend tegen het kabinet-Rutte IV. Tijdens Rutte III was de PVV (mede)verantwoordelijk voor 21 van de 54 ingediende moties van wantrouwen en afkeuring. Het lot van deze motie van wantrouwen zal niet anders zijn dan de moties die eraan vooraf gingen: er is geen enkel zicht op een Kamermeerderheid. 						De discussie die vorig jaar al domineerde bij het debat over de regeringsverklaring keerde zojuist terug: bezuinigt Rutte-IV op de zorg? SP-leider Lilian Marijnissen maakt Rutte dat verwijt en noemt expliciet de verpleeghuizen. De premier haalt het onlangs gesloten Integraal Zorgakkoord aan, waarin zorgministers Ernst Kuipers (D66) en Conny Helder (VVD) met de belangrijkste partijen in de zorg afspraken maakten over hervormingen de komende jaren. Voor die hervormingen, zoals het verplaatsen van zorg van het ziekenhuis naar de huisarts, trekt het kabinet de komende jaren juist miljarden extra uit, de zogenaamde ‘transformatiegelden’. Die hervormingen moeten vlak ná deze kabinetsperiode wel tot besparingen leiden, van 1,5 miljard euro per jaar. Daarmee wordt de groei de uitgaven geremd, de daadwerkelijke uitgaven van de overheid zullen daarna alsnog blijven stijgen. Rutte vindt daarom dat je niet van „bezuinigingen” kunt spreken. En de verpleeghuizen dan? Marijnissen sprak over „het loslaten” van de personeelsnorm. Dat zit zo: toen het kabinet-Rutte II ruim 2 miljard euro structureel in de verpleeghuiszorg investeerde, kwam er een strengere norm voor het aantal verzorgenden: er moesten minstens twee zorgmedewerkers op acht verpleeghuisbewoners komen. De afgelopen jaren is gebleken dat dit door het personeelstekort niet langer haalbaar en houdbaar is en daarom heeft minister van Langdurige Zorg Helder de norm versoepeld. Het kabinet ziet meer in het anders en slimmer inrichten van de ouderenzorg en wil ouderen ook beter ondersteunen zodat ze langer thuis kunnen blijven wonen. 						GroenLinks-leider Jesse Klaver wees vanochtend als eerste op debattrucjes die premier Rutte graag hanteert om lastige vragen te pareren. In een onderlinge discussie over details van het in te voeren prijsplafond op de energierekening markeerde Klaver eerst truc 1: „bluffen, overbluffen door met zo veel mogelijk technische details te komen”.  Nog geen minuut later betrapte Klaver de premier op een tweede trucje. „Je opponent tegen je aandrukken”.  Rutte zei dat hij met GroenLinks (en de PvdA) een compromis over dat energieplafond had gesloten. Klaver, die wel als eerste met het idee voor zo’n prijsplafond was gekomen: „We hebben helemaal niets afgesproken.”  Na de lunchpauze haalde Rutte eenzelfde truc uit bij SP-fractievoorzitter Lilian Marijnissen. Zij stelde kritische vragen over wat zij noemde het gebrek aan grip op arbeidsmigranten. Rutte’s eerste reactie: „Met dank aan Emile Roemer gaat dat nu een stuk beter.”  Roemer is Marijnissens voorganger als partijleider van de SP. Hij werd door het vorige kabinet aangesteld als hoofd Aanjaagteam Bescherming Arbeidsmigranten.  Emile Roemer als hoofd Aanjaagteam Bescherming Arbeidsmigranten in  de Haagse wijk De Laak, juli 2020. Foto Phil Nijhuis/ANP. 						Premier Mark Rutte (VVD) gaat nu snel door z’n antwoorden heen en leest veel voor van papier, tot irritatie van enkele linkse fractievoorzitters. De premier wijdt relatief weinig woorden aan de stikstofproblematiek en vergeet volgens Esther Ouwehand (Partij voor de Dieren) een vraag over een rechtszaak te beantwoorden waarin de Staat op de vingers werd getikt omdat omwonenden te veel stankoverlast van veehouderijen hadden ervaren. Rutte wil daar weinig over zeggen, omdat de Staat mogelijk nog in hoger beroep gaat. Ouwehand voelt zich niet serieus genomen en mist een serieuze toekomstvisie van Rutte op de landbouw.   Een volgend moment van irritatie gaat over de klimaatplannen. Het Planbureau voor de Leefomgeving constateerde deze week dat het kabinet nog ver is verwijderd van de eigen ambitie om de CO2-uitstoot over acht jaar met 55 procent te verlagen. GroenLinks en PvdA willen daarom dat Rutte IV nog dit najaar, in plaats van volgend voorjaar, besluiten neemt over hoe de klimaatdoelen sneller binnen bereik kunnen komen. Rutte zegt dat dit niet kan omdat een ambtelijke commissie nog met opties voor maatregelen moet komen en hij aan de bestaande proceudre voor de besluitvorming wil vasthouden. Klaver en Kuiken vinden het teleurstellend en zien in Rutte’s antwoord hun bredere kritiek op het kabinet bevestigd: Rutte IV schuift te veel moeilijke keuzes voor zich uit.
					 						Nederland zal Oekraïne „met alle middelen” helpen om de oorlog tegen Rusland te winnen. Dat zei premier Rutte in antwoord van een vraag die gisteren kwam van Jan Paternotte (D66) over wapensteun aan het belegerde land. „Rusland mag de oorlog niet winnen”, zei Rutte. „Poetin wil een groot-Russisch rijk herstellen, zijn waandenkbeeld.” Daarmee ondermijnt hij „de naoorlogse orde die we hebben opgebouwd” en „dan dreigt een nog veel grotere oorlog”. „Dit raakt onze veiligheid, vrijheid en welvaart direct.” Daarmee is dit „ook onze oorlog”, al zijn we „niet zelf in oorlog met Rusland”, zei Rutte, een uitspraak die hij al vaker deed. Paternotte drong er gisteren in de eerste termijn van de Kamer bij het kabinet op aan om snel, voor de winter valt en Rusland nieuwe troepen naar het front stuurt, extra wapensteun te verlenen aan Oekraïne. Rutte gaf daar een volmondig ‘ja’ op, maar hij zei niet wat Nederland precies bijdraagt. Het zou gaan om onder meer munitie en training van militairen. De Tweede Kamer wordt daarover vertrouwelijk geïnformeerd, omdat het gevoelige informatie is in oorlogstijd. Vredesonderhandelingen
Morgen spreekt de premier de Algemene Vergadering van de Verenigde Naties in New York toe, vertelde hij. Daar wil hij onder meer zeggen dat de steun en de aandacht voor Oekraïne niet mogen verslappen. Eenmansfractie Wybren van Haga interrumpeerde hem. Hij vindt dat het kabinet „een ongelooflijk risico” aan het nemen is. Door het sturen van pantserhouwitsers en andere wapens staan volgens hem „onze eigen slachtkracht en onze eigen veiligheid op het spel” en „er komt een moment dat we de facto wel echt in oorlog zijn”, zei hij. Van Haga vindt dat Rutte zich moet inzetten voor deëscalatie en vredesonderhandelingen. Maar volgens Rutte is het niet aan Nederland om daarover te beslissen. „De enige die erover gaat is president Zelensky en zijn team”, zei hij. 						Meerdere Kamerleden vroegen erom: help niet alleen burgers, ook bedrijven. Vooral kleinere, ‘energie-intensieve’ bedrijven zoals bakkers en zwembaden brachten ze onder de aandacht. Minister Micky Adriaansens (Economische Zaken, VVD) is al druk bezig met het bedenken van een regeling, zei premier Rutte.  Het kabinet wil zulke ondernemers graag helpen, benadrukte de premier. „Die bedrijven vallen anders om.” Tegelijk is de vormgeving „heel complex”, volgens Rutte, omdat de overheid niet zo gemakkelijk kan vaststellen of een bedrijf energie-intensief is of niet. „Je kunt niet de codes gebruiken die we in coronatijd gebruikten”, zei Rutte. Tijdens de coronalockdowns kregen bedrijven in onder meer de horeca en detailhandel de vaste-lastensubsidie TVL. De overheid bekeek aan de hand sectorcodes, bekend bij de Kamer van Koophandel, of een bedrijf daar recht op had. Vooral VVD-fractievoorzitter Hermans maande tot haast. „Ik realiseer me dat het ingewikkeld is. Maar als dat de reden is dat het niet gebeurt of vertraagt: dat zou ik niet acceptabel vinden.”

Premier Mark Rutte spreekt op de tweede dag van de Algemene Politieke Beschouwingen. Foto Bart Maat/ANP

 Premier Mark Rutte spreekt op de tweede dag van de Algemene Politieke Beschouwingen. Foto Bart Maat/ANP 						Pieter Omtzigt opent de discussie over de toekomstige energiestrategie. Hij beargumenteert dat Nederland is overvallen door de plotselinge onzekerheid rond gaslevering in Nederland. „Er moet een plan zijn, want we zijn gewoon verrast.” Zijn vraag: wat is de strategie van Nederland om leveringszekerheid ook in de toekomst te verzekeren? Premier Rutte erkent het belang van een toekomststrategie, maar vindt ook dat de huidige middelen en strategieën voldoende zijn. Je kan ook niet overal op plannen. „Er zijn natuurlijk altijd risico’s waardoor je overvallen kan worden, zoals de oorlog in Oekraïne nu.” Gert-Jan Segers (ChristenUnie) voegt daar later in het debat nog een belangrijke kanttekening aan toe. We worden nu wel onafhankelijker van Russisch gas (van 40 procent naar 8 procent, zegt Rutte), maar de gaslevering uit Azerbeidzjan naar de Europese Unie is verdubbeld. Dat is niet zonder gevolgen. De oorlog tussen Azerbeidzjan en Armenië laait de laatste maanden weer op. De angst van Segers is dat Azerbeidzjan zich gesterkt voelt door de toegenomen handel met de Europese Unie. „Het leidt tot geweld en doden.” Rutte zegt dat dit zeker meegenomen moet worden in afwegingen over gasinkoop. „Wat betekent zo’n afhankelijkheidsrelatie?” Volgens de premier is de Europese Commissie ermee bezig.
					 						In Brussel is er verontwaardiging over de verdediging van minister Jetten (Klimaat, D66) dat het prijsplafond op energierekeningen niet eerder ingevoerd kon worden door Europese regelgeving, schrijft onze Brusselse correspondent Clara van de Wiel. Niet alleen was het wél mogelijk - andere landen lieten zich immers niet tegenhouden - maar het was ook juist Nederland dat zich in Europese overleggen verzet tegen radicale marktinterventies.  Vorige week werd, samen met een trits andere vergaande voorstellen voor het ingrijpen in de energiemarkt, een extra aanbeveling toegevoegd. Daarin stelt de Commissie voor de bestaande regels nog wat uit te breiden door „gereguleerde prijzen onder de kostprijs toe te staan”. Op die laatste formulering lijkt Jetten zich in zijn verdediging te beroepen. Maar bronnen in Brussel bevestigen dat de ruimte er in de praktijk al veel langer was. In reactie op de energiecrisis spoort de Commissie lidstaten al een jaar aan zelf ruime compensatiemaatregelen te nemen, in het bijzonder voor ‘kwetsbare huishoudens’. De definitie daarvan is uiterst rekbaar, blijkt ook uit het feit dat Brussel tot nu toe geen lidstaat op de vingers tikte over te ruime of marktverstorende steun. Tot deze week zat Nederland in de achterhoede Nederland met betrekking tot ‘ruime compensatiemaatregelen’. Het steunpakket had een waarde van 0,7 procent van het eigen bbp – tegenover bijvoorbeeld 2,9 en 2,2 procent in respectievelijk Spanje en Frankrijk. Met het nieuw aangekondigde prijsplafond stijgt de Nederlandse positie rap en komt de steun neer op 2,8 procent van het bbp, vergelijkbaar met die in Duitsland.
					 						Gisteren groeide de kritiek vanuit energiezuinig Nederland op het prijsplafond voor energierekeningen. De kritiek kwam met name van warmtepompgebruikers. Die hebben het gevoel dat juíst duurzame energiegebruikers nu niet worden meegenomen in de overheidssteun. Waarom? Een warmtepomp heeft geen gas nodig om een huis te verwarmen. Het is een verwarmingssysteem dat elektriciteit gebruikt om warmte uit de lucht, bodem of het grondwater te halen. Het aantal warmtepompen in Nederland stijgt snel. In 2020 waren er zo’n 240.000 warmtepompen in Nederland. Niet alleen bij huishoudens, ook bij bedrijven. Het voordeel is: warmte is niet meer afhankelijk van gas. Het nadeel: je verbruikt meer elektriciteit. Aangezien het prijsplafond voor energierekeningen uitgaat van een gemiddeld verbruik, kan het zo zijn dat juist mensen met een warmtepomp minder gedekt zijn door het prijsplafond omdat ze bovengemiddeld veel energie gebruiken. Nilüfer Gündoğan (zelfstandig Kamerlid, voormalig Volt) vraagt zich af of het prijsplafond niet té generiek is. Mark Rutte: „We hebben het onder schot, maar we kunnen nog niet met zekerheid zeggen dat het gaat lukken.” Het kabinet moet later nog kijken of er een manier is om ook deze groep te beschermen. Vooralsnog is dat niet aan de orde.
					 						Het debat is bijna twee uur onderweg, en we zitten nog altijd in het staartje van de inleiding van de minister-president. Premier Rutte krijgt de kritiek dat het energieplafond eerder ingevoerd had moeten worden. Gisteren zei fractievoorzitter Sophie Hermans (VVD) daar nog over: „Had het sneller gekund en gemoeten? Ik denk dat het antwoord ja moet zijn.” De premier zegt vandaag wederom dat het niet eerder kón.  Hij houdt daarmee vast aan het argument dat minister Rob Jetten (Klimaat, D66) eerder gebruikte: een prijsplafond voor energierekeningen zou niet mogen van de Brussel: ongeoorloofde staatssteun. Tót 14 september in ieder geval, op die dag zou Brussel hebben bepaald dat het compenseren van energieprijzen wel kon. Gisteren tijdens de Algemene Politieke Beschouwingen merkte Jesse Klaver (GroenLinks) echter op dat uit de gesprekken die hij voor de zomer had gevoerd bleek dat het wél kon. En ook uit bronnen uit de Europese Commmissie zeiden tegen verschillende media dat een prijsplafond wél eerder mogelijk was. Al in oktober vorig jaar zou dat mogelijk zijn geworden. Frankrijk heeft daar toen gebruik van gemaakt.  Rutte vindt achteraf dat hij eerder had moeten overleggen in Brussel over een prijsplafond en de verruiming van mogelijkheden daartoe in de Europese regelgeving.
					 						De meeste interrupties in het eerste uur van het debat zetten vraagtekens bij het prijsplafond voor energierekeningen, dat het kabinet op de valreep vóór Prinsjesdag presenteerde. Attje Kuiken (PvdA) roept Rutte op het prijsplafond ‘goed te doen’. Jesse Klaver (GroenLinks) zegt: „Ik schrik van de uitwerking van het prijsplafond.” Omdat veel groepen in Nederland geen baat zullen hebben bij de maatregelen. Ook Sylvana Simons (Bij1) zegt dat veel mensen niet in het vakje van ‘normale, gemiddelde’ mensen vallen waarop de koopkrachtmaatregelen zijn gebaseerd en Geert Wilders (PVV) vraagt ongeduldig of er dit jaar nog meer komt „om mensen te helpen.” En ook Lilian Marijnissen heeft het over mensen in ‘tochtige tussenwoningen’ die niet beschermd worden. De Kamerleden refereren daarmee naar twee groepen die geen of weinig baat zullen hebben bij het prijsplafond. Ten eerste: kleine bedrijven en organisaties die veel energie gebruiken, zoals bakkerijen. En ten tweede: armere bevolkingslagen met een hoog energieverbruik. De reden dat deze laatste groep geen baat bij het prijsplafond is, is dat het prijsplafond tot een gemiddeld verbruik geldt. Daarboven betalen consumenten de marktprijs. Mensen die veel gas gebruiken en weinig verdienen kunnen daardoor alsnog in de problemen komen. Rutte zegt tegen Sylvana Simons dat ‘precisie’ heel moeilijk is als je 17 miljoen mensen wil helpen. Dan moet je het globaal houden. Ook geeft hij aan dat hij „zelf ook meer wil doen” dit jaar. Dit is echter wel een goed begin. Dan stapt Freek Jansen (FVD) naar de microfoon. Hij wil praten over de inbreng van zijn partijgenoot Thierry Baudet gisteren. Voorzitter Vera Bergkamp kapt hem snel af. Hij mag wel een vraag stellen: Sigrid Kaag heeft gezegd dat Baudet uitspraken deed „namens een dictator”, is Rutte het daarmee eens. Het antwoord is ja. Sterker nog: „Ik vond haar nog mild.” Lilian Marijnissen (SP): „Dat was weer het hoofdstuk van de dictators en de spionnen.” Terug naar de koopkracht.   Freek Jansen vervangt Baudet vandaag. Hij wil het weer over gisteren hebben. Bergkamp wil dat niet. Rumoer in het rechtervak in de zaal, met FvD en PVV. ‘Ssst’, zegt Bergkamp. ‘Ja wat ssssst’, wordt geroepen. — Lamyae Aharouay (@LamyaeA) September 22, 2022  						Gisteren liep het hele kabinet de Kamer uit omdat Thierry Baudet insinueerde dat minister van Financiën Sigrid Kaag (D66) een spion was. Kamerlid Wybren van Haga keurt de persoonlijke belediging af, maar vond het weglopen van het kabinet een politieke blunder. Ook vond hij dat VVD-minister Dilan Yesilgöz óók persoonlijke beledigingen uitte in haar HJ Schoo-lezing. Vooral het feit dat Van Haga zelf een „onwelriekende reuzel” werd genoemd, kon volgens het Kamerlid niet door de beugel.  Rutte vond dat Yesilgöz een goede toespraak had gehouden. Hij zou tegen Wybren van Haga willen zeggen: „Niet zo happen!” De Kamerleden slaan op hun tafels. De uitspraken van Baudet zijn iets anders volgens Rutte. Een kolossaal verschil. „Dit ging over alle grenzen”. En toen Kaag opstond „keken we elkaar aan en dachten we: we laten haar niet alleen vertrekken, dat doen we als team. Ik ben ontzettend blij dat we dat gedaan hebben”. Weer wordt er geroffeld.  Baudet is overigens niet aanwezig bij het debat vandaag, laat zijn woordvoerder weten via ANP. Zijn vrouw staat op het punt om te bevallen. Dat was ook de reden dat hij gisteren eerder mocht spreken. Zijn collega en FVD-Kamerlid Freek Jansen zal het woord in plaats van hem voeren, vandaag. Premier Mark Rutte en minister Sigrid Kaag (Financiën), aan het begin van dag twee van de Algemene Politieke Beschouwingen. Foto Bart Maat/ANP 						„Er is maar één uitspraak die de minister-president moet doen: whatever it takes”, zegt Jesse Klaver (Groen Links) tegen premier Mark Rutte in de eerste interruptie van de dag. Hij verwijst daarmee naar de uitspraak van Mario Draghi, destijds voorzitter van de Europese Centrale Bank, die zei alles te zullen doen om de euro te redden. Die drie woorden gaven hernieuwd vertrouwden en waren een keerpunt in de Eurocrisis. Tijdens het debat vandaag zeggen beiden Rutte en Klaver de woorden, toch zijn ze het oneens.
Mark Rutte zegt in reactie op Klaver dat er nog ruimte is voor maatregelen om de koopkracht te stimuleren. De plannen zijn nog niet af. De vroege woordenwisseling zet de toon voor de rest van het debat - het zal net zoals gisteren voornamelijk gaan om de koopkrachtmaatregelen in de begroting, en het later aangekondigde prijsplafond voor energierekeningen. Rutte begon zijn inleiding met Oekraïne en de „Russische agressie”. Daarvoor was er al inflatie, maar door de oorlog is die de „de pan uit gerezen”. Er is een „directe lijn” tussen de oorlog en de prijsstijgingen. Hij echoot daarmee wat zijn VVD-fractievoorzitter Sophie Hermans gisteren tegen Caroline van der Plas zei. Ook benoemt Rutte kort de maatschappelijke onrust in Nederland, als gevolg van de stikstofcrisis. Volgens Rutte gaat het ook over iets dieper liggends: een kloof tussen stad en platteland. Al voordat de inleiding van Rutte afgerond is, staan er vijf Kamerleden te wachten bij de interruptiemicrofoon. 						Premier Rutte begint zometeen rond 10.15 uur aan zijn eerste termijn, waarin hij alle vragen van de verschillende Kamerfracties over de begroting beantwoordt. Uit onderzoek van I&O Research in opdracht van NRC bleek eerder deze week dat Rutte IV extreem laag scoort op vertrouwen: 80 procent van de kiezers ziet het niet meer zitten. Premier Mark Rutte (VVD) krijgt van kiezers als rapportcijfer een 4,5 – in de zes jaar dat daar onderzoek naar wordt gedaan scoorde hij niet eerder zo laag. Nog maar drie op de tien Nederlanders zien hem als een betrouwbare premier, zeven op de tien Nederlanders vinden dat hij over zijn houdbaardheidsdatum heen is. Burgers zien de stijgende energieprijzen, gevolgd door de oorlog tussen Rusland en Oekraïne en de oplopende inflatie, als de belangrijkste crises van dit moment. Tegelijkertijd zijn ze ook het meest ontevreden over de manier waarop de regering omgaat met energieprijzen en inflatie, en dat geldt ook voor de krapte op de woningmarkt. Het illustreert precies waar het ongenoegen ligt. Kiezers, blijkt uit het onderzoek, vinden dat het kabinet geen visie en leiderschap toont. Ze missen ook daadkracht in het aanpakken van crises. Het is vandaag aan Rutte om de Kamer - en daarmee indirect de kiezer - ervan te overtuigen dat zijn kabinet nog toekomst heeft.
					||https://www.nrc.nl//nieuws/2022/09/22/rutte-antwoordt-kamer-op-tweede-dag-algemene-beschouwingen-a4142825
2022-09-23||Tussen de gehavende gezichten van gevangen soldaten zoekt een dochter haar vader||Op de dag dat president Poetin verordonneert dat er nog eens 300.000 Russische soldaten naar het front in Oekraïne moeten, en dat vrijwillige overgave of desertie bestraft zal worden met tien jaar cel, werden woensdagavond in Wend je lichaam naar de zon (NTR) de scherven geruimd die de vórige oorlog achterliet. Ai, ai, ai, kermt schrijfster Sana Valiulina zachtjes, kijkend naar bewegende beelden van Sovjet-soldaten, gevangen genomen door de Duitse vijand. Het is WOII. Ziet ze tussen al die gehavende, ouwelijke jongensgezichten dat van haar vader?  Gemobiliseerd in 1941, hij was 19. Gedropt als parachutist in vijandelijk gebied, met vliegangst en al. Die sprong is het begin van zijn odyssee die veertien jaar zal duren. Daarna  keert hij huiswaarts, trouwt, krijgt twee dochters, Sana is de jongste. Maar over wat hij in die jaren heeft meegemaakt, zal hij tot zijn dood zwijgen.  Dochters hebben lang niet altijd woorden nodig om hun vaders leed te voelen. Sana Valiulina weet als tienjarig meisje al dat haar vader is zoals hij is „door wat hij heeft doorgemaakt”. In de film die Aliona van der Horst met haar (en haar zus) maakte, zoekt ze het verhaal dat haar nooit is verteld. En dat levert een gedicht op van anderhalf uur. Weinig woorden, maar wat er wordt gezegd is raak en mooi. Uniek historisch beeldmateriaal van mannen die eerst soldaat gemaakt werden, toen krijgsgevangene en daarna werkslaaf in de goelags, Stalins strafkampen. De stem van haar vader horen we door voorgelezen fragmenten uit zijn brieven, zijn dagboek en  we zien  pentekeningen en geschilderde miniatuurtjes die hij al die jaren  vanuit de goelag stuurde aan een meisje dat hij nog nooit had ontmoet. Na zijn vrijlating  trouwde hij met haar. Russisch of Nederlands, weifelt Sana Valiulina aan het begin van de documentaire. Ze spreekt het allebei, ze woont al dertig jaar in Nederland, ze was 25 toen ze kwam. Om over haar vader te kunnen spreken kiest ze haar moedertaal, Russisch. „Ik wil dat hij me verstaat.” We zien haar turen naar de beelden van soldaten die zich voortslepen, de doden op een kar achter zich aan. Haar vaders gezicht ontwaart ze niet, maar ze herkent hem in de doodse blikken van al die mannen. Vijf miljoen Sovjet-soldaten zoals hij kwamen in handen van de Duitsers, het dreigement van opperbevelhebber Stalin ten spijt: krijgsgevangenschap diende vermeden te worden, desnoods ten koste van hun leven.   Hitlers manier om van die miljoenen krijgsgevangenen af te komen was om ze te laten verhongeren. In ruil voor eten liepen sommige soldaten over naar de andere kant om voor „das Vaterland” te vechten. Valiulina souffleert zachtjes de stomme beelden  van  overgelopen soldaten in vijandig uniform. Hun monden zeggen: „Heil Hitler.” Heeft haar vader toen soms ook  zijn land verraden?  Eindeloos zit Valiulina met haar zus in de trein op weg naar wat ze als kind zo mooi vond klinken: de Goelag Archipel. Toen de oorlog over was en de vijand was verslagen, commandeerde Stalin zijn „verdwaalde schaapjes” terug naar Moedertje Rusland. Van de 5 waren er nog 2 miljoen krijgsgevangenen over en zij werden direct bij thuiskomst als landverraders in veewagons naar straf -en werkkampen getransporteerd. Tien jaar zou haar vader daar verblijven. „Wie heeft wie verraden? Hij het vaderland, of het vaderland hem?”  De film is opgedragen aan al die mannen die daarna zwegen. „Als ouders sterven, blijven de kinderen achter als gevolg zonder oorzaak”, zegt Valiulina in de eerste paar minuten. Op het eind van haar reis stelt ze vast dat ze haar vader  heeft willen troosten. En dat lijkt gelukt. Gevolg heeft oorzaak gevonden. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/22/tussen-de-gehavende-gezichten-van-gevangen-soldaten-zoekt-een-dochter-haar-vader-a4142823
2022-09-23||Hongaarse premier Orbán pleit voor schrappen van alle sancties tegen Rusland||De Hongaarse minister-president Viktor Orbán wil alle Europese sancties tegen Rusland schrappen. Dat heeft hij woensdagavond gezegd binnen de partijmuren van Fidesz, meldde de Hongaarse staatsgezinde krant Magyar Nemzet. Een woordvoerder van de Hongaarse regering heeft het nieuws aan persbureau Reuters bevestigd. Volgens Magyar Nemzet wees Orbán op de hoge energieprijzen en de inflatie, als gevolg van de sancties. Die raken Europa harder dan Rusland, vindt de minister-president. Op zijn Facebookpagina schreef Orbán woensdag dat „de sancties uit Brussel Europa in een energiecrisis hebben gestort”. Om de energieprijzen „met de helft” te doen dalen, moeten ze daarom allemaal worden opgeheven. Dat zou ook de hoge inflatie ten goede komen, zei hij, en voorkomen dat Europa in een recessie belandt.  Het is niet duidelijk wat Hongaarse buitenlandminister Péter Szijjártó (Fidesz) in de nacht van woensdag op donderdag heeft gezegd tijdens een informele spoedvergadering van de 27 buitenlandministers van de EU. Volgens EU-buitenlandchef Josep Borrell toonden zij zich daar „unaniem” voorstander van extra maatregelen tegen Russische sectoren en individuen, in reactie op de door de Russische president Poetin afgekondigde gedeeltelijke militaire mobilisatie. Ieder sanctiepakket vereist unanimiteit. Op het vorige sanctiepakket, de olieboycot, bedong Orbán een uitzondering. Hongarije ligt recentelijk opnieuw overhoop met Brussel. Niet alleen toont het land zich een dissonant in de Europese eensgezindheid tegen Rusland, het hangt ook een miljardenstraf van de Europese Commissie boven het hoofd vanwege zorgen over corruptie en fraude. Zondag werd bekend dat het land 7,5 miljard aan Europese subsidies kan vergeten als het niet binnen een paar weken wijzigingen doorvoert die de rechtstaat ten goede komen — een nog nooit eerder door de Europese Commissie ingezette maatregel.||https://www.nrc.nl//nieuws/2022/09/22/hongaarse-premier-orban-pleit-voor-schrappen-van-alle-sancties-tegen-rusland-a4142822
2022-09-23||Alle beroepsgroepen hebben inmiddels een tekort aan personeel||De krapte op de arbeidsmarkt is in het tweede kwartaal van 2022 zo ver opgelopen dat alle beroepsgroepen een tekort aan personeel hebben. Dat meldt het Uitvoeringsinstituut Werknemersverzekeringen (UWV) donderdagochtend. Terwijl het aantal vacatures met 44 procent toenam, daalde het aantal mensen met een werkloosheidsuitkering met 31 procent. De krapte op de arbeidsmarkt was daardoor twee keer zo groot als een jaar eerder.  Het UWV berekent in de Spanningsindicator, die ieder kwartaal uitkomt, hoe groot de arbeidskrapte is in 92 verschillende beroepsgroepen. Die gelden inmiddels allemaal als krap of zeer krap. Waar begin dit jaar nog geen personeelstekorten waren voor reisbegeleiders, schilders en metaalspuiters, hulpkrachten in de bouw en chauffeurs, heeft de krapte halverwege het jaar ook deze beroepsgroepen bereikt. De tekorten waren in het tweede kwartaal het grootst bij ingenieurs, elektriciens, machinemonteurs, verpleegkundigen en softwareontwikkelaars. Het effect van de personeelstekorten op de Nederlandse economie is groot. Ook krijgen steeds meer mensen met de personeelstekorten te maken. Zo rijdt de NS met minder treinen, staan er al maanden lange rijen op Schiphol en moeten sommige bedrijven hun deuren sluiten. Belangrijke sectoren, zoals de zorg en het onderwijs, komen door aanhoudende tekorten aan verpleegkundigen en docenten in toenemende mate onder druk te staan.  Om vast te stellen hoe krap de arbeidsmarkt is, deelt het UWV het aantal openstaande vacatures door het aantal personen dat korter dan zes maanden een werkeloosheidsuitkering ontvangt. De vacatures worden in deze berekening gezien als de vraag, het aantal werklozen als het direct beschikbare aanbod. Hoe hoger het getal dat uit de deling komt, hoe hoger de spanning op de arbeidsmarkt én hoe hoger de tekorten voor werkgevers. Vanaf een score van 1,5, wat betekent dat er tien werklozen zijn voor elke vijftien vacatures, is er sprake van krapte in een beroepsgroep. Een score van 4,0 of hoger - één werkloze voor elke vier vacatures - geldt als zeer krap.  Het ziekteverzuim is wel afgenomen in de afgelopen maanden, blijkt uit cijfers van arbodiensten ArboNed en HumanCapitalCare. Het gemiddelde verzuimpercentage daalde van 4,5 procent in juli naar 4,0 procent in augustus 2022. Dat is vergelijkbaar met het gemiddelde verzuim in de maand augustus 2019, voor het uitbreken van de coronapandemie. Volgens de arbodiensten is het coronavirus nauwelijks nog van invloed op ziekmeldingen.   Wel zien de arbodiensten dat het verzuim wegens psychische klachten is toegenomen. Spannings- en burn-outklachten leiden tot ongeveer 10 procent meer uitval dan in augustus 2019. Nu personeelstekorten de druk opvoeren voor medewerkers, waarschuwen zij voor arbeidsuitval wegens een verhoogde werkdruk en stress. ||https://www.nrc.nl//nieuws/2022/09/22/alle-beroepsgroepen-hebben-inmiddels-een-tekort-aan-personeel-a4142821
2022-09-23||Rusland ruilt gevangenen Azovstal-staalfabriek voor Oekraïense vriend van Poetin||Uit het niets hebben Rusland en Oekraïne in de nacht van woensdag op donderdag de grootste gevangenenruil afgerond sinds het begin van de oorlog. Daarbij zijn bijna driehonderd mensen vrijgekomen, melden internationale persbureaus. Oekraïne kreeg onder meer drie commandanten terug die het laatste Oekraïense verzet in havenstad Marioepol leidden. De Russische president Vladimir Poetin kan zijn vriend Viktor Medvedtsjoek, een pro-Russische oligarch uit Oekraïne, weer in de armen sluiten. Getalsmatig betekent de gevangenenruil vooral een grote overwinning voor de Oekraïense moraal. In totaal zijn 215 Oekraïners vrijgelaten. De meesten van hen waren onderdeel van het laatste verzet in Marioepol. Dat werd, in de schijnwerpers van de internationale media, gepleegd vanuit de als fort functionerende Azovstal-staalfabriek. Toen het Oekraïense verweer in de zuidelijke stad was gebroken nam Rusland circa 2.500 Oekraïense militairen krijgsgevangen. Hoe het de rest van hen vergaat is niet bekend. Aan de andere kant van de deal — bemiddeld door Turkije en Saoedi-Arabië — staan 55 Russen en pro-Russische Oekraïners, maar ook de Oekraïense Kremlin-gezinde politicus Medvedtsjoek. De vriend van Poetin werd in april in een „gevaarlijke speciale operatie” door de Oekraïense geheime dienst SBU gearresteerd. Hij was sinds 2018 voorzitter van de grootste pro-Russische oppositiepartij. Een dag voor de Russische invasie twitterde hij nog dat alles wat de regering-Zelensky deed nadelig was voor Oekraïne en het Oekraïense volk.||https://www.nrc.nl//nieuws/2022/09/22/rusland-ruilt-gevangenen-azovstal-staalfabriek-voor-oekraiense-vriend-van-poetin-a4142820
2022-09-23||EU belooft nieuwe sancties tegen Rusland en meer wapens voor Oekraïne||De Europese Unie gaat nieuwe sancties instellen tegen Rusland. Dat hebben de 27 Europese ministers van Buitenlandse Zaken in de nacht van woensdag op donderdag besloten, meldt Josep Borrell, buitenlandchef van de EU. De sancties zijn nog niet uitgewerkt, maar moeten zowel verantwoordelijke individuen als belangrijke sectoren van de Russische economie raken. Ook wil Europa extra wapens leveren aan Oekraïne.  De maatregelen zijn een reactie op de gedeeltelijke mobilisatie van het Russische leger, die president Vladimir Poetin woensdag in een toespraak op tv afkondigde. Na de toespraak riep Borrell de 27 Europese ministers, die allemaal bijeen zijn in New York voor de Algemene Vergadering van de Verenigde Naties, samen voor een informele spoedvergadering. Daar spraken zij volgens Borrell „unaniem” hun steun uit voor extra maatregelen.  De nieuwe ronde sancties vormt het achtste sanctiepakket waarmee de EU Rusland straft voor de oorlog in Oekraïne en hoopt het land te verzwakken. Eerder is onder meer een olieboycot ingesteld en werden verschillende Russische banken afgesloten van het systeem voor internationaal betalingsverkeer Swift. Details over de nieuwe sancties en wapenleveringen wilde Borrell nog niet geven. Ook is het nog onduidelijk wanneer de sancties van kracht worden. Volgens Borrell zal dat „zo snel mogelijk” gebeuren. ||https://www.nrc.nl//nieuws/2022/09/22/eu-belooft-nieuwe-sancties-tegen-rusland-en-meer-wapens-voor-oekraine-a4142819
2022-09-23||Steeds meer kinderen gaan met honger naar school||1 op de 13 kinderen in Nederland groeit op in armoede. Nu de kosten stijgen en de energierekening alsmaar hoger wordt, zien scholen dat ouders voor lastige keuzes staan en meer leerlingen met honger naar school komen - vertelt onderwijsredacteur Frederiek Weeda. Wat kunnen scholen doen om deze kinderen te helpen? Lees ook het artikel dat Frederiek Weeda schreef over de toenemende armoede. ||https://www.nrc.nl//nieuws/2022/09/22/steeds-meer-kinderen-gaan-met-honger-naar-school-a4142818
2022-09-23||Touré hypnotiseert  op beats van Khruangbin||Vieux Farka Touré heeft genoeg aan vier of vijf noten voor een heel verhaal. De eerste zinderende snaaraanslagen van openingsnummer ‘Savanne’ wekken het melancholische verlangen terug naar de eerste keer dat je de Malinese blues hoorde. Tegelijk is er de wetenschap dat het nu anders wordt: nieuwer. De titel van de plaat is al net zo eenvoudig en vol belofte als die eerste noten: Ali. Hij eert zijn vader Ali Farka Touré, de  invloedrijkste gitarist van Afrika buiten Afrika. Eenvoud is ook wat Khruangbin biedt. De populaire Texaanse groep met een  goed gevoel voor mondiale groove heeft nog wel eens de neiging om te vervallen in arty muzak. Maar deze bijzondere samenwerking snijdt hout. Touré cirkelt kalm en vrijelijk met hypnotiserende spiralen. Een enkele keer is de bijdrage van Khruangbin te statisch (‘Ali Hala Abada’), maar op de beste momenten (‘Tamalla’) stuwen ze de zoon van de grootmeester tot prachtige nieuwe interpretaties.  Leendert van der Valk Blues Vieux Farka Touré & Khruangbin Ali 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/toure-hypnotiseert-op-beats-van-khruangbin-2-a4142757
2022-09-23||Column | Poetin kan veel beter ‘out of the box’ denken dan onze geopolitieke goeroes||Op de geboortedag van de Maagd Maria, een van de hoogtijdagen in de Russisch-orthodoxe Kerk, heeft president Vladimir Poetin zijn mannelijke onderdanen in eigen land een heldendood voorgespiegeld aan het front in „neonazistisch” Oekraïne en ons in het Westen gedreigd met kernwapens. Waarom fantaseert Poetin over een zondvloed? Omdat, zo zei hij in een toespraak op de verjaardag van Moeder Gods, de westerse wereld – ook wij in Nederland, getuige de solidariteit met Oekraïne die koning Willem-Alexander in de Troonrede vertolkte – nu al decennia niets anders najaagt dan het „verzwakken en vernederen” van Rusland. Oekraïne is voor Poetin een eerste idee-fixe. Daarom moet het soevereine buurland, dat de duizendjarige geschiedenis van het Russische Rijk verloochent, worden „gezuiverd”. Zijn tweede obsessie is dat „agressieve westerse elites” Oekraïne gebruiken als „bruggenhoofd” tegen Rusland. Mochten Nederland en andere bondgenoten het dus in hun hoofd halen om Oekraïne te blijven steunen met wapens, geld en goede woorden – de president sprak van „chantage met kernwapens” – dan zijn wij dus aan de beurt. Het uur U is genaderd. Hij gaat tegen al deze „barbaren” daarom niet alleen maar 300.000 reservisten in het veld brengen. Het Kremlin zal „alle middelen inzetten die het tot zijn beschikking heeft”, zei Poetin. „Ik onderstreep met álle middelen” en dat is „geen bluf”, herhaalde hij. Is deze boodschap in Nederland in volle omvang doorgedrongen? Ze sijpelt zeker door. Maar de meeste aandacht ging toch uit naar de gedeeltelijke mobilisatie, die Poetin met onmiddellijk ingang had afgekondigd. Dat het bij sijpelen blijft, heeft twee oorzaken. Ten eerste spoort de missive van Poetin niet met onze dominante redeneertrant. Hoewel in elke managementcursus wordt aangespoord ‘out of the box’ te denken, blijft het moeilijk om de Kremlin-manoeuvres te begrijpen. Al snel wordt Poetin afgeschilderd als irrationeel of, liever nog, als een sluwe vos die ons zand in de ogen strooit, terwijl hij eigenlijk een rationeel plan in de achterzak heeft. Vandaar dat gelouterde geopolitieke analisten de oorlog graag afschilderen als appendix bij het oeuvre van Von Clausewitz (1780-1831), Pruisisch generaal uit de tijd van het Weens Congres (1815). Zo schreef Luuk van Middelaar onlangs met strategische én poëtische brille: „Staat tegen staat. Je respecteert elkaar als gelijken en wilt winnen in een strijd op leven en dood. Toch kun je nadien met elkaar om tafel zitten, onderhandelen. Zoals boksers die elkaar binnen de ring kapot beuken, toch na afloop het glas heffen. De politieke vijand hoef je, zag ook Cicero al, niet als (moreel) slecht te beschouwen.” Probleempje voor de ‘realisten’ is wel dat Poetin in zero-sum games denkt. Ten tweede heeft het poetinisme, gedefinieerd als oorlogszuchtige ideologie die strijdt voor traditionele waarden en machtsverhoudingen, geduchte medestanders in Nederland. Twee maanden voor de invasie in Oekraïne peilde Instituut Clingendael dat 19 procent van de Nederlanders vindt dat Rusland zijn invloedssfeer moet kunnen behouden en 23 procent het een ‘goede zaak’ acht dat het zijn ‘nationale trots uitdraagt’. Die poetinfilie is oververtegenwoordigd bij de kiezers van FVD, PVV, JA21, BIJ1, BBB en SGP. Het is dan ook geen toeval dat PVV-leider Wilders bij de Algemene Politieke Beschouwingen uitdrukkelijk zei dat hij niet is „ingehuurd” om de westerse sancties tegen Poetin te steunen of Oekraïne te helpen en in één moeite door premier Rutte en de andere ministers als „tirannen” kwalificeerde. In reacties op de besluiten en dreigementen van Poetin klinkt door dat het tekenen van zwakte zijn. Dat klopt op zich. Het Kremlin stoot elke dag bondgenoten af en creëert even frequent nieuwe tegenstanders. Maar dat stemt niet per se gerust. Poetin kan veel beter ‘out of the box’ denken dan onze geopolitieke goeroes.||https://www.nrc.nl//nieuws/2022/09/22/poetin-heft-een-glas-op-de-zondvloed-a4142785
2022-09-23||Column | Is het koud thuis? Dan trek je gewoon een vest aan||Margaretha Schenkeveld (93), mijn oude hoogleraar Nederlandse letterkunde, heeft een brief ontvangen van Vattenfall. Haar energietarief gaat per 1 oktober omhoog. Of ze voor die tijd haar termijnbedrag wil aanpassen. „Ik kon op de site geen e-mailadres van ze vinden”, zegt ze tegen mij. „Opbellen lukte ook niet, de wachttijd is meer dan een uur. Dus heb ik een brief terug gestuurd. Maar daar krijg ik al twee weken geen antwoord op en nu wou ik je vragen” – ze kijkt me onzeker aan – „of ik jou een nieuwe brief mag dicteren. Ik denk dat ze mijn handschrift niet kunnen lezen.” „Wat is het probleem?”, vraag ik. „Of ik de bank zelf moet laten weten dat de incasso verhoogd wordt. Of doen zij dat?” Ze maakt zich vreselijke zorgen, zegt ze. Straks zit ze zonder gas en licht. Ze kan er ’s nachts  niet van slapen. Het is vrijdagmiddag halfvier en ik tik het nummer van de klantenservice in op mijn telefoon. Een computerstem meldt dat Vattenfall na drie uur  niet meer bereikbaar is. Chatten via WhatsApp kan wel en binnen een minuut krijg ik een bericht van chatbot Nina. „Hoi”, zegt ze.  Margaretha Schenkeveld woont alleen, in een huurflat in Buitenveldert, Amsterdam. Haar man is overleden en kinderen heeft ze niet. Neven en nichten die zich om haar bekommeren zijn er wel, maar moet ze hen hiermee lastigvallen? „Gelukkig”, zegt ze, „hebben we nu Nina.”  Nina wil weten of ze een Mijn Vattenfall-account heeft. „Account?” vraagt Margaretha Schenkeveld. „Wat is een account?” Intussen kijk ik naar de kladversie van haar brief. „Geachte directeur klanten”, staat erboven. De rest kan ik  niet ontcijferen. De letters marcheren als een colonne mieren over het papier. „Geen account”, stelt Nina vast. „Geef je  gegevens  door, dan kunnen mijn collega’s je snel helpen.”   Maandag eind van de ochtend hebben de collega’s van Nina nog niets gedaan en ik stap op de fiets naar Buitenveldert. Mijn oude hoogleraar zit naar de begrafenisdienst van Elizabeth te kijken – ‘God Save the Queen’ – en ik zet haar laptop aan, een nieuwe. De oude was gecrasht. Ja hoor, toch een account. Het maandbedrag is  een paar tientjes. Zo weinig? Dat kan toch niet waar zijn?            Natuurlijk is het waar. Margaretha Schenkeveld doet haar hele leven al een vest aan als het koud is in huis. Vriest het buiten, dan legt ze een wollen omslagdoek over haar knieën. Afwassen doet ze met de hand en voor die paar kopjes  gebruikt ze niet meer dan een drupje water. Koud. Ja mensen, deze vrouw was jong in de jaren dertig en veertig. Soberheid is voor haar volkomen vanzelfsprekend.      ||https://www.nrc.nl//nieuws/2022/09/22/kopjes-afwassen-met-een-drupje-koud-water-a4142810
2022-09-23||Goed geacteerd rouwdrama levert zware opening NFF op||Zielsgelukkig zijn ze, het jonge gezinnetje waarmee Zee van tijd opent. Er zijn grofkorrelige homevideobeelden van het lachende stel Johanna en Lucas (Sallie Harmsen en Reinout Scholten van Aschat) en hun vrolijke engelachtige zoontje Kai. En we zien ze zeilen over de Atlantische Oceaan, badend in de zon, omgeven door glinsterend water. Lucas benadrukt het nog eens terwijl ze met z’n drieën samen op het dek liggen: „En nu op pauze drukken en dan voor altijd dit.” Maar dan blijkt de vijfjarige Kai midden op zee verdwenen. Woensdagavond trapt de 42ste editie van het Nederlands Filmfestival af met Zee van tijd. Het is een van de 88 speelfilms, documentaires en korte films die de komende tien dagen in Utrecht in première gaan. De feestelijke openingsavond vindt dit jaar opnieuw plaats in de Stadsschouwburg, nadat twee keer werd uitgeweken naar de Kinepolis Jaarbeurs wegens coronamaatregelen. Het onderwerp van Zee van tijd, de verwerking van de dood van een kind, zet de toon voor de vier lange fictiepremières op het festival. De dood en rouw staan ook centraal in de drama’s Narcosis, Bo  en Femi. „Voor vrolijkheid moet je dit jaar bij de korte films zijn”, stelde programmeur Claire van Daal. Van de vier behandelt Zee van tijd, losjes gebaseerd op een waargebeurd verhaal, het onderwerp het meest rechttoe rechtaan. Flashforwards blikken al kort na de idyllische openingsmomenten vooruit naar een stekelige ontmoeting tussen het stel veertig jaar later. Maar het eerste deel van de film speelt begin jaren tachtig en gaat vooral over hoe hun relatie kraakt in de periode meteen na hun immense verlies. Het zijn goed gespeelde, maar soms wat plichtmatig en letterlijk aanvoelende scènes die uiteenlopende stadia van rouw verbeelden. Er is ontkenning: eenmaal terug in Nederland denkt Johanna regelmatig dat ze Kai ziet en dwaalt nachtelijk langs de Zeeuwse kust. Er is apathie, in beeld gebracht met gestaar naar ronddwarrelende pluisjes waarop het zonlicht weerkaatst. En er is woede: zoals wanneer Lucas een andere vader met kind ziet en onbesuisd met een hamer te keer gaat tijdens zijn baantje in de sloop.  Wat niet helpt, is dat de muziek de kijker  uitspelt wat-ie moet voelen.  Pas in het tweede deel lijken de personages meer van vlees en bloed te worden. Speelt mogelijk mee dat de hoofdpersonen in dat deel dichter bij regisseur Theu Boermans (1950) zelf staan? Veertig jaar na de fatale zeiltocht blijkt Lucas, nu gespeeld door Gijs Scholten van Aschat, een succesvol theaterregisseur. Hij werkt aan een afscheidsvoorstelling vol dans, een eerbetoon aan zijn jongoverleden zoon. Boermans zelf was jarenlang artistiek directeur van De Theatercompagnie en Het Nationale Toneel en regisseerde tientallen grote (repertoire)voorstellingen. Hij is ook de man achter grote producties als Soldaat van Oranje. Als film- en tv-regisseur maakte hij Goudenkalfwinnaars 1000 Rosen (1994) en  serie De Partizanen (1995). Elf jaar later regisseerde hij tv-drama De Uitverkorene. Ook Johanna (Elsie de Brauw) is in de film verder gegaan met haar leven, maar op een totaal andere manier. Gijs Scholten van Aschat en De Brauw lijken iets meer vrijheid te krijgen (of te nemen) met het materiaal. Er wordt af en toe geaarzeld in gesprekken, emoties voelen iets minder als een illustratie en meer als een spontane reactie. En waar het eerste deel, ondanks  de heftige gebeurtenissen, soms wat korter had gekund, is het bij het tweede deel haast jammer dat het conflict dat ontstaat tussen het voormalige stel niet nog wat dieper en langer wordt uitgewerkt. Zij zit er niet op te wachten dat pijnlijke herinneringen publiekelijk worden opgerakeld. De makers kiezen ervoor om dankzij een twist, halverwege de film, lichtheid in het verhaal te brengen. Het levert uiteindelijk een publieksvriendelijke, goed geacteerde en op de emoties inhakkende, maar weinig baanbrekende opening op. Voor dat laatste moet je dit jaar bij andere rouwdrama’s in Utrecht zijn. Drama Zee van tijd. Regie: Theu Boermans. Met: Reinout Scholten van Aschat, Gijs Scholten van Aschat, Sallie Harmsen, Elsie de Brauw. Lengte: 116 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/22/goed-geacteerd-rouwdrama-levert-zware-opening-nff-op-a4142769
2022-09-23||En wéér staat de school verkeerd||Opnieuw is er iets niet helemaal goed gegaan met de nieuwbouw van basisschool Tweemaster-Kameleon in het Zeeuwse Oost-Souburg. In mei bleek al dat het nieuwe schoolgebouw verkeerd om was gebouwd, 180 graden gedraaid, waardoor alle trappen verkeerd stonden en de kinderopvang uitkwam op de parkeerplaats. Deze zomer werd alles afgebroken en  andersom  weer opgebouwd. Maar woensdag bleek er opnieuw een probleem: de school staat enkele meters te dicht bij de straat.  Hoe dit heeft kunnen gebeuren? „Ja, dat willen we allemáál graag weten”, zegt Mirjam Jongejan, woordvoerder van de gemeente Vlissingen. „Maar de belangrijkste vraag nu is: hoe verder? De school staat niet waar-ie moet staan, dat is duidelijk. Maar hoe verkeerd hij precíés staat is nog in onderzoek. En ook wat  we eraan moeten doen.” Woensdag had de wethouder hierover een overleg met „een aantal partners van de bouw”, dat gaat donderdag verder. De gemeente maakte vorige week nog bekend dat de leerlingen van Tweemaster-Kameleon pas op z’n vroegst in april in hun nieuwe gebouw kunnen. Intussen verblijven ze  al anderhalf jaar in een noodgebouw. Aanvankelijk zouden ze na de kerstvakantie het nieuwe pand betrekken, maar of april wordt gehaald is nu ook onzeker. „De Wet van Murphy”, duidde de voorzitter van de koepel waar de school onder valt – Archipel Scholen – de situatie in lokale media. Bewoners van de Jan de Priesterstraat, waaraan de nieuwbouw staat, wachten rustig af. Ze werden woensdag per gemeentebrief  op de hoogte gesteld van de omissie. „Het scheelt”, zegt een 71-jarige bewoner, dat het „systeembouw” betreft. „Kwestie van bouten en moeren losdraaien en wegtakelen, zoals een Meccanohuisje.” De bouwvakkers, zag hij vanuit zijn raam, hadden   alle materialen aan de kant  gelegd en daarna de school weer keurig opgebouwd. In zes weken was de klus geklaard. „Zonder mopperen.” ||https://www.nrc.nl//nieuws/2022/09/22/en-weer-staat-de-school-verkeerd-a4142807
2022-09-23||Wat vindt NRC | Ook consument moet  stilstaan bij gevolgen van flitsbezorging||Een telefoon en een fiets. Meer is niet nodig om in Nederland aan de slag te gaan als maaltijdbezorger. De hongerige consument bestelt via de app eten en de dichtstbijzijnde fietskoerier wordt ingeseind om de bestelling per ommegaande aan huis af te leveren. Veel eenvoudiger wordt het niet.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Toch is er van alles aan de hand in deze bestelsector, onderdeel van een snel uitdijend netwerk van koeriersplatforms. Ze zijn de afgelopen jaren als paddenstoelen uit de grond geschoten, vanuit dezelfde filosofie als die van de flitskoeriers – boodschappen aan de voordeur, binnen minuten. Maar uit onderzoek van NRC is gebleken dat Uber Eats en Deliveroo in Nederland op grote schaal gebruikmaken van ongedocumenteerde maaltijdbezorgers, afkomstig uit tal van landen.   Om te kunnen werken omzeilen zij eenvoudig digitale controles van de platformen door legale, geregistreerde bezorgers te betalen om onder hun naam te werken. Ook maken bezorgers oneigenlijk gebruik van studentenvisa. De betrokken bedrijven kunnen niet of nauwelijks juridisch verantwoordelijk worden gesteld voor de illegale werkzaamheden; deze ‘spookrijders’ hebben immers geen vast dienstverband, maar werken op afroep, en de bedrijven stellen er via controles alles aan te doen om illegaal werk te voorkomen.   De Belastingdienst, de Arbeidsinspectie en de Immigratiedienst kennen de praktijken, maar kunnen er weinig aan doen, mede omdat de koeriers in de illegaliteit leven. Uiterst schrijnend is wel dat de Wet deregulering beoordeling arbeidsrelaties – waarin de positie van zzp’ers ten opzichte van een werkgever is geregeld – niet wordt gehandhaafd, zoals het kabinet zes jaar geleden al aankondigde toen de wet werd aangenomen.  De wildwesttaferelen rond de bezorgers passen naadloos in het tijdsbeeld van de razendsnelle opkomst van wereldwijde techbedrijven die zich met slimme algoritmes rechtstreeks – via de smartphone –  richten op de consumerende burger, van Airbnb tot Getir, van Gorillas tot Deliveroo. De ontwrichting  van bestaande bedrijfssectoren die de nieuwe platformen veroorzaken – en waar ze steenrijk van worden – hoeft niet per definitie te worden afgekeurd. Uiteindelijk doen ze niet meer dan ondernemen. Maar de nieuwe service gaat soms gepaard met illegaliteit, overlast, uitbuiting, oneerlijke concurrentie of een opzichtige informele economie. Daar zijn vragen over de wenselijkheid van deze ontwikkelingen niet alleen op hun plaats, maar ook noodzakelijk, ongeacht de vraag of de platformen al dan niet juridisch verantwoordelijk zijn voor dergelijke misstanden. Zo is het opmerkelijk dat Uber zijn ‘leveringspartners’ niet eens te woord wil staan op zijn eigen kantoor.  Moreel zijn zij wel degelijk medeverantwoordelijk voor misstanden die ontstaan bij de uitvoering van hun bedrijfsstrategie, zeker als ze ervan op de hoogte zijn. En dat geldt ook voor de consument. Niets weerhoudt de besteller van snelle boodschappen of flitsmaaltijden ervan zich goed te informeren over de manier waarop hun bestelling aan de voordeur is gekomen.  De vraag naar deze producten wordt uiteindelijk gecreëerd door de gebruikers. Zij kunnen zich ook afvragen of dit de manier is waarop zij willen leven. De rafelranden van de flitseconomie staan symbool voor de enorme focus op groei, op gemak en op snel geld maken. Maar de consument doet er goed aan, ook met het oog op potentiële slachtoffers van het systeem, stil te staan bij de vraag of dit soort misstanden en ontmenselijking hem dit gemak wel waard zijn. ||https://www.nrc.nl//nieuws/2022/09/22/ook-consument-moet-stilstaan-bij-gevolgen-van-flitsbezorging-a4142780
2022-09-23||Wat de driehoek  van Norma je leert||Op de dag dat ik de opera Norma van Vincenzo Bellini begin te repeteren met het orkest, belt mijn vriendin op. Ik heb haar al geruime tijd niet gezien, het gaat niet zo goed, hoor ik. Haar stem klinkt broos maar op mijn vragen gaat ze niet in. Tot slot vraagt ze beleefd naar de operaproductie op mijn werk. Maar ik weet verontrustend weinig over het verhaal te vertellen en wijk uit naar een weetje dat Maria Callas de hoofdrol meer dan tachtig keer gezongen heeft. Dan stel ik voor over een paar dagen samen te gaan eten. Ze is geen fan van de diva maar met elkaar aan tafel bijpraten vindt ze een goed idee.  De volgende dag in het orkest wijd ik me aan Bellini’s muziek. Maar de altvioolpartij boeit niet echt en terwijl de dirigent regelmatig met zijn stok boven het orkest bevriest wordt me duidelijk dat mijn adem vasthouden en goed opletten deze week belangrijker wordt dan de lenigheid van mijn vingers.  Naarmate de repetitie vordert drijft onze simpele begeleiding de dirigent het zweet op zijn lijf maar ik dwaal in gedachten af naar mijn vriendin en naar ons recente telefoongesprek. Bellini’s frasen bereiken me pas als het koor de onaanzienlijke orkestmaten welluidend verrijkt en de zangers de emoties aanzwengelen. Muziek en woorden galmen ineens samen in mijn snaren.  Het duizelt me van de coloratuurwedstrijd tussen Norma en Adalgisa, die liefde in haat transformeren en zich alle twee tegen Pollione keren. Maar een klassieke driehoek is het niet want de vrouwen worden elkaar onverwacht goedgezind en de man verliest.  Het restaurant is onverlicht, maar toch kan ik de ene traan in haar ooghoek zien glimmen. Met een melodieuze tongval zorgt ze voor een déjà vu in mijn hoofd waardoor haar stem zich al gauw tot klanken plooit. Haar man beduvelt haar al jaren met een collega. Wil je hem verlaten? vraag ik onthutst en probeer niet aan Norma, Adalgisa en Pollione te denken.  Mijn stotterende troostzinnen, vergelijkbaar met de nietszeggende altvioolpartij van vanochtend, interesseren haar weinig. Ze weet het niet verder en bestempelt haar driehoeks-mare tot een hedendaags verschijnsel.  Verdorie, waarom heb ik haar niets over het libretto van Norma verteld? In een laatste poging vraag ik haar morgen naar de uitvoering te komen. Maar nee, ze vindt opera ouderwets en te ver van het leven staan.  ||https://www.nrc.nl//nieuws/2022/09/22/wat-de-driehoek-van-norma-je-leert-a4142772
2022-09-23||Opinie | Gasprijzen||Vorige week overleed onze lieve hond. Veel verdriet, hij was tien jaar onze trouwe vriend. We beleefden zijn laatste dagen intensief samen. We besloten hem te laten cremeren. Paar dagen na het inslapen een telefoontje van het dierenuitvaartcentrum. Na veel lieve troostende woorden en medeleven kwam  de  vraag: vanwege de hoge gasprijzen moest het crematorium ook kosten besparen. Of we er moeite mee hadden of er een klein knaagdiertje gelijk mee de oven in ging. De hoopjes as zouden strikt gescheiden blijven. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/22/gasprijzen-a4142771
2022-09-23||Editors overgoten met beats en samples||Frontman Tom Smith benadrukt het graag: zijn band Editors,  groot geworden in  meeslepende meezingrock, houdt van een verrassingseffect. De bandsound verschiet per album van kleur. Op In Dream (2015) en Violence (2018) waren er al genoeg hints, maar nu Benjamin John Power (producer Blanck Mass)  als volwaardig lid is toegetreden is de indierock officieel overgoten met  beats, synths en samples. Positief? Alleen als je van een verschroeiend harde elektro-industriële sound houdt. Want het is een ontwikkeling die op EBM – de titel hint naar de eerste golf ‘electronic body music’ – vrij wezenloos aanvoelt. Wat een opgefokt en volgestopt opjagen is dit, track na track. Het vlakke computergestuurde stampwerk vreet tekst of songstructuur op. Een jachtig ‘Picturesque’ vol synthgeweld of dat dystopische ‘Strawberry Lemonade’, wat moet je er mee? Dan zijn melodische bangers als ‘Vibe’ of ‘Karma Climb’ nog prima clubnachtopwarmers.  Rock Editors EBM 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/editors-overgoten-met-beats-en-samples-a4142759
2022-09-23||Debuut van Jockstrap is zoet en angstaanjagend||Jockstrap, oftewel twee Britse, 24-jarige elektronicafreaks, debuteert met een album dat zowel honingzoet is als angstaanjagend. Te midden van een storm aan arpeggio’s, drums als holle boomstammen en buitenaardse blieps geeft het duo net genoeg melodische houvast om het experiment te kunnen volgen. De muziek op album I Love You Jennifer B is niet makkelijk te plaatsen en dat is aantrekkelijk. Binnen de tien nummers hoor je een veelvoud aan stijlen, voor enkele maten, dan komt een volgende. Het is de stem van Georgia Ellery die de onrust verzacht. Haar stem kan alles, hij balanceert op navrante noten, klinkt meisjesachtig of geschoold, koert of declameert. ‘Greatest Hits’ betovert door de helium-hoge zang, de elektro-riffs van Taylor Skye en de echoënde basdrum die ontleend is aan Jamaicaanse dub. De ruis en houtje-touwtje-kwaliteit van de opnamen passen bij dit ondoorgrondelijke tweetal, dat ook nog wijsheden strooit als: ‘Grief is just love with nowhere to go’. Elektro Jockstrap I Love You Jennifer B ●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/debuut-van-jockstrap-is-zoet-en-angstaanjagend-a4142755
2022-09-23||Soundtrack van duistere zelfkantkroegen||Nee, dit is geen glorieuze terugkeer van Queens of the Stone Age. Maar het had zomaar gekund. Want de heerlijk beukende opener waarmee The Afghan Whigs het negende album aftrapt, ‘I’ll Make You See God’, heeft een gedreven tempo dat we niet gewend zijn van de Amerikaanse veteranen. De band onder leiding van mopperkont en misantroop  Greg Dulli eiste met eigenzinnige soulgrunge op het meesterwerk Gentlemen (1993) een eigen plek op in de indierock – maar kon het succes nooit echt bestendigen. How Do You Burn? weet de oude hoogtijdagen soms te evenaren, maar lang niet altijd. Daarvoor is de plaat te grillig en de hoogdravende Coldplay-kitsch uit ‘Catch a Colt’ (gillende synthesizers, megalomane achtergrondzang) te onuitstaanbaar. Gelukkig hoor je in ‘Please, Baby, Please’ weer dat Dulli eigenlijk een soulcrooner is  en lijkt ‘Jyja’ een soundtrack uit zelfkantkroegen die het daglicht niet kunnen verdragen. Rock The Afghan Whigs How Do You Burn? 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/soundtrack-van-duistere-zelfkantkroegen-a4142756
2022-09-23||Slowcook groenteragout||Verhit 2 eetlepels olijfolie in een grote pan op matig vuur. Fruit de ui, bleekselderij, wortels en knoflook 6 minuten; roer af en toe. Voeg de courgettes, paprika en kappertjes toe met de andere 5 eetlepels olie. Fruit 20 minuten, tot de groenten geslonken zijn en wat kleur krijgen. Roer af en toe zodat ze niet aanbranden en zet indien nodig het vuur wat lager. Blus af met de wijn en schraap met een houten lepel alles los van de bodem van de pan. Voeg de sojasaus, groentebouillon, tomaten uit blik en laurierblaadjes toe. Breng op smaak met zout en peper. Roer goed, zet het vuur laag, leg het deksel op de pan en laat 2,5 uur of langer zacht koken; roer af en toe door. Breng als je gaat eten een grote pan gezouten water aan de kook en kook de pasta volgens al dente. Giet de pasta af, bewaar een beker van het kookwater, en laat de pasta terug in de pan glijden. Voeg de spinazie toe aan de pasta en zoveel ragout als je wilt, hussel alles met een tang door elkaar en voeg een scheutje kookwater toe. Vries de rest van de ragout in. Besprenkel rijkelijk met olijfolie en verdeel de pasta over 4 borden. Scheur de burrata en het basilicum in stukjes, verdeel ze erover en breng op smaak met lekker veel versgemalen zwarte peper. Voor 12 porties: 3 blikjes romatomaten van 400 g Opdienen met: David Frenkiel & Luise Vindahl: Quick + Slow. Becht, 256  blz. Prijs: 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/22/thuiskok-slowcook-groenteragout-a4142751
2022-09-23||In het midden||Horizontaal: 1.  Standjes 5.  Op twee na grootste plaats van Zeeland 9.  Zijn schil is simpel 11.  ‘__ wil dat podcastduo valse beweringen over Van Dissel rechtzet’ 12.  Frankie die Rawhide zong  14.  Aanslagtraining 16.  __ Staal, Groningse bard 17.  Kanaaltje in Brugge 21.  Smit of Vloeimans 22.  Past voor paard of patat 24.  Ziekelijk opgewekt 26.  Digitale maatstaf van formaat 27.  Groene plek 28.  Alleen geschreven taal 29.  ‘__ in greep van groeiend protest tegen hidjab’ 30.  Streng haar zonder krullen Verticaal   1.  Tegenstander van Nederland 2.  __uit! 3.  Sportlui die op hun geluk vertrouwen 4.  Aangereikt papier 5.  Sportterrein 6.  Ewing __ 7.  Globaal gezien een cirkel 8.  Appje avant a lettre 10.  „__ ‘ontvriendt’ Chinese provincie vanwege mensenrechtenschendingen” 13.  Roofvogel 15.  Slurfjes 18.  Koorzangen 19.  Geld voor 3 verticaal 20.  Past voor ogen of worst 23.  Nauw 24.  Groningse groet 25.  Inlichtingendienst Oplossing puzzel 21 september.  Horizontaal: 1. SPANGA 6. ZEGE 9. ELEANOR 10. MORITZ 11. WEKE 13. OHMS 15. ADER 19. EL AL 20. IRON 21. RENO 22. USANCE 23. ENTENTE 24. SONS 25. ERWTEN   Verticaal: 1. SOMBRERO‘S 2. AFRIKANEN 3. GETOB 4. ALZHEIMER 5. MARSROUTE 6. ZOWAT 7. EREDIENST 8. EVERGREEN 12. KEN 14. MGR 16. IJLE 17. SLONS 18. ONSER   In het midden: RIJKSBEGROTING  ||https://www.nrc.nl//nieuws/2022/09/22/in-het-midden-a4142749
2022-09-23||Sudoku van donderdag 22 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/22/sudoku-a4142740
2022-09-23||Zelensky eist tegenover VN &#8216;eerlijke bestraffing&#8217; van Rusland||De Oekraïense president Volodymyr Zelensky heeft woensdag tegenover de Algemene Vergadering van de Verenigde Naties in New York geëist dat Rusland een „eerlijke straf” krijgt voor de invasie van Oekraïne. Dat zei hij in een videoboodschap, melden internationale persbureaus. „Er is een misdrijf gepleegd tegen Oekraïne en wij eisen een eerlijke bestraffing” van Rusland, zei Zelensky, die als enige leider toestemming kreeg om de VN virtueel toe te spreken. Hij riep op tot de vorming van een speciaal tribunaal. Zelensky presenteerde in zijn rede een vredesplan van vijf punten, waaronder naast bestraffing van Russische agressie ook onder meer herstel van de Oekraïense veiligheid, territoriale integriteit en veiligheidsgaranties. Hij verwierp met klem de suggestie dat Oekraïne een neutrale status zou moeten aannemen. Bestraffing is „het eerste punt van onze vredesformule”, zei Zelensky. „Bestraffing van het misdrijf van agressie. Bestraffing van de schending van grenzen en territoriale integriteit. Die bestraffing moet er zijn totdat de internationaal erkende grens is hersteld.” Hij sloot uit dat er duurzame vrede kan komen „op een andere basis dan de Oekraïense vredesformule”. Veel delegaties bij de Algemene Vergadering gaven Zelensky een staande ovatie na zijn toespraak. De Russische delegatie bleef zitten. ||https://www.nrc.nl//nieuws/2022/09/21/zelensky-eist-tegenover-vn-eerlijke-bestraffing-van-rusland-a4142817
2022-09-23||Staatssecretaris Van der Burg: Russische deserteurs worden niet teruggestuurd||						Dit blog over de oorlog in Oekraïne is gesloten. 						Reddingswerkers hebben 436 lichamen geborgen die zijn opgegraven uit een massagraf in de buurt van de Oost-Oekraïense stad Izjoem. De meeste lichamen vertonen sporen van geweld. Dat schrijft Oleh Synjehoebov, de gouverneur van de provincie Charkov, vrijdag op Telegram. 21 van de lichamen zouden van militairen zijn, de rest van burgers.  Synjehoebov beschrijft de staat van de lijken: ze hebben touwen om hun nek, vastgebonden handen, gebroken ledematen en schotwonden. Mannenlichamen zijn aangetroffen met geamputeerde genitaliën. Aan dertig lichamen zou te zien zijn dat ze gefolterd zijn. „Dit alles is het bewijs van de verschrikkelijke martelingen waaraan de bezetters de inwoners van Izjoem onderwierpen.”  Er zouden nog drie massagraven in de buurt van Izjoem liggen, schrijft Synjehoebov, in andere bevrijde steden in de regio. „Alle misdaden van de bezetters zullen worden gedocumenteerd en de schuldigen zullen boeten voor wat ze hebben gedaan.” Halverwege bevrijdde het Oekraïense leger Izjoem, dat sinds april in Russische handen was geweest.  Uit een massagraf in de Oost-Oekraïense stad worden lichamen geborgen.  Foto Evgeniy Maloletka/AP 						De recente speech van de Russische president Poetin, waarin hij een gedeeltelijke mobilisatie afkondigt en met nucleaire wapens schermt, is volgens Mark Rutte een teken van zwakte. Dat zegt de premier van Nederland in een toespraak aan de Algemene Vergadering van de Verenigde Naties. „Hij is zijn eigen oorlog aan het verliezen, en dat weet hij zelf ook. Daarom klampt hij zich vast aan zijn krankzinnige verhaal vol leugens en misleiding. Zijn woorden zijn bedoeld om te intimideren, maar ze laten ons koud.” Wat hem niet koud laat, zei Rutte, is het lijden van Oekraïne. „En eerlijk gezegd ook het lijden van de Russische burgers die tegen hun wil in het gevecht worden meegesleept.” Hij riep alle VN-lidstaten op om de oorlog te veroordelen. In een noodbijeenkomst in maart deden 141 van de 193 landen dat. In de toespraak stond de premier ook stil bij de door Rusland neergeschoten vlucht MH17. „Wij weten uit ervaring dat het een lang en moeizaam proces is om internationale rechtvaardigheid te bereiken.” Daarom beloofde Rutte dat Nederland zich ook zal inzetten om in Oekraïne bij te dragen aan de berechting van de verantwoordelijken voor misdaden als in de Oekraïense stad Boetsja. Als voorbeeld noemde hij het forensisch team dat Nederland naar het gebied heeft gestuurd. 						Russen die naar Nederland komen om in hun eigen land de dienstplicht te ontlopen, worden „zeker niet” teruggestuurd. Dat heeft staatssecretaris Eric van der Burg (Asiel en Migratie, VVD) vrijdag gezegd bij de inloop van de ministerraad, bevestigt zijn woordvoerder na berichtgeving van ANP. Russische dienstplichtigen tussen 18 en 27 jaar hoeven zich in Nederland in ieder geval tot het eind van het jaar niet te melden om asiel aan te vragen. Mogelijk wordt de stop op asielbesluiten bij Russische deserteurs na 1 januari verder verlengd, zegt de woordvoerder, maar daar is nog geen besluit over genomen. Veel hangt af van hoe de situatie zich ontwikkelt. „De hamvraag is wat er gebeurt als mensen worden teruggestuurd: worden ze met open armen ontvangen, of lopen ze gevaar?”  De Immigratie- en Naturalisatiedienst (IND) heeft tot nu toe nog geen Russische deserteurs zien langskomen. Sinds het begin van de oorlog hebben 83 Russen in Nederland asiel aangevraagd, blijkt uit cijfers van de dienst. De stichting Vluchtelingenwerk zegt ook tegen NRC nog geen effect te zien van de gedeeltelijke mobilisatie die de Russische president Vladimir Poetin deze week aankondigde, „maar dat kan volgende week anders zijn.” 						Functionarissen van het Amerikaanse ministerie van Buitenlandse Zaken sturen al „enkele maanden” „consistent” berichten naar Moskou om te waarschuwen voor de ernstige gevolgen die de inzet van een kernwapen zou hebben. De Amerikaanse krant The Washington Post schrijft dat vrijdag op basis van anonieme bronnen uit het regeringsapparaat. De communiqués achter de schermen suggereren dat wél nog een zogeheten diplomatiek ‘backchannel’ bestaat tussen de twee overheden, anders dan eurocommissaris Frans Timmermans deze vrijdag in een interview met NRC stelt. De anonieme bronnen willen niet vertellen wie precies de boodschappen aftekent. Wel hebben ze The Washington Post willen informeren over de algemene inzet van de communicatie: Poetin en zijn regering moeten worden gemaand geen kernwapens in te zetten. Al langer maken experts in de Verenigde Staten zich zorgen dat volgens de Russische doctrine zogeheten ‘tactische kernwapens’ - nucleaire wapens met een lichtere lading - als acceptabele middelen in een oorlog worden beschouwd. Zeker gezien Poetins verklaringen afgelopen week, zoals over de oproep en mobilisatie van reservisten voor de bescherming van (geannexeerd) Russische grondgebied. Daarnaast onderstreepte voormalig president Dmitri Medvedev dat Rusland „elk Russisch wapen” inclusief de traditionele strategische kernwapens en nieuwere systemen zoals hypersonische wapens, kan inzetten. De Amerikaanse communicatie richting Moskou rijmt met de publieke verklaringen van president Joe Biden. Zo stelde hij deze week, gevraagd naar zijn reactie op de taal van Poetin: „Doe het niet, doe het gewoon niet.” Woordvoerders van de Amerikaanse regering hebben sinds de Russische invasie van Oekraïne in februari meermaals publiekelijk gewezen op de dreigementen van Poetin en diens medestanders. Die referenties werden in het verloop van de oorlog steeds explicieter. Tegelijkertijd stellen Amerikaanse ambtenaren dat geen daadwerkelijke signalen van verdere gereedstelling van het Russische kernwapenarsenaal werden opgepikt.  Naast de algemene waarschuwingen aan Russisch adres om geen kernwapenarsenaal in te zetten - dat zou dan voor het eerst worden gedaan sinds 1945 - bevatten de Amerikaanse verklaringen geen toespeling op wat een mogelijke militaire reactie. Met die ‘ambiguïteit’ zouden de ambtenaren onzekerheid willen zaaien over de Amerikaanse militaire reactie op een eventuele kernwapenaanval, om daarmee de Russische legerleiding verder te laten afzien van zo’n aanval.  						Een onderzoekscommissie van de mensenrechtenraad van de Verenigde Naties concludeert dat er in Oekraïne oorlogsmisdaden zijn gepleegd. Dat melden internationale persbureaus vrijdag. De onderzoekers richtten zich op vier regio’s: Kiev, Tsjernihiv, Charkov en Soemy. De onderzoekscommissie bezocht in totaal 27 plaatsen, graven en detentie- en martelcentra in Oekraïne en sprak 150 slachtoffers en getuigen. Ze spraken onder meer slachtoffers bij wie in gevangenschap elektrische schokken werden toegediend en die zich gedwongen moesten uitkleden.  „We werden overdonderd door het grote aantal executies dat had plaatsgevonden in de gebieden die we bezochten. De commissie onderzoekt momenteel soortgelijke sterfgevallen in nog zestien plaatsen,” zei voorzitter van de onderzoekscommissie Erik Mose. De onderzoeker zei ook twee incidenten te hebben onderzocht waarin Russische militairen door Oekraïense strijdkrachten zijn mishandeld. Een nog onbekend aantal Russische soldaten is schuldig bevonden aan onder meer seksueel of gendergerelateerd geweld, waarvan de slachtoffers tussen de 4 en 82 jaar zijn.  						Het woensdagavond uitgezonden satirische filmpje over referenda van televisiepresentator Arjen Lubach is binnen anderhalve dag al vele miljoenen keren bekeken. Het satirische televisieprogramma De avondshow met Arjen Lubach bespot in het item Referendum for all Russians: do you want to join Holland? de dinsdag uitgeroepen schijnreferenda in door Rusland bezette Oekraïense gebieden. Volgens persbureau ANP heeft het filmpje via een tweet van RTL Nieuws-correspondent Olaf Koens ook Russische kijkers bereikt. Alleen al via dat bericht is het ruim een miljoen keer bekeken. Ook Belgische media berichten over het filmpje. „Hij [de Russische president Vladimir Poetin] regelt een referendum in een land dat niet van hem is, dat kan niet?! En als het wel kan, dan kunnen wij dat ook”, zegt Lubach ter introductie van het item waarin Russische burgers worden uitgenodigd om in een referendum te kiezen voor aansluiting bij Nederland. Wat Poetin ze namelijk niet vertelt, is volgens de makers dat „Rusland van origine bij Nederland hoort”. De Russische stem zegt dat het „tijd” is om „ons te verenigen”. „Onze koning Willem IV is ook jullie koning.” Het is dan ook „geen toeval dat Poetins dochter jaren in Voorschoten heeft gewoond”.  Het is niet de eerste keer dat een item van Lubach internationale aandacht krijgt. Dit gebeurde in 2017 ook met het item America First, Netherlands Second, waarin hij de spot dreef met de beroemde ‘America First’-uitspraak van oud-president Donald Trump. Die video werd tientallen miljoenen keren bekeken.  						In de bezette Oekraïense regio’s Loehansk, Donetsk, Cherson en Zaporizja beginnen vrijdag schijnreferenda over annexatie door Rusland. De vier regio’s vormen tezamen zo’n 15 procent van het Oekraïens grondgebied. De referenda duren tot en met dinsdag.  Pro-Russische bestuurders in deze regio’s kondigden afgelopen dinsdag referenda aan die volgens hen moeten laten zien dat de bezette gebieden bij Rusland willen horen. De plannen werden door onder meer de Amerikaanse president Joe Biden, VN-secretaris-generaal António Guterres en de Franse president Emmanuel Macron bekritiseerd. De uitslagen van de referenda vinden ze ongeldig en de eventueel daaropvolgende annexatie illegaal.  Eerder deze maand begon Oekraïne een tegenoffensief waarmee het meerdere bezette plaatsen in het oosten heroverde. De schijnreferenda en de woensdag door de Russische president Vladimir Poetin uitgeroepen gedeeltelijke mobilisatie worden door analisten toegeschreven aan Russische paniek over de Oekraïense heroveringen.  Escalatie
Annexatie van de vier regio’s door Rusland kan leiden tot verdere escalatie in de oorlog. De Russische president Vladimir Poetin waarschuwde eerder deze week „alle beschikbare middelen” te gebruiken „onze mensen” te beschermen. Plaatsvervangend hoofd van de Russische Veiligheidsraad en oud-president Dmitri Medvedev zei deze week „alle wapens, inclusief strategische kernwapens” te kunnen gebruiken om geannexeerde territoria mee te verdedigen.  Oekraïense autoriteiten vergelijken de uitgeroepen referenda met die in de Krim in 2014, waarmee Rusland de annexatie van dat gebied meent te hebben gerechtvaardigd. De uitslag hiervan – ten gunste van de Russen – is internationaal echter niet erkend.  Volgens de Organisatie voor Veiligheid en Samenwerking in Europa (OVSE), die toezicht houdt bij verkiezingen, zullen de resultaten van de huidige schijnreferenda ook geen rechtsgeldige resultaten opleveren. Zo ontbreken volgens de organisatie onafhankelijke waarnemers. Ook is een groot deel van de vooroorlogse Oekraïense bevolking uit de bezette gebieden gevlucht, waardoor de resultaten gelden als niet representatief. Hierdoor stemmen de schijnreferenda volgens de OVSE niet overeen met internationale normen.

Mensen steken een straat over bij een reclamebord met de tekst „Hoe krijg ik een Russisch paspoort?”, voorafgaand aan het schijnreferendum in de bezette regio Loehansk. Foto AP

 Mensen steken een straat over bij een reclamebord met de tekst „Hoe krijg ik een Russisch paspoort?”, voorafgaand aan het schijnreferendum in de bezette regio Loehansk. Foto AP 						De Hongaarse minister-president Viktor Orbán wil alle Europese sancties tegen Rusland schrappen. Dat heeft hij woensdagavond gezegd binnen de partijmuren van Fidesz, meldde de Hongaarse staatsgezinde krant Magyar Nemzet. Een woordvoerder van de Hongaarse regering heeft het nieuws aan persbureau Reuters bevestigd. Volgens Magyar Nemzet wees Orbán op de hoge energieprijzen en de inflatie, als gevolg van de sancties. Die raken Europa harder dan Rusland, vindt de minister-president. Op zijn Facebookpagina schreef Orbán woensdag dat „de sancties uit Brussel Europa in een energiecrisis hebben gestort”. Om de energieprijzen „met de helft” te doen dalen, moeten ze daarom allemaal worden opgeheven. Dat zou ook de hoge inflatie ten goede komen, zei hij, en voorkomen dat Europa in een recessie belandt.  Het is niet duidelijk wat Hongaarse buitenlandminister Péter Szijjártó (Fidesz) in de nacht van woensdag op donderdag heeft gezegd tijdens een informele spoedvergadering van de 27 buitenlandministers van de EU. Volgens EU-buitenlandchef Josep Borrell toonden zij zich daar „unaniem” voorstander van extra maatregelen tegen Russische sectoren en individuen, in reactie op de door de Russische president Poetin afgekondigde gedeeltelijke militaire mobilisatie. Ieder sanctiepakket vereist unanimiteit. Op het vorige sanctiepakket, de olieboycot, bedong Orbán een uitzondering. Hongarije ligt recentelijk opnieuw overhoop met Brussel. Niet alleen toont het land zich een dissonant in de Europese eensgezindheid tegen Rusland, het hangt ook een miljardenstraf van de Europese Commissie boven het hoofd vanwege zorgen over corruptie en fraude. Zondag werd bekend dat het land 7,5 miljard aan Europese subsidies kan vergeten als het niet binnen een paar weken wijzigingen doorvoert die de rechtstaat ten goede komen — een nog nooit eerder door de Europese Commissie ingezette maatregel. Viktor Orbán tijdens een gesprek met de Servische president Aleksandar Vučić. Foto Darko Vojinovic/AP 						Uit het niets hebben Rusland en Oekraïne in de nacht van woensdag op donderdag de grootste gevangenenruil afgerond sinds het begin van de oorlog. Daarbij zijn bijna driehonderd mensen vrijgekomen, melden internationale persbureaus. Oekraïne kreeg onder meer drie commandanten terug die het laatste Oekraïense verzet in havenstad Marioepol leidden. De Russische president Vladimir Poetin kan zijn vriend Viktor Medvedtsjoek, een pro-Russische oligarch uit Oekraïne, weer in de armen sluiten. Getalsmatig betekent de gevangenenruil vooral een grote overwinning voor de Oekraïense moraal. In totaal zijn 215 Oekraïners vrijgelaten. De meesten van hen waren onderdeel van het laatste verzet in Marioepol. Dat werd, in de schijnwerpers van de internationale media, gepleegd vanuit de als fort functionerende Azovstal-staalfabriek. Toen het Oekraïense verweer in de zuidelijke stad was gebroken nam Rusland circa 2.500 Oekraïense militairen krijgsgevangen. Hoe het de rest van hen vergaat is niet bekend. Aan de andere kant van de deal — bemiddeld door Turkije en Saoedi-Arabië — staan 55 Russen en pro-Russische Oekraïners, maar ook de Oekraïense Kremlin-gezinde politicus Medvedtsjoek. De vriend van Poetin werd in april in een „gevaarlijke speciale operatie” door de Oekraïense geheime dienst SBU gearresteerd. Hij was sinds 2018 voorzitter van de grootste pro-Russische oppositiepartij. Een dag voor de Russische invasie twitterde hij nog dat alles wat de regering-Zelensky deed nadelig was voor Oekraïne en het Oekraïense volk. Drie Oekraïense commandanten praten na de ruil per videoverbinding met president Zelensky. Foto Oekraïense ministerie van Binnenlandse Zaken/via Reuters 						De Europese Unie gaat nieuwe sancties instellen tegen Rusland. Dat hebben de 27 Europese ministers van Buitenlandse Zaken in de nacht van woensdag op donderdag besloten, meldt Josep Borrell, buitenlandchef van de EU. De sancties zijn nog niet uitgewerkt, maar moeten zowel verantwoordelijke individuen als belangrijke sectoren van de Russische economie raken. Ook wil Europa extra wapens leveren aan Oekraïne.  De maatregelen zijn een reactie op de gedeeltelijke mobilisatie van het Russische leger, die president Vladimir Poetin woensdag in een toespraak op tv afkondigde. Na de toespraak riep Borrell de 27 Europese ministers, die allemaal bijeen zijn in New York voor de Algemene Vergadering van de Verenigde Naties, samen voor een informele spoedvergadering. Daar spraken zij volgens Borrell „unaniem” hun steun uit voor extra maatregelen.  De nieuwe ronde sancties vormt het achtste sanctiepakket waarmee de EU Rusland straft voor de oorlog in Oekraïne en hoopt het land te verzwakken. Eerder is onder meer een olieboycot ingesteld en werden verschillende Russische banken afgesloten van het systeem voor internationaal betalingsverkeer Swift. Details over de nieuwe sancties en wapenleveringen wilde Borrell nog niet geven. Ook is het nog onduidelijk wanneer de sancties van kracht worden. Volgens Borrell zal dat „zo snel mogelijk” gebeuren.  						De Oekraïense president Volodymyr Zelensky heeft woensdag tegenover de Algemene Vergadering van de Verenigde Naties in New York geëist dat Rusland een „eerlijke straf” krijgt voor de invasie van Oekraïne. Dat zei hij in een videoboodschap, melden internationale persbureaus. „Er is een misdrijf gepleegd tegen Oekraïne en wij eisen een eerlijke bestraffing” van Rusland, zei Zelensky, die als enige leider toestemming kreeg om de VN virtueel toe te spreken. Hij riep op tot de vorming van een speciaal tribunaal. Zelensky presenteerde in zijn rede een vredesplan van vijf punten, waaronder naast bestraffing van Russische agressie ook onder meer herstel van de Oekraïense veiligheid, territoriale integriteit en veiligheidsgaranties. Hij verwierp met klem de suggestie dat Oekraïne een neutrale status zou moeten aannemen. Bestraffing is „het eerste punt van onze vredesformule”, zei Zelensky. „Bestraffing van het misdrijf van agressie. Bestraffing van de schending van grenzen en territoriale integriteit. Die bestraffing moet er zijn totdat de internationaal erkende grens is hersteld.” Hij sloot uit dat er duurzame vrede kan komen „op een andere basis dan de Oekraïense vredesformule”. Veel delegaties bij de Algemene Vergadering gaven Zelensky een staande ovatie na zijn toespraak. De Russische delegatie bleef zitten.

De Oekraïense president Volodymyr Zelensky spreekt woensdag de Algemene Vergadering van de Verenigde Naties in New York toe met een videoboodschap. Foto Jason DeCrow / AP

 De Oekraïense president Volodymyr Zelensky spreekt woensdag de Algemene Vergadering van de Verenigde Naties in New York toe met een videoboodschap. Foto Jason DeCrow / AP 						In dit blog doet NRC verslag van de oorlog in Oekraïne.||https://www.nrc.nl//nieuws/2022/09/21/oekraineblog-22-september-a4142800
2022-09-23||Middernacht: nog heel wat sprekers te gaan, wij zijn er morgen weer||„Dit kabinet reageert te traag, het heeft de draaicirkel van een Mercedes uit 1978”, zegt Farid Azarkan. De leider van Denk hekelt het handelen van het kabinet tijdens de energiecrisis – hij zat zelf bij een energiebedrijf dat al vroeg failliet ging, zegt hij, en kent de ervaring van een razendsnel stijgende energierekening – en de aanpak van de asielproblematiek. Ter Apel noemt hij „het Lampedusa van de lage landen” en wijst op de succesvolle opvang van Oekraïeners. „Dat laat zien: het kan in no-time. Het is geen asielcrisis, we willen het gewoon niet, het is bewust beleid.” Laurens Dassen van Volt snijdt tijdens zijn termijn dezelfde twee problemen aan: energie en asiel. In beide crises zag hij een „zorgwekkend patroon van besluiteloosheid”. Bovendien kan de asieldeal wel eens sneuvelen bij de rechter, waardoor het maar de vraag is of het kabinet nu echt een oplossing heeft gevonden. Ook in de energiecrisis is het de vraag hoe duurzaam de kabinetsaanpak is, zegt hij. Met Volt en Denk zijn de laatste gekozen fracties met meer dan één zetel aan het woord geweest. Hierna volgen nog zes eenpitters en afsplitsers: Liane den Haan (Goud, voormalig 50Plus), Caroline van der Plas (BBB), Sylvana Simons (Bij1), Wybren van Haga (BVNL), Pieter Omtzigt en Nilufer Gundogan. Het liveblog van NRC komt voor vandaag ten einde. Donderdag zijn we er weer de hele dag bij. Dan is de beurt aan premier Mark Rutte om de Kamer van repliek te dienen.||https://www.nrc.nl//nieuws/2022/09/21/middernacht-nog-heel-wat-sprekers-te-gaan-wij-zijn-er-morgen-weer-a4142816
2022-09-23||Woningen 11,9 procent duurder in augustus, maar stijging zwakt iets af||Hoewel bestaande koopwoningen in augustus dit jaar 11,9 procent duurder waren dan een jaar eerder, lijkt de stijging van de huizenprijzen iets af te zwakken. Voor de vierde maand op rij stijgen de prijzen iets minder hard dan de maand ervoor, zo blijkt uit donderdag gepubliceerde cijfers van het Centraal Bureau voor de Statistiek (CBS) en het Kadaster. De prijzen lagen in die periode wel steeds hoger dan diezelfde maand een jaar eerder.  De huizenprijzen stijgen onafgebroken sinds juni 2013, toen de gemiddelde verkoopprijs van een bestaande woning ruim 206.000 euro was. Datzelfde gemiddelde lag vorige maand, na ruim negen jaar, op zo’n 446.000 euro. Dat was gemiddeld zo’n 1.000 euro meer dan in juli dit jaar. Tegelijkertijd werden vorige maand ruim 16.400 woningen verkocht: 5 procent minder dan een jaar eerder.  Nederland kampt al jaren met woningnood: volgens officiële cijfers waren er begin dit jaar bijna 280.000 woningen te weinig, op een totaal van ruim acht miljoen. Kabinet-Rutte IV heeft zich voorgenomen de komende negen jaar zeker honderdduizend woningen per jaar extra te bouwen in een poging de crisis op te lossen.  ||https://www.nrc.nl//nieuws/2022/09/21/woningen-119-procent-duurder-in-augustus-maar-stijging-zwakt-iets-af-a4142658
2022-09-23||Aantal Nederlanders dat toestemming geeft voor orgaandonatie in twee jaar met een miljoen gestegen||Het aantal mensen in Nederland dat toestemming geeft voor orgaandonatie is de afgelopen twee jaar met een miljoen toegenomen. Dat blijkt donderdag uit gepubliceerde cijfers van het Centraal Bureau voor de Statistiek (CBS) en het Donorregister. In het eerste half jaar van 2022 hebben 4,8 miljoen Nederlanders toestemming gegeven voor orgaandonatie, tegenover 4,4 miljoen mensen die geen toestemming gaven.   De donorwet, die in juli 2020 in werking is getreden, regelt dat alle inwoners van Nederland van 18 jaar of ouder in het Donorregister automatisch worden opgenomen met de registratie ‘geen bezwaar tegen orgaandonatie’, tenzij zij zelf aangeven dat niet te willen. In de oude donorwet werden mensen die geen expliciete keuze maakten niet in het Donorregister opgenomen.  Sinds de aangepaste donorwet geven meer mensen hun eigen keuze door. Begin 2020 had 49 procent van de bevolking boven de 18 jaar een eigen keuze ingevuld. Begin dit jaar was dat 75 procent. Onder hen is het aantal mensen dat geen toestemming geeft voor orgaandonatie na de nieuwe donorwet ook gestegen - een groep die overigens sinds 2016 continu groeit. Omdat steeds meer mensen sinds de nieuwe donorwet hun keuze doorgeven, is het aantal mensen dat wel toestemming geeft alsnog groter.  Vooral jongeren tussen de 18 en 20 jaar hebben vaak nog geen keuze gemaakt. Mensen van twintig tot zeventig jaar geven vaker wel toestemming dan niet, terwijl tachtigplussers de afgelopen jaren twee keer zo vaak geen als wel toestemming gaven. Uit de cijfers blijkt daarnaast dat vrouwen vaker dan mannen een keuze registreren in het Donorregister, en vaker dan mannen aangeven hun organen te willen doneren. De gemeente Urk heeft het laagste aandeel mensen die toestemming geeft voor orgaandonatie. ||https://www.nrc.nl//nieuws/2022/09/21/aantal-nederlanders-dat-toestemming-geeft-voor-orgaandonatie-in-twee-jaar-met-een-miljoen-gestegen-a4142646
