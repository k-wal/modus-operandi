2022-09-22||Protesten in Rusland na speech Poetin||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/22/in-beeld-protesten-in-rusland-na-speech-poetin-a4142860
2022-09-22||Utrecht gaat overlastgevers CS persoonsgericht aanpakken, ziet stijging aandeel veiligelanders||In samenwerking met de rijksoverheid en partijen uit de asielketen tuigt Utrecht een persoonsgerichte aanpak op teneinde overlast tegen te gaan op en rond station Utrecht Centraal. Burgemeester Sharon Dijksma (PvdA) spreekt donderdag in een brief aan de Utrechtse gemeenteraad van een sterke stijging van het aantal overlast veroorzakende veiligelanders, migranten die weinig kans maken op een asielvergunning. Volgens Dijksma is „sinds langere tijd” sprake van een zorgelijk patroon van „stevige overlast, intimidatie en geweldsincidenten”, met name onder het ‘Bollendak’, het overdekte deel van het Utrechtse Stationsplein. Afgelopen weken deden zich daar steekincidenten voor. Behalve naar veiligelanders wijst Dijksma naar drugs- en alcoholverslaafden en arbeidsmigranten uit andere EU-landen. Voor de persoonsgerichte aanpak worden in eerste instantie zo’n vijftig overlast gevende vreemdelingen geselecteerd. Als ze onrechtmatig in Nederland verblijven, wil Dijksma laten beoordelen of gedwongen of vrijwillig vertrek uit Nederland mogelijk is, ondanks dat dat „zeer ingewikkeld” is. De Utrechtse burgemeester schrijft dat „meer maatwerk en sterke samenwerking met het Rijk” nodig zijn, onder meer omdat de overlast veroorzakende vreemdelingen zich snel door Nederland zouden verplaatsen. Dijksma kondigde ook andere maatregelen aan. Zo zet Utrecht meer agenten en handhavers in op en rond het Stationsplein, wordt de beveiliging in winkelcentrum Hoog Catharijne opgeschroefd en wil de burgemeester dat overlastgevers tijdelijk een gebiedsverbod kunnen krijgen.||https://www.nrc.nl//nieuws/2022/09/22/utrecht-komt-met-persoonsgerichte-aanpak-overlastgevers-cs-ziet-stijging-aandeel-veiligelanders-a4142943
2022-09-22||Groeit de kans dat Poetin de ondenkbare stap zet?||Heeft de toespraak van de Russische president Poetin, woensdagochtend, een nucleair treffen van Rusland met het Westen dichterbij gebracht? Dat is de vraag die niet alleen media en publiek bezighoudt, maar zeker experts op het gebied van kernwapens.  Het Amerikaanse tijdschrift Time meldde woensdag dat het Witte Huis inmiddels een clubje heeft gevormd dat voor president Joe Biden alle opties op een rij moet zetten voor het geval „Rusland de ondenkbare stap zet”. Op het eerste gezicht deed Poetin woensdagochtend niet veel meer dan wat hij al sinds het begin van de invasie op 24 februari deed:  Oekraïne en het Westen schrik aanjagen door naar het nucleair arsenaal van Rusland te verwijzen. „En dat is geen bluf”, voegde hij er deze keer onder meer aan toe. Poetins verwijzing deed denken aan wat eind februari was gebeurd. Toen zei Poetin dat hij zijn minister Defensie, Sergej Sjojgoe, opdracht had gegeven om  „delen van het Russische leger die over afschrikking gaan in speciale paraatheid te brengen”. De wereld schrok toen, net zoals ze woensdag schrok. Experts en insiders reageerden destijds relativerend. Westerse militaire satellieten hadden in februari en maart geen onrustbarende activiteiten  rond Russische nucleaire raketinstallaties waargenomen (overigens nog steeds niet, voor zover bekend). En schrik-aanjagen paste in de klassieke, Russische draaiboeken uit de Koude Oorlog. „Het Russisch leiderschap heeft tot dusverre het nucleair draaiboek vrij getrouw gevolgd”, zei de Noorse wetenschapper Kristin Ven Bruusgaard, gepromoveerd op de Russische nucleaire doctrine, in maart tegen NRC.  „Ze hebben het bezit van nucleaire wapens vooral  gebruikt om signalen te geven aan het Westen om niet te interveniëren, bijvoorbeeld met meer wapenleveranties.” Ven Bruusgaard zei zich pas echt zorgen te gaan maken als Rusland door alle conventionele voorraden (pantservoertuigen, artillerie) heen zou raken (bijvoorbeeld als gevolg van uitgebreide westerse wapenleveranties)  zonder dat Russische oorlogsdoelen waren verwezenlijkt.  „Dan groeit de kans op de inzet van andersoortige wapens zoals chemische of nucleaire”, zei ze. Ven Bruusgaard is sinds kort hoofd van een Noors inlichtingeninstituut, en reageert niet meer op verzoeken tot nadere analyse. De  denklijn van de Noorse wetenschapper werd tot aan deze zomer door andere experts gevolgd.  De Russische analist Valeri Akimenko noemde het in juli voor de Britse denktank Chatham House „een mythe” dat Rusland zijn nucleaire dreigementen zou waarmaken. Sinds Moskou meer in conventionele middelen van de krijgsmacht was gaan  investeren, was  de drempel voor de inzet van tactische kernwapens juist omhoog gegaan, aldus Akimenko. De laatste toespraak van Poetin verandert duidelijk iets in de tot nu toe relativerende houding in expertskringen. Niet alleen met het besluit tot mobilisatie  van pakweg driehonderdduizend reservisten, maar ook op nucleair gebied  heeft Poetin een stap hoger gezet op de escalatieladder van het conflict met het Westen, luidt inmiddels de conclusie, zonder dat dit voorlopig invloed zal hebben op de houding van datzelfde Westen. Frans Osinga, bijzonder hoogleraar Oorlogsstudies, zei woensdagavond in Nieuwsuur dat Poetin – meer dan in februari – door de tegenslagen op het slagveld met zijn rug tegen de muur staat. Hij moet zich binnenlands veel meer tegen de druk van nationalisten verdedigen. Die willen dat Moskou het Westen veel harder straft voor de massale militaire hulp aan Kiev, met zowel materieel als inlichtingen. „Dat maakt de geloofwaardigheid van de nucleaire dreiging nu wat hoger dan in maart, april”, aldus Osinga. Een verdere stap is dat Moskou een kleine kernbom tot ontploffing  brengt boven bijvoorbeeld de Zwarte Zee De invloedrijke Israëlische expert Dmitry Adamsky wees er al veel eerder op dat het Westen er goed aan zou doen beter op te letten wat er binnenlands in Rusland gebeurt. De invloed van emotionele, religieus-nationalistische factoren kunnen volgens hem tot gevaarlijke, verkeerde inschattingen leiden bij rationeel denkende westerse leiders. Onder de titel Ruslands bedreigende mengsel van religie en nucleaire wapens schreef Adamsky, hoogleraar aan de Universiteit van Haifa, in maart in het Amerikaanse blad Foreign Affairs: „Een moment van grootst mogelijk gevaar breekt aan als het Kremlin iets doet wat de westerse leiders niet verwachten: nucleaire dreigementen verbinden aan religieuze retoriek. Deze uitkomst staat niet vast, maar is wel waarschijnlijker dan ooit tevoren.” Hoewel de tekst van de Russische president woensdag  nog steeds zakelijk van toon was en niet religieus van aard, is er ook volgens andere analisten wel degelijk iets veranderd. „Poetins toespraak van woensdag is hoe dan ook een stap omhoog op de escalatieladder”, zegt strategisch analist Tim Sweijs. Samen met een collega schreef Sweijs  onlangs een scenario-studie voor de denktank The Hague Centre for Strategic Studies (HCSS). Als escalerende element noemt hij de vermoedelijke annexatie door Rusland van delen van Oekraïne die vervolgens met de inzet van „alle mogelijke middelen” verdedigd zullen worden, zo waarschuwde Poetin. Oud-president Dmitri Medvedev bevestigde donderdag dat de nieuwe territoriale aanwinsten in Oekraïne „met strategische nucleaire wapens” verdedigd zullen worden. Verder laten Poetins dreigementen tegen het Westen volgens analist Sweijs zien dat de Russen de oorlog steeds minder als een ‘lokaal conflict’  zien, maar als een ‘regionaal conflict’, dat een andere aanpak behoeft, iets waarvoor de Noorse Ven Bruusgaard in maart al had gewaarschuwd. „Het Westen, ook Nederland, levert allang niet meer alleen maar wat helmen of pantserwagens aan  Oekraïne”, zegt Sweijs. „Het gaat om veel pantserhouwitzers en verdragende raketten. Dat heeft consequenties, en die  zien we nu terug in de toespraak van Poetin.” Bij blijvende tegenslag op het slagveld kan Moskou op twee mogelijke manieren indringender met de nucleaire sabel gaan rammelen, zegt Sweijs. Moskou kan, zeer zichtbaar voor westerse satellieten, „kernkoppen op tactische kernwapens laten schroeven”.  Een verdergaande stap is dat Moskou een kleine kernbom boven bijvoorbeeld de Zwarte Zee of ergens hoog in de atmosfeer (‘airburst’) tot ontploffing  brengt.  De bedoeling daarvan is niet  om slachtoffers te maken, maar om het Westen te laten zien dat het Rusland menens is, aldus de scenario-studie van het HCSS.  Met zo’n stap wil Moskou alsnog afdwingen wat tot de eigen grote  frustratie eerder niet lukte:    Westerse hoofdsteden laten  ophouden met het bevoorraden van de Oekraïense krijgsmacht. Het Westen zal en kan daar niet op ingaan, verwacht Sweijs, en Oekraïne militair  blijven steunen. Wat er daarna  gebeurt of moet gebeuren, is ongetwijfeld momenteel onderwerp van deliberatie in Washington. ||https://www.nrc.nl//nieuws/2022/09/22/groeit-de-kans-dat-poetin-de-ondenkbare-stap-zet-a4142946
2022-09-22||Met een overwinning op Polen worden de contouren van Oranje duidelijk zichtbaar||Het Oranje van Louis van Gaal straalt twee maanden voor het WK bravoure en zelfvertrouwen uit. Met een  overtuigende overwinning  uit tegen Polen (2-0) werkte het Nederlands elftal niet alleen een goede generale repetitie af voor het eindtoernooi in november, maar staat het eveneens op de drempel van de finale van de Nations League. Daarvoor  mag zondag zelfs in de Johan Cruijff Arena met 3-0 verloren worden van België. Maar er waren ook zorgen. Teun Koopmeiners, Frenkie de Jong en Memphis Depay vielen in Warschau geblesseerd uit.   In het  ‘derde tijdperk-Van Gaal’ staat het wereldkampioenschap uiteraard  centraal. In de veertien wedstrijden onder zijn leiding verloor Nederland niet één keer. De bondscoach heeft van Oranje  een formatie gemaakt die zich niet alleen voor het eerst sinds 2014 plaatste voor het WK, maar in Qatar  wel eens uit zou kunnen groeien tot een gevaarlijke outsider in  de strijd  om de wereldtitel.  Dan zou in Doha wel alles op zijn plaats moeten vallen. Van Gaal probeert  onder controle te krijgen wat hij bij  Oranje in eigen hand heeft. Van de manier van voetballen tot het stoppen en nemen van strafschoppen.  Het tot in detail uitvoeren van het door de bondscoach bedachte speelsysteem  is in de ogen van Van Gaal het belangrijkste. In het duel met Polen speelde Oranje grote delen van de wedstrijd zoals de bondscoach het wilde. Van Gaal  kiest voor  een zogenoemd 1-3-4-3-systeem waarbij de vleugelverdedigers achterin hulp bieden bij balverlies en naar voren schuiven bij balbezit. Daarmee speelt Oranje volgens de aloude huisstijl van de Hollandse School met vleugelspitsen. Een verademing ten opzichte van het WK van 2014 toen Van Gaal noodgedwongen door het materiaal wat hij tot zijn beschikking had voor behoudend countervoetbal koos. Nederland werd er destijds derde mee, maar wist de harten van de wereldwijde voetbalfans niet te veroveren. De voorbereiding voor het WK in Qatar ziet er in allerlei opzichten anders uit dan acht jaar geleden toen Van Gaal zijn elftal na de competitie weken achtereen klaarstoomde voor  de eindronde in Brazilië.  Het is veelzeggend dat Van Gaal zelf vindt dat het huidige Oranje verder is dan de selectie van  2014 omdat hij over een groep oudere spelers zegt te beschikken  met een geweldige spirit. Voor het WK  echt begint, heeft hij de selectie van 26 internationals  maar een week tot zijn beschikking. De contouren van Oranje werden tegen Polen duidelijk zichtbaar.  Van Gaal maakte vooraf al duidelijk dat hij met een formatie zou spelen, die zal lijken op  het elftal dat op  maandag 21 november zal beginnen tegen Senegal. De as van het Nederlands elftal zal bestaan uit  verdediger Virgil van Dijk, middenvelder Frenkie de Jong en aanvaller Memphis Depay. Daarmee beschikt Oranje in iedere linie over een internationaal gelouterde speler. Deze drie  lijken  het zekerst  van een basisplaats op het WK. De rest zal zich de komende tijd moeten blijven bewijzen.  Middenvelder Teun Koopmeiners kreeg de voorkeur op het middenveld in plaats van Davy Klaassen, maar raakte al na een minuut aan zijn hoofd geblesseerd na een elleboog van de Pool Karol Linetty. Hij werd uitstekend vervangen door Steven Berghuis. En de tegen Polen verdienstelijk  debuterende 38-jarige doelman Remko Pasveer zal tegen België en op het WK hoogstwaarschijnlijk plaatsmaken voor Jasper Cillessen.    De andere zes   internationals die tegen Polen in de basis mochten beginnen (Nathan Aké, Jurrïen Timber,  Daley Blind,   Denzel Dumfries, Cody Gakpo  en Steven Bergwijn) zullen zondag tegen België en   de komende maanden bij hun clubs moeten ‘leveren’  (jargon van Van Gaal) om hun plek te behouden.     Van Gaal bedoelt met ‘leveren’ dat zijn internationals de opdrachten uitvoeren die hij aan hen opdraagt. Wat dat betreft was de openingstreffer van Cody Gakpo in de veertiende minuut na een vloeiende combinatie tussen Berghuis, Dumfries, Depay  en weer Dumfries  uit het boekje van Van Gaal.   Het Nederlands elftal bleef  in de wat rommeligere tweede helft, waarin beide ploegen veelvuldig wisselden, eenvoudig overeind tegen het middelmatige Polen. Zelfs topspits Robert Lewandowski kon in het uitverkochte nationale stadion in Warschau geen verschil  maken. Dat kon Bergwijn  in de 60ste minuut wel toen hij na een combinatie met invaller Vincent Janssen de bal achter doelman Wojciech Szczesny krulde. Zo toonden vooral de aanvallers van Oranje aan waar de kracht van het elftal ligt.       Van Gaal prijst boven alles de groepsdiscipline bij Oranje. Met andere woorden: de bereidheid van de spelers om zijn lijn te volgen. Het verleden heeft wel bewezen dat Van Gaal weinig op heeft met voetballers die buiten de door hem geschetste kaders treden.  Van Gaal ging eerder dit jaar de strijd aan met zijn vice-aanvoerder Georginio Wijnaldum die in Oranje noch bij zijn club Paris Saint-Germain zou hebben ‘geleverd’. Wijnaldum verloor  zijn plek in de selectie.  De bondscoach blijft een pijnlijke keuze bespaard omdat  Wijnaldum bij zijn nieuwe club AS Roma zijn scheenbeen brak. Het WK in  Qatar gaat hij   daardoor    niet halen. Anderen zijn hoe dan ook  gewaarschuwd.||https://www.nrc.nl//nieuws/2022/09/22/de-contouren-van-oranje-worden-zichtbaar-a4142950
2022-09-22||Ruim 45 miljard dollar aan verzekeringsfraude in VS tijdens pandemie||Oplichters hebben tijdens de pandemie in de Verenigde Staten voor zo’n 45,6 miljard dollar aan werkloosheidsuitkeringen illegaal opgestreken. Dat meldt een federale arbeidsautoriteit in de VS, schrijven The Washington Post en internationale persbureaus. Het bedrag ligt fors hoger dan de 16 miljard dollar die autoriteiten vorig jaar ontdekten. Het toeslagenprogramma werd in de eerste maanden van de pandemie opgezet onder de regering van Donald Trump met als doel circa 57 miljoen gezinnen te helpen. Naast dat de toeslagen steeds hoger werden, kwamen ook steeds meer mensen, zoals flexwerkers, in aanmerking voor de uitkeringen. Doordat het aantal werklozen in de Verenigde Staten ook toenam, werd in totaal bijna 900 miljard dollar aan werkloosheidsuitkeringen betaald tijdens de pandemie.  Niet iedereen die een uitkering ontving, had daar recht op. In honderdduizenden gevallen werd gebruikgemaakt van de sofinummers van overleden mensen om een uitkering aan te vragen. Andere oplichters zouden aanvragen in meerdere staten hebben gedaan of gebruikten de identiteit van gevangenen, terwijl deze groep geen recht had op een uitkering. Volgens het Amerikaanse ministerie van Arbeid werden federale werkloosheidsbureaus overvallen door de hoge werkloosheid tijdens de pandemie en kampte ze met slechte administratie, onderbetaald personeel en verouderde computers waarop de aanvragen moesten worden verwerkt. De autoriteiten verwachten dat het miljardenbedrag de komende weken stijgt naarmate onderzoek naar de fraude vordert. Inmiddels werden duizend Amerikanen aangeklaagd voor verzekeringsfraude tijdens de pandemie.||https://www.nrc.nl//nieuws/2022/09/22/ruim-45-miljard-dollar-aan-verzekeringsfraude-in-vs-tijdens-pandemie-a4142944
2022-09-22||Middenpartijen kiezen niet langer voor inkapselen van extreem-rechts|| Een paar dagen nadat collega-Kamerlid Pepijn van Houwelingen (FVD) tijdens een debat tegen hem had gedreigd met ‘tribunalen’ („Uw tijd komt nog wel”), in november vorig jaar, had Tweede Kamerlid Sjoerd Sjoerdsma (D66) al vijf doodsbedreigingen binnen. „Via Instagram, een Signal-groep en e-mail, heel specifieke bedreigingen”, vertelt hij. Een bedreiger had onder een verjaardagsfoto van Sjoerdsma geschreven dat hij hoopte dat „ze zoals bij saddam hussein ipv een touw dit keer een riem gaan gebruiken”.  Vorige week was Sjoerdsma aanwezig in de rechtbank in Breda, waar deze bedreiger terechtstond. Het was de tweede rechtszaak die Sjoerdsma in één maand meemaakte. In een tekst die hij voorlas, zei het Kamerlid dat voor hem „duidelijk is door wie verdachte zich heeft laten inspireren”. En hij zei: „Ik trek vandaag een streep. Omdat ik als volksvertegenwoordiger mijn idealen wil blijven uitdragen zonder over mijn schouder te hoeven kijken. En ik merk steeds vaker dat ik dat doe.” De bedreiger kreeg een taakstraf van 120 uur.  Woensdagavond, tijdens de Algemene Politieke Beschouwingen (APB), werd FVD-fractievoorzitter Thierry Baudet het woord ontnomen door Kamervoorzitter Vera Bergkamp. Baudet noemde St. Antony’s College in Oxford, de universiteit waar minister van Financiën Sigrid Kaag (D66), een opleidingsplek „voor spionnen”. „Het bewijs van de verbondenheid van de geheime diensten, marxisme en de mondiale deep state.”  Het kabinet stapte demonstratief op en verliet de plenaire zaal – een unicum in de parlementaire geschiedenis. Baudet mocht de hele avond niet meer spreken, een ongekend strenge sanctie. Onder fractievoorzitters van de middenpartijen VVD, D66, GroenLinks, CDA en ChristenUnie was  steun te horen over deze maatregel. Na afloop legde D66-fractievoorzitter Jan Paternotte een verband tussen de bedreigingen aan het adres van Sjoerdsma en die van Kaag. „Woorden doen ertoe.”  Te lang heeft het politieke midden rechts-extremisme geaccepteerd, zegt Sjoerd Sjoerdsma. „Ik herinner me discussies over Geert Wilders. VVD en CDA zeiden: we kapselen hem wel in. En links siste: je maakt hem groot als je er tegenin gaat. Het is goed dat er nu een grens is getrokken. De impliciete gedachte van Baudet was dat zij een landverrader is. De ‘inspiratie’ voor hun achterban is levensgevaarlijk. Er heeft al eens een man met een brandende fakkel voor haar huis gestaan.” Rondom FVD is een paradigma-verschuiving gaande in Den Haag, zo blijkt deze APB. Middenpartijen kiezen niet langer voor inkapseling, zegt onderzoeker Léonie de Jonge, politicoloog aan de Rijksuniversiteit Groningen. „Ze kiezen voor „het trekken van een grens. Het is niet zozeer  confronteren, meer isoleren. Het gaat in de richting van een cordon sanitaire. Ze weigeren in debat te gaan en trekken een streep, zoals in de APB gebeurde.” Hoe ga je om met extreem-rechts? Een echt antwoord is er nooit gekomen  Al sinds Geert Wilders zich in 2004 afscheidde van de VVD en een eenmansfractie begon, en zeker nu FVD in de coronacrisis is geradicaliseerd, leeft in de Tweede Kamer het dilemma dat Sjoerdsma schetst. Hoe ga je om met radicaal- en extreem-rechts? In debat gaan? Negeren? Inkapselen? Weglachen? Een echt antwoord is er nooit gekomen. Alles is zo’n beetje geprobeerd, zonder succes. De PVV, die zelfs mocht meedoen als gedoogpartner in het kabinet-Rutte I, wist het debat keer op keer te domineren door ophef te creëren. Die ‘stuk rood vlees-strategie’ van Wilders – een term van politiek historicus Koen Vossen – bezorgde de PVV-leider vrij spel.  Wilders maakte daarbij maximaal gebruik van de ruimte die het post-Fortuyn-tijdperk hem bood in media en politiek, zegt Léonie de Jonge. Zij onderzocht hoe media zijn omgegaan met radicaal-rechts na de moord op Fortuyn. „In politiek en media leefde het idee dat de ideeën van Fortuyn niet gehoord werden. De afgelopen twintig jaar moest daarom alles gezegd kunnen worden. De vraag is alleen of alles dan ook gehoord moet worden. Het gevolg is een normalisering van radicaal-rechts gedachtegoed.”  Normalisering betekent volgens haar niet dat er geen fel debat was over Wilders’ uitspraken, maar dat hij nooit buiten de orde is geplaatst. Ook niet toen hij Kaag vorig jaar beschuldigde van „sympathie met terroristen”. Kaag noemde die uitspraak in het debat „verachtelijk”. De enige formele grens die er ooit is getrokken, was een juridische. Wilders werd in 2020 schuldig bevonden aan groepsbelediging vanwege zijn ‘minder Marokkanen’-uitspraak in 2014. Die uitspraak is vorig jaar door de Hoge Raad gehandhaafd.  De radicalisering van FVD heeft voor een verandering gezorgd, zegt De Jonge. „Baudet is zo vaak de grens overgegaan dat er langzamerhand bewustwording is ontstaan in de Kamer dat sommige uitspraken echt te ver gaan. En dat partijen er iets aan willen doen door hem buiten te sluiten.”  De omslag in het denken over radicaal- en extreem-rechts is ook te zien buiten het Kamergebouw. Zie de discussie over Ongehoord Nederland. Deze omroep werd weinig in de weg gelegd toen ze wilde toetreden tot het publieke bestel. Maar, constateert de NPO nu, „de grenzen aan wat racistische of discriminerende uitlatingen betreft” zijn bereikt na vele klachten over racisme in hun programma Ongehoord Nieuws. De ombudsman van de NPO is naar aanleiding van een recente uitzending waarop bijna 1.900 klachten binnenkwamen een nieuw onderzoek begonnen. Thierry Baudet zat de tweede dag van de APB niet meer in de Tweede Kamer. Hij liet zich vertegenwoordigen door Freek Jansen, die maar één keer interrumpeerde, met een vraag over de schorsing.  Wel was Baudet te gast bij Ongehoord Nieuws. Hij zei daar: „Iedereen trok één lijn tegen iemand die zich keerde tegen het regeringsbeleid. Ik vond dat heel ondemocratisch. Al twee jaar worden mensen die iets anders vinden van corona gecensureerd, of Oekraïne, en nu gebeurt het ook in de Tweede Kamer.” Juist in de Tweede Kamer is het „belangrijk dat grenzen getrokken worden”, zegt Léonie de Jonge. „In het verleden was extreem-rechts niet welkom bij demonstraties, nu zie je ze overal opduiken, in een kruisbestuiving met anti-overheidsgroepen. Dat duidt erop dat extreem-rechts is genormaliseerd.”  De discussie kan alleen beter gevoerd worden op een moment dat er geen ophef over een uitspraak van Baudet is, vindt ze. „Nu geven ze Baudet een wapen in handen: hij kan zijn punt bewijzen dat hij wordt uitgesloten.” ||https://www.nrc.nl//nieuws/2022/09/22/middenparijen-kiezen-niet-langer-voor-inkapselen-van-extreem-rechts-maar-trekken-een-grens-a4142949
2022-09-22||Houthoff mag grootste bank van Rusland niet weren|| Advocatenkantoren, trustbedrijven en ondernemingen kunnen niet zomaar breken met gesanctioneerde Russische partijen. Dat blijkt uit een recent vonnis van de rechtbank in Amsterdam in een zaak die was aangespannen door het Russische staatsbedrijf SberBank.  De SberBank is de grootste aandeelhouder van een Kroatisch voedingsmiddelenconcern, dat onder meer  om fiscale redenen in Nederland is gevestigd. De Russische bank werd onlangs geweigerd bij een aandeelhoudersvergadering bij het advocatenkantoor Houthoff in Amsterdam, omdat het op de Europese sanctielijst stond. De SberBank stapte naar de rechter. Die heeft nu geoordeeld dat de Russische staatsbank niet geweigerd mag worden bij aandeelhoudersvergaderingen.  Het is voor zover bekend voor het eerst dat een Nederlandse rechter zich buigt over de positie van Russische gesanctioneerde partijen. Door de inval in Oekraïne dit voorjaar is de positie van de SberBank in het Kroatische bedrijf extra gevoelig geworden. Woensdag riep de bank werknemers met gevechtservaring op zich te melden bij het Russische leger na de ‘gedeeltelijke mobilisatie’ die president Vladimir Poetin afkondigde.  Het Kroatische concern Fortenova is een van de grootste bedrijven van Zuidoost-Europa en heeft een omzet van meer dan 5 miljard euro per jaar en ruim 47.000 werknemers. De omzet vormt een tiende van het bruto nationaal product van Kroatië. Het bedrijf stond in 2018 op omvallen, maar werd toen van een faillissement gered doordat de schuldeisers hun schulden omruilden voor aandelen. De reddingsoperatie werd begeleid door het Nederlandse advocatenkantoor Houthoff. Met de operatie werden de Russische staatsbanken SberBank en VTB Bank de grootste aandeelhouders van het bedrijf, waarvan de holding in Nederland gevestigd werd. De holding wordt bestuurd door het trustbedrijf TMF Netherlands. De reddingsoperatie lag volgens analisten gevoelig, omdat Rusland zo in één klap zijn invloedssfeer op de Balkan vergrootte. Tijdens de rechtszaak voerde Fortenova, vertegenwoordigd door Houthoff, aan dat SberBank geregeld „pro-Russische standpunten inneemt” over de oorlog in Oekraïne en dat „banken, accountants en handelspartners” nu hun handen van het bedrijf af trekken vanwege de rol van de Russische staatsbanken. Zo is er nog geen accountant voor de controle van het boekjaar 2022 benoemd en is een groot IT-bedrijf gestopt met de dienstverlening aan Fortenova. De aanwezigheid van de Russen is volgens de directeur ‘een rode vlag’ voor financiële instellingen. De uitspraak laat zien hoe complex het is om afscheid te nemen van Russische gesanctioneerde partijen Het probleem voor Fortenova is dat belangrijke besluiten alleen samen met de Russische partijen genomen kunnen worden. In de statuten staat namelijk dat voor besluiten een gekwalificeerde meerderheid van de certificaathouders van de aandelen akkoord moet zijn. Zonder de SberBank, dat 41,82 procent van de aandelen in handen heeft, zijn er niet genoeg aandeelhouders om geldige besluiten te nemen. De statuten van het bedrijf bieden wel een mogelijkheid om die bepaling te omzeilen. Als bij twee achtereenvolgende vergaderingen de meerderheid niet is gehaald, dan kan op de volgende vergadering een beslissing worden genomen met 75 procent van de aanwezige stemmen.  In lijn daarmee werd de SberBank op twee vergaderingen in augustus geweigerd, zodat de andere aandeelhouders op de volgende vergadering zonder instemming van de SberBank de statuten konden wijzigen. Na die wijziging zou een meerderheid van de certificaathouders niet meer nodig zijn voor besluiten, waarmee de SberBank buitenspel zou worden gezet. NRC berichtte eerder over deze vergadering van de aandeelhouders van Fortenova op het kantoor van Houthoff, waarvoor alle aandeelhouders waren uitgenodigd.  Anders dan  eerder bericht, blijkt SberBank uiteindelijk niet bij die vergadering aanwezig te zijn geweest. Een woordvoerder van Houthoff bevestigde toen na vragen van NRC dat de vergadering had plaatsgevonden, maar vertelde er niet bij dat de SberBank aan de deur was geweigerd.  Die gang van zaken blijkt nu uit het vonnis. De woordvoerder van Houthoff zegt  desgevraagd dat hij deze informatie niet eerder kon delen in verband met de „wettelijke geheimhoudingsplicht”.  De rechtbank in Amsterdam heeft nu geoordeeld dat de weigering van SberBank onrechtmatig was. „Al met al is niet aannemelijk geworden dat in het geval van bevroren certificaten per definitie de daaraan verbonden vergader- en stemrechten met betrekking tot de corporate governance eveneens bevroren dienen te zijn.” De SberBank moet daarom weer toegelaten worden tot de aandeelhoudersvergaderingen, in elk geval tot eind 2022. Fortenova gaat tegen de uitspraak in hoger beroep. De rol van advocatenkantoor Houthoff in deze kwestie is opmerkelijk. Dit kantoor begeleidde in 2018 de redding van het Kroatische voedingsmiddelenconcern – dat toen nog Agrokor heette. De Nederlandse structuur werd door Houthoff opgezet, waarbij de SberBank de grootste aandeelhouder werd. Ook werd een topman van de Russische bank op kantoor van Houthoff benoemd tot directeur van Fortenova. De SberBank stond toen al jaren op de Europese sanctielijst, die in 2014 werd ingesteld vanwege de annexatie van de Krim door Rusland.  In de zaak die nu door de SberBank was aangespannen, betoogden de advocaten van Houthoff namens Fortenova juist dat „de certificaten van aandelen” en het bijbehorende stemrecht – de constructie die het Nederlandse kantoor zelf in 2018 optuigde – onder het sanctierecht vallen.  Het toelaten van de SberBank tot de aandeelhoudersvergadering zou volgens Houthoff „zelfs een strafbaar feit opleveren”.  Volgens de woordvoerder kijkt Houthoff nu anders naar de betrokkenheid van SberBank, doordat de huidige sancties verder gaan dan die uit 2014. „Toen gold dat SberBank geen kapitaal kon ophalen op de kapitaalmarkten in de EU, maar het uitlenen van geld was niet verboden. De sancties zijn nu anders en komen neer op een totale bevriezing van goederen, waaronder dus ook de certificaten van aandelen. Dat is een heel groot verschil.”  Houthoff kwam begin dit jaar in het nieuws vanwege zijn belangrijke Russische klanten. Het kantoor stond de afgelopen jaren de Russische staat bij in juridische procedures en had ook ondernemingen zoals Gazprom, Rosneft en Russische staatsbanken als klant. Voor de Russische clientèle had het kantoor meerdere Russisch sprekende advocaten ter beschikking. Dat kwam het kantoor, dat onder vakgenoten de bijnaam het Kremlin-kantoor kreeg, regelmatig op kritiek te staan. In maart kondigde Houthoff na publicitaire druk aan dat het afscheid zou nemen van de Russische staat en daaraan verbonden personen en bedrijven. Advocaat Heleen over de Linden, gespecialiseerd in sanctierecht en bezig met een promotieonderzoek naar dit onderwerp, noemt het een opmerkelijke uitspraak van de rechter. „Ik vind het bijvoorbeeld vreemd dat de rechter het certificaat van aandelen en het bijbehorende stemrecht eigenlijk loskoppelt. Dus het certificaat is onder de sancties bevroren, maar de rechter vindt dat de eigenaar wel zijn stemrecht mag uitoefenen.” De uitspraak laat volgens de advocaat zien hoe „complex” het is afscheid te nemen van Russische gesanctioneerde partijen. „Dat was al heel lastig, want hoe moet je de zaken afwikkelen als aandelen of bankrekeningen bevroren zijn? Nu maakt de rechter het nog moeilijker.” SberBank probeert momenteel haar belang van 41,82 procent in Fortenova te verkopen aan een Hongaars investeringsfonds. Die overname moet alleen nog worden goedgekeurd door de Nederlandse autoriteiten, blijkt uit het rechterlijke vonnis. Kroatische media meldden drie weken geleden dat de Kroatische regering de verkoop probeert te blokkeren omdat het Hongaarse investeringsfonds gelieerd zou zijn aan de Hongaarse premier Viktor Orbán.||https://www.nrc.nl//nieuws/2022/09/22/houthoff-mag-grootste-bank-van-rusland-niet-weren-a4142934
2022-09-22||Protest van Iraanse vrouwen tegen zedenpolitie zwelt aan||Avond na avond blijven duizenden Iraniërs ondanks alle risico’s demonstreren tegen de regering, uit woede over de dood van een jonge vrouw die door de zedenpolitie bij haar arrestatie vorige week in de hoofdstad Teheran hard op het hoofd werd geslagen. Het vergrijp van de 22-jarige Mahsa Amini was dat er naar de smaak van de agenten te veel haar onder haar verplichte hoofddoek zou zijn uitgekomen.  In de voorste rijen van al die betogers bevinden zich vrouwen van alle leeftijden. „De meeste vrouwen en meisjes hadden hun hoofddoek op hun schouders laten zakken”, schrijft Parviz, een lokale journalist die woensdag drie demonstraties in Teheran bijwoonde in een boodschap aan NRC. „Tijdens de betoging verbrandden jongere vrouwen en meisjes hun hijabs en sjaals. Oudere vrouwen deden dat minder vaak, maar knipten vaker hun haar af.” Veel vrouwen zijn opgelucht dat ze eindelijk collectief – en gesteund door een minstens even groot aantal mannen – hun afkeer van de hardhandige zedenpolitie kunnen tonen. Al decennia maakt die  hun het leven zuur. „Vraag het elke vrouw in Iran, van welke leeftijd dan ook, en ze kan je vertellen hoe ze door de zedenpolitie is lastig gevallen, soms is geslagen of afgeranseld, en soms is opgebracht naar het bureau of een gevangenis”, zegt Azadeh Pourzand, een Iraanse die promotie-onderzoek doet aan de School of Oriental and African Studies in Londen, telefonisch. De protesten hebben zich intussen naar tientallen Iraanse steden uitgebreid en de botsingen met de politie worden steeds gewelddadiger.  Woensdag en donderdag werden op sommige plaatsen, ook in Teheran, politiebureaus aangevallen en in brand gestoken. Vier politiemensen zijn gedood, drie van hen door messteken. Parviz, de  journalist, meldt dat mensen minder angst tonen voor de politie dan bij vroegere ongeregeldheden en die soms zelf ook aanvallen. „Dat is een van de dingen die ik voor het eerst van mijn leven zag.” Ook zijn er tot dusverre zeker dertien burgers omgekomen. Het werkelijke dodental ligt vermoedelijk echter hoger. Mensenrechtenorganisatie Amnesty International hekelde donderdag het feit dat de politie de laatste dagen „op onwettige wijze” met metalen kogeltjes op vreedzame betogers had geschoten. Amnesty noemde de gevallen van twee jongemannen die bij protesten in de plaats Saqez na Amini’s begrafenis van dichtbij door veiligheidspersoneel in de ogen waren geschoten, waardoor ze het zicht verloren.   Elke vrouw in Iran heeft last van de zedenpolitie Azadeh Pourzand Iraanse vrouw Extra onrustig was het in het Koerdische noordwesten. Soran Mansournia, een Iraanse Koerd die in Groningen studeert, probeert de protesten zo goed mogelijk te documenteren. Donderdag zei hij dat zijn bronnen melden dat alleen al in Oshnavieh, een provinciestad bij de Turkse grens, 43 mensen schotwonden hadden opgelopen. Achttien van hen raakten ernstig gewond, een drietal was gedood.  Analisten wijzen erop dat – anders dan bij de  grootschalige ongeregeldheden van 2019, toen vooral arme Iraniërs in opstand kwamen – ditmaal mensen uit verschillende lagen van de bevolking meedoen. „Dat valt echt op”, zegt Pourzand, „Dat enorme gevoel van eenheid: van Teheran tot provincies die  in de marge liggen. Maar ook tussen vrouwen en mannen.” Het gaat bij de demonstraties volgens Pourzand ook niet meer louter om de hoofddoek en de zedenpolitie. Ook  andere frustraties over de huidige economische malaise, de wijdverbreide corruptie en andere misstanden drijven mensen de straat op. „Het gaat ook om menselijke waardigheid. Je moet de hele tijd voor van alles vechten bij dit regime en je voelt je steeds vernederd.” Toch gaat het volgens de meeste berichten nog altijd niet om massale demonstraties. Velen zijn bang. Miljoenen Iraniërs herinneren zich hoe de betogingen van 2019 hard de kop in werden gedrukt, met honderden doden tot gevolg. Parviz: „Dit regime heeft laten zien dat het bereid is alles te doen om aan de macht te blijven.” De autoriteiten probeerden de afgelopen dagen de communicatie tussen betogers al te bemoeilijken door de sociale media te blokkeren. Dit is vermoedelijk de voorbode van keiharde repressie door het regime. De conservatieve president  Raisi wilde geen massaal bloedvergieten voor hij woensdag de Algemene Vergadering van  de VN toesprak in New York.  Deze vrijdag begint het tegenoffensief van het regime met een  demonstratie vóór de regering. Daarna kan meer geweld   worden verwacht. ||https://www.nrc.nl//nieuws/2022/09/22/protest-tegen-zedenpolitie-zwelt-aan-a4142933
2022-09-22||De krapte op de arbeidsmarkt  is inmiddels overal|| Opvallend aan de nieuwste cijfers over de arbeidsmarkt van het Uitvoeringsinstituut Werknemersverzekeringen (UWV): in élke regio heerst krapte, en in de meeste regio’s is de arbeidsmarkt zelfs ‘zeer krap’. Bovenaan het lijstje staat onder meer Zeeland, dat traditiegetrouw relatief grote arbeidskrapte kent. Lager staat Friesland, dat qua arbeidstekorten altijd wat achter loopt, en dus een iets minder krappe arbeidsmarkt heeft.  Met de nadruk op íéts dus.   Uit de cijfers blijkt ook dat in alle beroepsgroepen inmiddels sprake is van een personeelstekort. Halverwege vorig jaar waren er van de 92 beroepsgroepen nog zestien zónder krapte.  De krapte is in het tweede kwartaal van dit jaar twee keer zo groot als vorig jaar. Het aantal vacatures nam met 44 procent toe, terwijl het aantal mensen met een werkloosheidsuitkering met 31 procent daalde. Het UWV berekent de arbeidskrapte door het aantal openstaande vacatures te delen door het aantal mensen dat maximaal zes maanden een werkloosheidsuitkering ontvangt (en dus recent nog heeft gewerkt).  In het noordoosten van het land is de arbeidsmarkt net iets minder krap dan elders  De beroepsgroepen waar de grootste krapte heerst zijn vaak de beroepen waarvoor strengere opleidingseisen (mbo-3, hbo of wo) gelden en die specialistische kennis vereisen, zoals elektriciens, ingenieurs en software- en applicatieontwikkelaars. „Dat is op zich logisch”, zegt arbeidsmarktadviseur bij het UWV Frank Verduijn. „Dat zijn beroepen die niet iedereen zomaar kan doen en waar een bepaalde aanloop voor nodig is.” Maar inmiddels is de arbeidsmarkt zo krap, zegt Verduijn, dat die eisen ook al worden bijgesteld. „Onder druk wordt alles vloeibaar.” Het is al langer zo dat ook elke regio in Nederland arbeidskrapte kent, zegt Verduijn. Halverwege vorig jaar werd die „mijlpaal” al bereikt. Nu is er zelfs in vrijwel alle regio’s ook sprake van een ‘zeer krappe’ arbeidsmarkt. Dat geldt voor 29 van de 35 arbeidsmarktregio’s die het UWV onderscheidt. De zes regio’s waarvoor dat niet geldt, zijn alsnog rood op de kaart: ook daar is de arbeidsmarkt ‘krap’, maar dan nét iets minder. Verduijn: „Het is krap, krapper, krapst.” Die zes regio’s liggen voornamelijk in het noordoosten van het land, zoals Friesland, Groningen en Drenthe. Ook in Flevoland, Zaanstreek/Waterland en Helmond-De Peel zijn de tekorten iets minder nijpend dan in de rest van het land. Dat het noordoosten relatief minder tekorten heeft, komt voor een deel door de „sectorstructuur”, zegt Marieke Schramm, ook arbeidsmarktadviseur bij het UWV en gespecialiseerd in de regio Friesland. „Hier zijn minder werkgevers gevestigd, en dus ook minder sectoren aanwezig. Werkgevers zitten vaker in de Randstad. Daar zitten ook meer uitzendbureaus.”  Ook de bevolkingssamenstelling maakt dat sommige sectoren die in andere delen van het land grote problemen ondervinden van het personeelstekort, in Friesland wat minder tekorten kennen. Friesland heeft te maken met een bevolkingskrimp, waardoor er bijvoorbeeld minder behoefte is aan leerkrachten in het basisonderwijs (want er zijn minder kinderen). „Maar zelfs in die beroepsgroep zien we nu ook hier tekorten ontstaan. In het verleden zagen we altijd dat tekorten zich op de arbeidsmarkt verspreiden als een olievlek over het land, het noorden komt daar wat later achteraan. Inmiddels is Friesland deel van de olievlek.” De regio’s met de grootste personeelstekorten zijn de regio Midden-Utrecht, Zuidoost-Brabant en Zeeland. Het grote tekort in Midden-Utrecht is voor een deel te verklaren doordat de ict-sector daar erg groot is – en dat is een van de sectoren met de grootste tekorten.  Zeeland kent „traditiegetrouw hoge krapte”, zegt arbeidsmarktadviseur Milou Audenaerd, gespecialiseerd in onder meer de regio Zeeland. Eén oorzaak daarvoor is dat de sectoren waar de landelijke tekorten erg hoog zijn, in Zeeland zijn oververtegenwoordigd. Vooral de zorg-, industrie-, horeca- en toerismesector zijn prominent aanwezig in die provincie. „De tekorten in die sectoren zijn op dit moment overal erg groot.”  Een andere verklaring is de combinatie vergrijzing en ‘ontgroening’: relatief meer vergrijzing dan in de rest van Nederland, en een minder grote aanwas van jongeren. Jongeren vertrekken voor hun studie naar andere regio’s, en keren niet altijd terug. „Misschien omdat er hier minder werkgelegenheid is op de beroepsniveaus hbo en wo.”  In algemene zin zijn bepaalde landelijke trends dus uitvergroot in specifieke gebieden. In combinatie met de oververtegenwoordiging van bepaalde sectoren binnen een regio kan dat regionaal tot nóg grotere tekorten leiden.   1. Databank- en netwerkspecialisten 2. Elektriciens en elektronicamonteurs 3. Elektrotechnisch ingenieurs 4. Gespecialiseerd verpleegkundigen 5. Ingenieurs 6. Machinemonteurs 7. Managers detail- en groothandel 8. Software- en applicatieontwikkelaars 9. Verpleegkundigen (mbo)||https://www.nrc.nl//nieuws/2022/09/22/de-krapte-op-de-arbeidsmarkt-is-inmiddels-overal-a4142932
2022-09-22||Daverend applaus Kamer en kabinet na emotioneel betoog Azarkan tegen moslimhaat||De tweede termijn is doorgaans vrij saai met het indienen van moties, maar kent deze keer veel opvallende momenten. Zo hield Denk-leider Farid Azarkan een emotioneel betoog over de manier waarop PVV-leider Geert Wilders tijdens de Algemene Beschouwingen opnieuw tekeer ging tegen de islam en daarmee een miljoen Nederlanders van islamitische afkomst. Azarkan haalt het artikel uit De Telegraaf aan waaruit Wilders citeerde en dat ging over de financiële problemen van de hoogbejaarde Alfredo (86) en Janine (84), die soms nog maar een banaan per dag kunnen eten. Azarkan wijst erop dat het bejaarde echtpaar hulp krijgen van hun islamitische buurvrouw Ines, die van alles voor ze regelt. Azarkan is het „spuugzat” dat Wilders moslims als Ines op deze manier wegzet. Azarkan krijgt een daverend applaus door geroffel op de bankjes van een groot deel van het parlement, en ook vrijwel alle bewindslieden in Vak K roffelen mee. Op Twitter spreken Kamerleden van „een indrukwekkend moment”: Azarkan haalt uit naar Geert Wilders #algemenebeschouwing 1/2@F_azarkan pic.twitter.com/TWmsQM00K1 — Politiek Direct (@PolitiekNL5) September 22, 2022   Premier Rutte lijkt Azarkan nog een persoonlijke boodschap te hebben gestuurd:||https://www.nrc.nl//nieuws/2022/09/22/daverend-applaus-kamer-en-kabinet-na-emotioneel-betoog-azarkan-tegen-moslimhaat-a4142931
2022-09-22||De Westerscheldetunnel lijkt eindelijk tolvrij te worden, maar wiens idee was dat nou?||Goed nieuws voor de Zeeuwen: de Westerscheldetunnel lijkt dan eindelijk tolvrij te worden. Dat op de enige autoweg die Zeeuws-Vlaanderen met de rest van Zeeland en Nederland verbindt tol wordt geheven is de lokale bevolking al jaren een doorn in het oog.  Wat ChristenUnie, SGP en CDA betreft komt daar in 2025 een einde aan. Eigenlijk zou de tunnel pas in 2033 tolvrij worden. Het coalitieakkoord maakte er 2030 van, maar ook de rest van de coalitie steunt het plan van de drie christelijke partijen. Daarmee is er een meerderheid voor het plan. In de Kamer leidt de aankondiging wel tot gefronste wenkbrauwen. Caroline van der Plas (BBB) meldt aan de interruptiemicrofoon dat zij met de SP óók aan een vergelijkbaar plan werkte, na een aangenomen motie van SP-Kamerlid Mahir Alkaya. Ze had de drie partijen gevraagd haar op de hoogte te houden, zegt ze, maar daar is niets van terechtgekomen.  „En dan wordt er één minuut voor het indienen van de motie snel aan mij gevraagd of ik wil mee tekenen”, zegt Van der Plas. „Ik vind dit niet netjes.” Van der Staaij ontkent dat het een spelletje is geweest: de coalitie ging om en wilde de motie aan de SGP gunnen, zegt hij. „Ik zou zeggen: doe mee.” Van der Plas steunt de motie alsnog, net als de SP.||https://www.nrc.nl//nieuws/2022/09/22/de-westerscheldetunnel-lijkt-eindelijk-tolvrij-te-worden-maar-wiens-idee-was-dat-nou-a4142928
2022-09-22||Turkije trotseert economische wetten met lagere rente|| De Turkse centrale bank besloot donderdag tot een flinke renteverlaging. En dat terwijl de inflatie in Turkije officieel 80 procent is, het hoogst in 24 jaar, en de centrale banken van veel andere landen juist de rente verhogen. In een verklaring stelde de bank dat er sprake was van een „verlies van momentum in de economische activiteit”. Met de parlements- en presidentsverkiezingen van volgend jaar in het zicht zet president Erdogan alle zeilen bij om – in zijn ogen – de economische groei aan te jagen. De rente ging van 13 naar 12 procent. Erdogan is van mening dat lage rente leidt tot lage inflatie in plaats van andersom – een onorthodox standpunt waar de meeste economen gehakt van maken. De gangbare theorie is  juist dat een hoge rente inflatie dempt, omdat mensen dan geld op de bank houden en minder uitgeven, wat de vraag en daardoor de prijzen drukt. Maar de gouverneur van de centrale bank is een geestverwant van Erdogan, die trouw het beleid van de president uitvoert. En alles staat nu in het teken van de herverkiezing van Erdogan, die de economie probeert aan te jagen met behulp van grotere overheidsuitgaven, fiscale voordeeltjes en goedkope kredieten.  Dit gaat wel ten koste van de prijsstabiliteit. De Turkse lira verloor dit jaar al 27 procent aan waarde ten opzichte van de dollar, waarmee het een van de slechtst presterende munten wereldwijd is. De afwaardering van de lira vertaalt zich in hogere inflatie, aangezien de Turkse economie afhankelijk is van de import van energie en andere producten en grondstoffen – die door de lage lira duurder zijn. De stijgende inflatie zal de financiële zorgen van burgers vergroten. Zij hebben hun koopkracht al zien eroderen sinds een reeks valutacrises. In een interview met het Amerikaanse programma PBS Newshour zei Erdogan dat de inflatie geen groot probleem is. „Inflatie is geen verlammende economische bedreiging.” Hij beloofde dat de inflatie volgend jaar zou dalen en merkte op dat de Turkse supermarkten vol liggen. „In ons land zijn de schappen niet leeg”, verklaarde Erdogan. „In Amerika zijn de schappen leeg. In Frankrijk en Duitsland ook.” De Turkse inflatie bedraagt  80 procent, het hoogste punt in ruim een kwart eeuw Toch weet Erdogan dat Turkse burgers zuchten onder de hoge inflatie. Om de pijn te verzachten verhoogt hij de salarissen en sociale uitgaven. Zo verhoogde Erdogan in juli het minimumloon met 30 procent. Dit had gevolgen voor bijna de helft van de dertig miljoen werknemers in Turkije. Vervolgens verhoogde hij ook de overheidssalarissen met 42 procent, waar vijf miljoen ambtenaren van profiteerden. Particuliere bedrijven voelden zich verplicht om hun salarissen eveneens te verhogen. Daar blijft het niet bij. Vorige week nog kondigde Erdogan een hulppakket aan voor burgers met een laag inkomen. De regering zal 30 miljard lira (1,6 miljard euro) betalen om leningen van meer dan vijf miljoen mensen af te lossen. Eerder schrapte de regering al de rente op studieleningen. Erdogan lanceerde ook een sociaal huisvestingsproject voor starters, en een systeem dat goedkope kredieten verstrekt aan bedrijven. Al deze maatregelen zijn gericht op belangrijke kiezersgroepen. Het gevolg is evenwel dat het begrotingstekort toeneemt. Dat is een van de weinige terreinen waar nog enige financiële speelruimte zit. Want verder staan de Turkse overheidsfinanciën er niet florissant voor. Door de sterk gestegen energieprijs kijkt Turkije dit jaar waarschijnlijk tegen een tekort op de betalingsbalans aan van 60 tot 70 miljard dollar. Daarbij moet 180 miljard dollar aan buitenlandse schuld worden geherfinancierd. De centrale bank is bijna door zijn reserves heen. Daarom voorspellen sommige economen een nieuwe valutacrisis in de winter als het toerismeseizoen is afgelopen en de stroom aan buitenlandse valuta is opgedroogd. Om dat te voorkomen is Erdogan naarstig op zoek naar buitenlands geld. President Poetin is tot nu toe de enige die te hulp is geschoten. Russische staatsbanken maakten onlangs miljarden dollars over naar Turkije om de bouw van een kerncentrale aan de Turkse Middellandse Zeekust te voltooien. ||https://www.nrc.nl//nieuws/2022/09/22/turkije-trotseert-economische-wetten-met-lagere-rente-a4142927
2022-09-22||JA21 wil traditionele koffertje met Miljoenennota redden||Minister van Financiën Sigrid Kaag (D66) verraste dinsdag op Prinsjesdag met de aankondiging bij Jinek dat ze volgend jaar met een ander koffertje naar de Tweede Kamer wil komen. Volgens Kaag is het tijd voor een „lichter en duurzamer model”. Het huidige koffertje, met daarin altijd de stapels stukken van de Miljoenennota, is in gebruik sinds 1964. Veel oppositiepartijen blijken zeer gehecht aan het koffertje. JA21-fractievoorzitter Joost Eerdmans kwam met een motie om het traditionele koffertje voor Prinsjesdag te behouden. Hij schrijft daarin dat „tradities soms zwaarder mogen wegen dan een lichte modegrill” en ook dat het „afdanken” van het koffertje „niet duurzaam is”. Onder de motie staan veel rechtse oppositiepartijen, maar tijdens het indienen bleek dat ook een aantal linkse partijen het voorstel wil steunen. Later vanavond wordt duidelijk welk advies premier Rutte - mede namens Kaag - over het vervangen van het koffertje geeft.||https://www.nrc.nl//nieuws/2022/09/22/ja21-wil-traditionele-koffertje-met-miljoenennota-redden-a4142926
2022-09-22||Zeker 34 doden na omslaan Libanese migrantenboot bij Syrië||Zeker 34 mensen zijn omgekomen nadat hun boot in Syrische wateren was omgeslagen. Volgens de Syrische kustwacht gaat het om migranten die enkele dagen geleden uit het noorden van Libanon waren vertrokken. Het gaat om een van de dodelijkste incidenten met Libanese migranten in jaren. Volgens de Syrische autoriteiten zaten er mensen van verschillende nationaliteiten op de boot, die waarschijnlijk omsloeg door een combinatie van harde wind en hoge golven op de open zee. Er zou nog naar overlevenden gezocht worden, iets wat bemoeilijkt wordt door de uitdagende weersomstandigheden. Hoeveel mensen in totaal op de boot zaten is nog onduidelijk, al citeren Syrische staatsmedia een opvarende die spreekt van 150 mensen aan boord. Veertien opvarenden zijn in veiligheid gebracht. De afgelopen jaren neemt de illegale migratie vanuit Libanon sterk toe. Libanezen, Syriërs en Palestijnen proberen het land te ontvluchten vanwege de economische malaise in het land. De waarde van de nationale munt is enorm gekelderd, er heerst een grote werkloosheid in het land en de extreme armoede is flink toegenomen. Daarnaast heerst er grote politieke instabiliteit, waardoor inwoners van het land hun heil elders zoeken. Volgens persbureau Reuters is het aantal mensen dat Libanon over zee heeft verlaten in 2021 verdubbeld ten opzichte van een jaar eerder. In het eerste half jaar van 2022 was sprake van een stijging van 70 procent in het aantal bootvluchtelingen ten opzichte van 2021. Eerder deze week brachten Libanese autoriteiten tientallen migranten in veiligheid nadat de motor van hun boot op zee was uitgevallen. Correctie (23 september 2022): In een eerdere versie van dit artikel stond dat Libanon in Noord-Afrika ligt, in plaats van in het Midden-Oosten. Dat is hierboven aangepast. ||https://www.nrc.nl//nieuws/2022/09/22/zeker-34-doden-na-omslaan-libanese-migrantenboot-bij-syrie-a4142918
2022-09-22||GroenLinks en PvdA willen dat prijsplafond ook gezinnen in oude huizen helpt||Whatever it takes, wilde Jesse Klaver vandaag van Mark Rutte horen, om het pleidooi van de premier te onderschrijven dat deze winter niemand die de energierekening niet meer kan betalen van het gas wordt afgesloten. Met enige aarzeling schaarde Rutte zich daarachter. Sinds het bekend worden van het prijsplafond zijn nogal wat twijfels gerezen. Wie valt er met zijn of haar verbruik nu precies onder, wie komt alsnog in de problemen? GroenLinks en de PvdA, die als eersten het voortouw namen voor een energieprijsplafond, komen daarom met een concrete voorzet om de hulp verder uit te breiden. De twee linkse partijen stellen voor „de volumegrens en het tariefplafond ruimhartig te kiezen”. Dat zou genoeg moeten zijn om ook gezinnen die groter zijn of in een oud huis wonen. Eerder bleek dat die groepen vaak boven het gemiddelde verbruik zitten en daarmee straks fors bij dreigen te moeten leggen, bovenop het prijsplafond. Dezelfde motie roept de regering op „rekening te houden met mensen die hun huis reeds hebben verduurzaamd oen daardoor een hoger elektriciteitsverbruik hebben”. Daarbij doelen Klaver en PvdA-leider Attje Kuiken op mensen die een warmtepomp geïnstalleerd hebben. Zij verbruiken door die investering geen gas meer, maar wel meer elektriciteit. Volgens een GroenLinks-woordvoerder is de coalitie voorstander van de motie.||https://www.nrc.nl//nieuws/2022/09/22/groenlinks-en-pvda-willen-prijsplafond-uitbreiden-naar-vergeten-groepen-a4142917
2022-09-22||Ach, dat heerlijke rondje antiquariaten||Amsterdam, stad van antiquariaten! Ach, dat heerlijke rondje antiquariaten dat je tot voor kort nog lopen kon en dat begon bij Vuyk op het Singel. Wout Vuyk had altijd iets moois in zijn overladen etalage staan, en altijd onbetaalbaar zodat je je er geen zorgen over hoefde te maken. Binnen was het niet veel anders, want wat je ook uitkoos, meestal zei meneer Vuyk „dat verkoop ik liever niet”. Het mag dan ook een wonder heten dat ik er in geslaagd ben de prachtige eerste, uit 1904 daterende druk van Ter Haars Onze Vlinders met al die broze prenten van dag- en nachtvlinders van hem los te weken.  Van Vuyk ging het naar Brinkman, een eindje verder op het Singel, de laatste der Mohikanen inmiddels, met zijn bakken voor de deur waar nooit iets in stond dat ik hebben wou, maar waar ik nog altijd graag naar binnen ga. En vandaar naar de Rosmarijnsteeg voor het serieuzere werk, bij Straat en de Friedesche Molen. Als je bij Straat het stenen stoepje opging, kwam de heerlijke geur van boeken je al tegemoet. Wat me ook beviel, was dat mevrouw Straat altijd precies op dezelfde plaats zat als waar je haar de vorige keer had achter gelaten.  Net als Poes Bus, zo genoemd omdat ze als jong poesje in de brievenbus was gevonden, een zeer aaibare poes, zoals de meeste winkelpoezen. Op zolder leek tijd niet te bestaan en als hij al bestond, bestond hij alleen als beneden iemand bedachtzaam een pagina omsloeg. Ik zat er vaak op de grond de onderste planken uit te pluizen, want daar, en op de bovenste plank natuurlijk, zo had  ik al vroeg in mijn carrière als antiquariatenloper geleerd, bevonden zich de vondsten. Als ik iets ontdekt had wat ik hebben wilde, deed ik een kleine aanbetaling en liet het wegleggen. Veel geld in je zak is gevaarlijk als je je op het antiquariatenpad begeeft.  Bij de buren, de Friedesche Molen, werkte een vrouw die me vertelde dat ze in Harar had gewoond. Het huis van Rimbaud trok daar nog altijd veel belangstellenden zei ze. Behalve dat Rimbaud nooit in dat huis gewoond heeft, zei ik, waarna we een gesprek over Rimbauds Hararse avonturen voerden, dat voor mij aanleiding was om razendsnel naar huis te fietsen en aan een boek over Rimbaud te beginnen, De rotstreken van Arthur Rimbaud ging het heten.  Na de Rosmarijnsteeg moesten er keuzes worden gemaakt. Naar de Bergstraat waar de lichtekooien op de bakken van meneer Fukkink pasten? Naar de papierbergen van de Kloof op de Kloveniersburgwal? Toch weer eens bij Kok kijken? Na lang dubben ging het altijd richting Jan, van Egidius, in de Haarlemmerstraat. (wordt vervolgd) Guus Luijters  schrijft op gezette tijden over boeken en boekhandels in Amsterdam. ||https://www.nrc.nl//nieuws/2022/09/22/ach-dat-heerlijke-rondje-antiquariaten-a4142649
2022-09-22||Geen blote matrozen op Pride in Ede, wel een kerkdienst||Het was voormalig politievrouw Ellie Lust die de bal aan het rollen bracht. In de zomer van 2020 stond de tv-presentator met draaiende camera op de stoep van het gemeentehuis in Ede om het stadsbestuur te vragen of er wat meer werk kon worden gemaakt van het lhbti-beleid. We gaan ermee aan de slag, had burgemeester René Verhulst (CDA) haar toen meteen beterschap beloofd. Want: „Iedereen is welkom in Ede, wie of wat je ook bent.” In februari 2021 besloot de gemeenteraad om – als een van de laatste  gemeenten met meer dan 100.000 inwoners – toe te treden tot het gezelschap van Nederlandse  regenbooggemeenten, steden die beloven werk te maken van het lhbti-beleid.  Anderhalf jaar later maakt Ede zich op voor de Pride die dit weekeinde voor het eerst in de stad wordt gehouden. „Een Pride in Ede’’, zegt Beau Bakker (18) namens de organisatie. „We krijgen mailtjes van oudere queers die dat nooit voor mogelijk hadden gehouden.” Dat laatste heeft alles te maken met het behoudende karakter van de gemeente, waar de christelijke partijen van oudsher het bestuur en de sfeer domineren. Bij de verkiezingen in maart kwamen SGP en Christen-Unie met respectievelijk 7 en 6 van de 39 zetels als grootste uit de bus. De Gelderse stad telt bijna veertig goed gevulde kerken en van de ruim vijftig basisscholen is twee derde protestant-christelijk of reformatorisch. Ook de Pride heeft daar rekening mee te houden, vertelt mede-organisator Xander van Soelen (35). „Het was de gemeente die opperde een Pride te organiseren, maar er werd meteen bij verteld dat het wel een evenement moest worden dat aansluit op het karakter van Ede.” We krijgen mailtjes van oudere queers die dit nooit voor mogelijk hielden Dus geen Amsterdamse taferelen met boten vol blote matrozen als middelpunt van een uitbundig volksfeest. Bakker: „Dat is hier wel zo’n beetje het schrikbeeld. Het is prima voor Amsterdam, niet voor Ede. Ons motto is: niet provoceren, maar informeren. We vragen ook niet van de bezoekers om alles en iedereen zomaar te accepteren, wel om ons te respecteren. De Pride moet voor iedereen een positieve ervaring zijn.” On-Amsterdams zijn ook de organisatie en  de begroting. Waar de collega’s in de hoofdstad de beschikking hebben over een bureau met medewerkers in vaste dienst, veel organisatoren, bestuurders en ambassadeurs én een budget van bijna 2 miljoen euro, wordt het werk in Ede gedaan door veertien gedreven vrijwilligers met een subsidie van 20.000 euro. „Iedereen werkt belangeloos mee”, zegt Van Soelen.    Het resultaat is een kleinschalig evenement, met een programma dat zwaar leunt op informatie, sport, kunst en cultuur. Dat zorgt er wel voor dat er veel mogelijk is: poppodium Astrant fungeert als uitvalsbasis voor de organisatie, maar ook cultureel centrum Cultura en bioscoop Pathé doen mee. Op zondagochtend is er een regenboogviering, waarvoor een queer dominee wordt ingevlogen. Van Soelen: „Er is veel steun. Het wordt belangrijk gevonden.” De oudste Pride in Nederland is die van Amsterdam. De eerste editie werd in 1996 gehouden. Daarna volgden meer dan twintig gemeenten, waaronder Rotterdam, Den Haag en Utrecht, maar ook kleinere plaatsen als Hoorn, Geldrop en Zandvoort. De kermis in Tilburg kent sinds 1990 een Roze Maandag, de Nijmeegse Vierdaagse een Roze Woensdag. Sinds 2020 is er het Pride Netwerk Nederland dat organisatoren van Prides adviseert. Ede is er aan toe, denkt Bakker. „Er zijn de laatste jaren allerlei kleine initiatieven ontstaan. In het voortgezet onderwijs wordt tegenwoordig Coming Out Day gevierd, op de Christelijke Hogeschool is een lhbti-werkgroep actief. Hier in Astrant zijn we in 2019 van start gegaan met het organiseren van feesten en een maandelijks queercafé, Fierce.” De Pride is daar het zichtbare resultaat van. Dat de gemeenschap een steuntje in de rug kan gebruiken, onderstrepen de resultaten van een onderzoek  door I&O Research uit 2019. Die maakten duidelijk dat van de lhbti-inwoners in Oost-Nederland 40 procent zegt zich onveilig te voelen tijdens het uitgaan of op straat. Van Soelen: „De Pride kan een beetje helpen daar iets aan te doen.” Niet iedereen is er even blij mee. De SGP, de grootste fractie in de raad, tekende vorig jaar protest aan tegen de toetreding tot de regenbooggemeenten, vanwege de oriëntatie van de partij op de unieke waarde van het huwelijk tussen man en vrouw, maar ook vanwege het vermeende misbruik van de regenboog, een bijbels symbool van de hoop. Bakker: „Toch is ook die partij bereid het gesprek aan te gaan. In mei was er een bijeenkomst met verschillende regenboog-initiatieven. Daar was de SGP ook aanwezig.” Onverzoenlijker was ook de inhoud van de mail die de organisatoren onlangs van een gelovige vrouw kregen. Ze voorspelde hen een toekomstig verblijf in de hel.  Bakker: „We hebben een vriendelijke mail teruggestuurd, met de boodschap dat we haar opvatting respecteren, maar dat we dit toch heel belangrijk vinden om te doen.”||https://www.nrc.nl//nieuws/2022/09/22/geen-blote-matrozen-op-pride-in-ede-wel-een-kerkdienst-a4142916
2022-09-22||Anna Bijnsstraat||Het mini-theater Van Deyssel, gelieerd aan het Frascati Theater, kijkt uit op een onopvallende straat met woonhuizen in Nieuw-West die is  vernoemd naar Anna Bijns (1493 - 1575). Een treffende locatie, want deze laat-middeleeuwse Antwerpse dichteres wijdde haar leven aan de kunsten in een tijd dat dit nog puur een mannenzaak werd geacht te zijn.  Anna werd geboren als dochter van een kleermaker die zijn achternaam mogelijk dankt aan het Henegouwse stadje Binche; Bijns in het Nederlands. Van haar vader is één gedicht bewaard gebleven en bekend dat hij zich in rederijkerskringen begaf. Mogelijk kreeg Anna de liefde voor de poëzie van hem mee en sommige biografen denken dat zij als jonge vrouw mogelijk anoniem deelnam aan dichtwedstrijden in de rederijkerskamer. Dat kwam vaker voor, maar altijd in het geheim: vrouwen mochten geen lid worden van de organisatie.  Bijns werkte tot zeker haar 80ste levensjaar als lerares, maar is vooral bekend geworden van haar ‘refreinen’ die vaak moraliserend van aard waren, met ruimte voor humor en ironie. Bijns werd volwassen net voor de Reformatie en de strijd tussen de katholieke kerk en hervormer Maarten Luther. In die laatste zag zij als devoot katholiek een vertegenwoordiger van ketterij en geloofsverval, die zij in veel van haar polemische gedichten met felle bewoordingen bestreed. Het lutherse idee om als christen zelf de Bijbel te lezen werd door Bijns als volkse overmoed gezien „Schrifture wordt nu in de taveerne gelezen, / In d’een hand d’evangelie, in d’ander den pot” – waarbij we wel kunnen raden wat er in die pot zat.   De contrareformatie kon de goed leesbare, ritmisch rijmende gedichten goed gebruiken als strijdmiddel tegen de lutheranen. Zowel de franciscanen als de nieuw tijdens de Renaissance opgekomen humanisten prezen haar werk. Literatuurwetenschappers hebben haar scherpe gevoel voor taal, techniek en rijm eeuwenlang bewierookt en Bijns werd ook wel ‘de Brabantse Sappho’ genoemd.  Anna Bijns bleef ongetrouwd en schreef kritisch (en met humor) tegen het huwelijk, zeer opmerkelijk in de tijd waarin zij leefde. Ze noemde vrouwen die voor de echt kozen dom en een van haar bekendste gedichten heet ‘Het is goet vrouwe syn, veel beter heere’, waarin zij haar vrouwelijke tijdgenoten oproept om vooral „ongebonden” te blijven: „Blyft ongebonden dan; / och! de vryheyt moet syn gebenedyt. / Vroukens, wie ghy syt, al crychdy eenen goeden Jan: / ongebonden best, weldich wyff sonder man.”  De Anna Bijnsstraat kent aan de ene kant appartementen en aan de overzijde rijtjeshuizen en eindigt in een bescheiden grasveldje. In 1953 kreeg de straat zijn huidige naam. Van 1985 tot 2014 werd jaarlijks de Anna Bijns Prijs uitgereikt aan een vrouwelijke dichter of prozaschrijver. ||https://www.nrc.nl//nieuws/2022/09/22/anna-bijnsstraat-a4142654
2022-09-22||Ook dat is traditie: een motie van wantrouwen van de PVV||Vaste prik: PVV-leider Geert Wilders dient bij het openen van de tweede termijn van de Tweede Kamer een motie van wantrouwen in tegen het voltallige kabinet. Want, zegt Wilders, „het vertrouwen in Rutte en Kaag komt nooit meer terug”. De motie van wantrouwen is een geliefd politiek instrument van Wilders. Vóór vanavond had hij al zes moties van wantrouwen of afkeuring ingediend tegen het kabinet-Rutte IV. Tijdens Rutte III was de PVV (mede)verantwoordelijk voor 21 van de 54 ingediende moties van wantrouwen en afkeuring. Het lot van deze motie van wantrouwen zal niet anders zijn dan de moties die eraan vooraf gingen: er is geen enkel zicht op een Kamermeerderheid.||https://www.nrc.nl//nieuws/2022/09/22/ook-dat-is-traditie-een-motie-van-wantrouwen-van-de-pvv-a4142915
2022-09-22||Column | Van mening veranderen hoeft niet jaren te duren||Afgelopen week was het nieuws: oud-Kamervoorzitter Gerdi Verbeet is van mening veranderd over artikel 23. Ze heeft het lange tijd gesteund, maar nu vindt ze dat artikel 23 de sociale verdeeldheid in de hand werkt.  Mij trof niet zozeer het herziene standpunt van Verbeet, dat juich ik van harte toe; ik werd vooral vrolijk van het nieuws dat het nieuws was dat iemand van mening was veranderd na een kwart eeuw. Het zette me aan het denken: hoe vaak ben ik over belangrijke onderwerpen van mening veranderd? Als ik naar mijn eigen credo zou leven, ‘denken is van mening durven veranderen!’, dan zou dat vaak gebeurd moeten zijn. Maar dat is niet zo; als het om ideologische kwesties gaat als abortus, homohuwelijk, vrouwenrechten, sta ik daar nog hetzelfde in.  Wat wel regelmatig voorkwam, is dat ik na een gesprek meer begrip kreeg voor het standpunt van de ander, ook wanneer dat standpunt in mijn ogen conservatief was. Wat ook vaak voorkomt is dat, naarmate ik onzekerder ben over een standpunt, omdat ik er niet zoveel van af weet (voorbeeld: ‘hypotheekrente-aftrek’), ik sneller te overtuigen ben van een bepaalde mening.  Dat laatste is in overeenstemming met de meest recente wetenschappelijke inzichten over meningsvorming. In het onlangs verschenen Hoe verander je een mening? van David McRaney staat het er als volgt: „De snelheid van verandering is omgekeerd evenredig aan de kracht van onze zekerheden.”   Het boek gaat helaas niet over hoe je zelf van mening verandert (dat boek zou ik graag  lezen), maar over hoe je iemand anders van mening kunt laten veranderen. Het komt erop neer dat als iemand heel erg zeker is van zijn zaak, dit tamelijk wat inspanning kost, soms zelfs jaren.  McRaney geeft interessante voorbeelden. Zo zijn er lhbtq+-organisaties in Los Angeles die met succes mensen die tegen het homohuwelijk zijn, van mening hebben doen veranderen. Ze doen dat met een techniek die deep canvassing heet. Het gaat veel verder dan flyers uitdelen (daardoor verandert vrijwel niemand van mening). Het is een gesprekstechniek die iets weg heeft van relatietherapie: een langdurige investering in je gesprekspartner. Je moet eerst vaststellen hoe zeker iemand is van zijn zaak, dan vraag je hoe iemand door de zaak geraakt wordt. Je gaat je dus bezighouden met de emotionele en biografische laag die iemand tot een bepaald standpunt brengt. Je vat het standpunt van de ander samen en vraagt of je dat juist hebt gedaan. Je vertelt ook hoe jij zelf tot je standpunt bent gekomen. Je gaat niet in discussie met elkaar. Daarna kom je weer terug op hoe sterk iemands standpunt nu is. Als het goed is, zullen de gesprekspartners elkaar langzaam naderen. Het brein opent zich voor nieuwe informatie en er ontstaat ruimte om andermans zekerheden te bevragen. Gelukkig hoeft meningsverandering niet altijd jaren te duren, het kan ook binnen een avond. Ik geef een voorbeeld uit mijn eigen leven. Een aantal jaren geleden ging ik met mijn moeder naar een debatavond over euthanasie en dementie. Ik wist waar ik stond: vóór, want ja, wat een hel, dementeren. Een bekende VVD-ethica beargumenteerde dat zware dementie mensonwaardig was en dat iedereen vóór euthanasie moest zijn, dat dit een ‘goede dood’ was. Mijn moeder stak haar vinger de lucht in. Ik vond dat spannend, ik hoopte dat ze niet iets raars zou gaan zeggen. Ze vertelde dat ze niet per se vond dat euthanasie het grootste goed in een samenleving was; ze ging ervan uit dat als ze zou gaan dementeren, het belangrijkste wat ze kon krijgen, aandacht, liefde en menselijke zorg was, en niet de mogelijkheid van een zelfverkozen dood. Menswaardige zorg, dat zou lijden dragelijker maken.  Ik was onder de indruk van mijn moeder, omdat ze het gesprek aanging met de enorm van zichzelf overtuigde ethica. Ik begon aan mijn mening te twijfelen, vond nu dat ‘voor’ of ‘tegen’ euthanasie bij zware dementie een wat magere reductie was van een veel groter, gevoeliger gesprek over het levenseinde.  We zouden het vaker moeten doen, het ter sprake brengen waarover we van mening zijn veranderd. Een cynicus zou kunnen opmerken dat Verbeet er niet meer politiek op kan worden afgerekend, het risico op reputatieschade is beperkt. Toch stelt ze een inspirerend voorbeeld. Intussen is mijn moeder de dementerende oudere. Het is soms een hard gelag. Ik koester wat ze destijds zei, hardop; ik zie dat het klopt: liefde, aandacht en zorg maken het verschil. Stine Jensen is filosoof en schrijver. Ze schrijft om de week een column op  deze plek.||https://www.nrc.nl//nieuws/2022/09/22/van-mening-veranderen-hoeft-niet-jaren-te-duren-a4142914
2022-09-22||Column | In Benny’s trieste leven is veel misgegaan||Tussen Oost- en West-Amsterdam vibreert het woordje ‘verraad’. Giftig woordje, verraad. Het wordt gebruikt door mensen van wie je dat niet zou verwachten: keurige nette mensen die Benny al jaren hielpen. Omdat hij illegaal was en geen kant op kon. Ik noem de Ghanees hier Benny. In het echt noemde ik hem anders, en ook die naam was een schuilnaam. Zoals ook zijn adres in de Watergraafsmeer een schuiladres was. Alleen als onderhuurder kon hij ergens wonen, wat uiteraard verboden was. Een kamertje in een huurwoning in Oost was voor hem het maximaal haalbare. Zelden zo’n aardige positieve vent ontmoet. Maar laatst is Benny dus op het vliegtuig naar Ghana gezet.  Verraden. Jarenlang stond hij voor een supermarkt in Oost en de laatste tijd voor een supermarkt in West. En altijd die smile, die opgestoken hand: hi, how are you? En altijd die pet op zijn kop, het koordje van de daklozenkrantpas om zijn nek: het bewijs dat hij daar staan mocht.  De vrouw van zijn dromen bleef weg. De nachtmerrie kwam wel Van mij mocht hij. Alleen al hem bezig te zien was een genot. Hij cultiveerde het plekje bij de schuifdeuren alsof de supermarkt van hem was. En wij zijn gasten waren. In Oost en later in West begroetten de klanten hem, ze gaven hem twee euro – nee laat de krant maar zitten. Ze stopten hem eten of drinken toe. En, ook dat gebeurde steeds vaker, ze namen hem in vertrouwen als ze ergens over inzaten.  Dat krijg je als je zoveel goeds uitstraalt. Omdat jouw moeder je vroeger op je donder gaf als je niet glimlachte. Omdat wijs glimlachen jouw laatste reddingsboei is in een koude wereld. Benny haalde zijn goedheid uit het geloof. Wat dus wel grappig is: zwarte gelovige voorziet witte ongelovigen van advies. En intussen las hij klierende jochies de les als een schoolmeester. Veel is misgegaan in Benny’s leven. Hij vertelde filmische verhalen over opgroeien als kind van tienerouders. Over naar Duitsland trekken. Zijn handel in tweedehandsmotoren zien mislukken. Duitsland uit moeten. Geen geld voor terugkeer hebben. De benen naar Amsterdam nemen. Hier ondergronds overleven door nooit op te vallen. Door zelfs nooit op een bankje te gaan liggen, maar altijd te blijven zitten. Ik vroeg Benny wat hij nodig had. En gaf hem een boek over Christian Science: dan kon hij zichzelf genezen omdat de dokter te duur was. Mijn aanschaf was een klein gebaar voor de vijftigjarige die mij eindeloos vaak feel good-momentjes had geschonken. Zíjn feel good? Tja, dat zou een huwelijk met een statushoudster zijn geweest. Voor hem de enige route naar legalisering. Want bij Nederlandse vrouwen was hij kansloos, wist hij zeker. De vrouw van zijn dromen bleef weg. De nachtmerrie kwam wel. Het verraad. De jakhals die hem aangaf. De vreemdelingenpolitie die hem meenam. De cel, wekenlang tralies. Het vliegtuig terug naar Ghana.  Nu wil hij daar een inburgeringscursus volgen, om vervolgens weer naar Amsterdam te komen, legaal. Want zo is Benny: hij blijft erin geloven.||https://www.nrc.nl//nieuws/2022/09/22/in-bennys-trieste-leven-is-veel-misgegaan-a4142685
2022-09-22||Wat vindt NRC | Hang de vlag weer recht, haal ON van de buis en schoon Twitter op||Of je nu voorzitter van de NPO bent, directeur van het RIVM of voorzitter van de Tweede Kamer. In minder dan een week deden er zich een aantal situaties voor waarin zij werden uitgedaagd én waarin ze optraden. Althans, ze kwamen onder zodanige druk te staan dat ingrijpen niet langer kon uitblijven. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De incidenten betroffen racisme, laster en insinuatie, op tv en in de Kamer. En kwamen voort uit de reactionaire subcultuur van complottheorieën, uitgesproken sympathie voor Rusland, afkeer van democratie, vaccins en pesterij van lhbtiq-minderheden. Aan de sfeer van negeren, bagatelliseren, ondergaan en hopen dat het vanzelf voorbijgaat in de samenleving, lijkt nu een einde te komen. Tenminste, bij een breder deel van het publiek dan tot nu toe.  Velen nemen zo te zien geen genoegen met een samenleving waarin op Prinsjesdag de koninklijke familie van het balkon wordt gefloten, dat  racistische tv-programma’s toelaat, waarin met het ‘n’-woord openlijk haat wordt gezaaid, met door honderdduizenden burgers op Twitter gelezen kwaadaardige onbewezen Twitter-roddels over corruptie van een wetenschapper. Met het kraken van de Nederlandse  vlag die massaal omgekeerd is opgehangen en zo  tot schaamlap van het boerenprotest is verworden.   Er  is een gevoel van ‘zo kan het niet langer’ te proeven. De lust tot wegkijken en incasseren verdampt – de racistische uitzending door Ongehoord Nederland bracht de gehele publieke omroep acuut op de been met een collectief protest, in niet mis te verstane termen. „Per direct uit het bestel”, zei directeur Kuipers van KRO-NCRV tegen NRC. De ombudsman van de omroep ontving 1.900 klachten.  Als dit doorzet  is een kantelpunt dichtbij, waar de vrije, begrensde publieke ruimte bij kan winnen. Het was zichtbaar in de unieke kabinetsactie om spontaan én collectief  de vergadering van de Tweede Kamer te verlaten. Een meer dan symbolische stap, nadat FVD-fractieleider Baudet zich te buiten was gegaan aan ongehoorde, ongefundeerde persoonlijke verdachtmakingen jegens de minister van Financiën. Zulke uitingen zijn  gevaarlijk voor de persoon en daarmee ondermijnend voor de democratie.  Is dergelijke grenzeloosheid een uiting van gekte, is het aandachttrekkerij, provocatie, tactiek of zit het nog anders? Wie het weet mag het zeggen. Maar het draagt niet bij aan het democratisch proces. In de Kamer zijn de verhoudingen tussen radicaal rechts, het kabinet en andere fracties ontspoord. Gisteren kwalificeerde PVV’er Wilders de afwezige minister Jetten (D66, klimaat en energie) nog als ‘klimaatpsychopaat’. Het viel weinigen meer op. Waarschuwingen voor het ‘hellend vlak’ komen daar te laat.  Politieke tegenstanders zijn onder leiding van radicaal rechts al een tijdje vijanden, die kennelijk gehaat mogen worden, gedemoniseerd en voor de Hoge Raad moeten worden gedaagd. PVV’er Wilders wenste deze week aangifte  tegen het hele kabinet te doen ‘wegens ambtsmisdrijf’. Het is ‘lock ’em up’ naar Trumpiaans model geworden.  Dat Kamervoorzitter Bergkamp deze keer Baudet na zijn aanval op minister Kaag (D66, financiën) het woord voor het verdere debat ontnam, is dan een stap vooruit ten opzichte van haar eerdere aarzelende, op verzoening gerichte aanpak. Dat gold ook voor de directie van het RIVM die de roddelaars Yves Gijrath en Erik de Vlieger binnen 24 uur tot intrekking van hun ‘bericht’ dwong. Grenzen zijn er niet voor niks. Wie ze vergeet, gooit z’n eigen vrijheden weg.  Correctie (22 september 2022): in een eerdere versie van dit artikel stond dat  de ombudsman 17.000 klachten kreeg. Dat moet  1.900 zijn en is hierboven aangepast. ||https://www.nrc.nl//nieuws/2022/09/22/kan-de-vlag-weer-recht-on-van-de-buis-en-twitter-opgeschoond-a4142913
2022-09-22||‘Je leven opbouwen lukt niet als je stilzit op de bank’||


In de serie ‘Weg van de oorlog’ volgt NRC een jaar lang zeventien Oekraïense vluchtelingen die naar Nederland en andere Europese landen gevlucht zijn.  Eens in de twee maanden doen we verslag van hun situatie. 
 Lees hier de afleveringen uit de serie



 In de serie ‘Weg van de oorlog’ volgt NRC een jaar lang zeventien Oekraïense vluchtelingen die naar Nederland en andere Europese landen gevlucht zijn.  Eens in de twee maanden doen we verslag van hun situatie.   Lees hier de afleveringen uit de serie Ruim zes maanden geleden vluchtte de Syrische Ahmad (36) naar Nederland. Nooit had hij verwacht er te gaan wonen. In 2011 woonde hij nog in Damascus met vrienden en familie. Zijn leven was „goed en omringd met liefde.” Totdat Syrië door oorlog verscheurd werd en Ahmad naar Oekraïne moest vluchten. „Ik was ontwricht. Ik miste mijn familie en kende de taal niet.” Toch wist hij na een tijdje een nieuw leven op te bouwen. Hij werd verliefd, kreeg een kind en rondde er zijn studie tot accountant af. Maar in 2022 brak ook in Oekraïne een oorlog uit.  In Nederland voelt Ahmad zich ontheemd en kapot gestreden. In Syrië was hij vriend, broer en kind, in Oekraïne was hij accountant, vader en man. Maar zijn oude identiteit lijkt na twee oorlogen grotendeels verdwenen.  Bij aankomst in Nederland wilde Ahmad daarom maar één ding: werken. „Ik wilde mijn leven weer opbouwen en dat lukt niet als je stilzit op de bank.” Hij belde de gemeente en ging met zijn voormalig gastgezin op zoek naar banen. Zijn zoektocht was succesvol. Sinds mei werkt hij als schoonmaker bij het internationale bedrijf UniTech in Coevorden. Het bedrijf reinigt kleding dat besmet is met nucleair materiaal. „Het is zwaar werk, maar ik ben dankbaar dat ik mag werken in Nederland,” zegt Ahmad. Inmiddels is zijn gezin ook in Nederland.    Dit zijn de routes die de vluchtelingen uit deze serie hebben gevolgd. We volgen de route van Ahmad, die in 2011 vluchtte uit Damascus. Terwijl zijn gezin in Kaloesj woont… is Ahmad aan het werk als accountant in Dnipro als de oorlog uitbreekt. Hij kan niet naar zijn gezin en moet als Syriër vluchten voor het rechtsextremistische Azovbataljon. Via Slowakije en Oostenrijk komt hij terecht in München… …en belandde in Nederland in de noodopvang in Harskamp. Na o.a. bij een gastgezin heeft Ahmad nu een huurwoning in Emmen, waar zijn vrouw en kind ook inmiddels zijn aangekomen. Werk is heel belangrijk voor Syriërs vertelt Ahmad. „Als je hard werkt, kun je familie onderhouden en een goede toekomst hebben. Syriërs zijn erg trotse mensen. We vinden het erg belangrijk om te studeren en zelf te werken voor ons geld.” Via Whatsapp stuurt hij een pdf van zijn CV. „Zie je, ik heb mijn hele leven gestudeerd om accountant te worden en ik spreek vier talen: Arabisch, Russisch, Oekraïens en Engels.” Het liefst zou Ahmad in Nederland dan ook als accountant aan de slag gaan. „Ik weet alleen niet hoe ik dat kan bereiken. Soms voelt het alsof mijn diploma’s hier minder waard zijn, omdat mensen mij alleen als vluchteling zien.”  Soms wordt hij moedeloos van het denken over de toekomst. „Dan denk ik aan alles wat ik vroeger had. Mijn huis, mijn baan, familie en vrienden. Het maakt me verdrietig dat ik opnieuw moet beginnen en niet weet hoe mijn toekomst eruitziet.” Maar stilstaan doet hij niet. „Dan kwijn ik weg in mijn verdriet. Ik wil zo veel mogelijk ondernemen.” Een week na het interview appt hij: „Misschien kan ik vrachtwagenchauffeur worden in Nederland? Ik houd wel van autorijden.” Ahmad wil uit veiligheidsoverwegingen niet met zijn achternaam in de krant. Zijn achternaam is bij de redactie bekend. Nina Folkerts  Hoe het met hem gaat? Aan de andere kant van de lijn zucht Andrii Stadnik diep. De 36-jarige data-analist is begin maart met zijn vrouw en drie kinderen gevlucht van Charkov naar het Deense Nærum, een buitenwijk van Kopenhagen. „Het leven is hier erg duur.” De uitkering die hij en zijn vrouw ontvangen – samen omgerekend 712 euro per maand – gaat op aan voedsel. Voor de huur blijft niets over. Het gezin woont in een gedeeld huis met vijftien kamers, speciaal voor Oekraïense vluchtelingen. Dat kost  ze 322 euro per maand. Hoewel het gezin de grootste kamer heeft, zou Stadnik graag een eigen woning hebben, met meer privacy. Maar daar heeft het gezin geen geld voor. Het kantoor waar Stadnik  in Oekraïne werkte is een week nadat de oorlog uitbrak verwoest. De honderd medewerkers zijn verspreid over heel Europa. Officieel werkt hij er nog, maar er is niets te doen en zijn Oekraïense salaris voldoet niet in het dure Denemarken. „Ik ben hier op zoek naar een baan, maar veel bedrijven eisen beheersing van de Deense taal”, vertelt hij. „Ik heb bij wel twintig bedrijven gesolliciteerd. Ze belden niet eens om te zeggen dat ik het niet was geworden.” Van vrijwilligers, inmiddels vrienden, leerde hij hoe de Deense arbeidsmarkt in elkaar zit. „Hier moet je als IT’er gemiddeld tien jaar werkervaring hebben”, legt hij uit, „in Oekraïne slechts drie tot vijf”. Met zijn tweeënhalf jaar in het vak komt hij zelfs niet in aanmerking voor een juniorfunctie.  Stadniks vrouw Anastasia had in Charkov een schoonheidssalon, maar door fysieke klachten werkt ze nu  niet. Het gezin wil verhuizen naar een goedkoper land. „Roemenië of Polen wellicht. Mijn moeder woont al twintig jaar in Italië, maar daar hoeven we niet zo dicht bij te wonen”, zegt hij lachend. Jamila Meischke  Op de eerste dag van de invasie vluchtte Vitali Lavryk met gezin een schuilkelder in Kiev in. „Ik heb het zelf niet gehoord, maar mijn kinderen zeiden dat er in de verte explosies klonken”, vertelt hij, chattend via Telegram. Ook de luchtalarmen en overrazende vliegtuigen op hun tocht richting Polen, gingen deels aan hem voorbij. Lavryk en zijn vrouw zijn doof, maar hun twee volwassen kinderen niet. „Ik ben gezond geboren, maar ik verloor jong mijn gehoor toen ik rodehond kreeg en werd behandeld met Sovjet-antibiotica”, legt hij uit. Vanwege zijn handicap mocht Lavryk Oekraïne verlaten, in tegenstelling tot  zijn zoon. Mannen van 18 tot 60 is verboden te vertrekken, al gelden er steeds meer uitzonderingen.  Opnieuw beginnen in een vreemd land in een vreemde taal is voor elke Oekraïense vluchteling ingewikkeld, maar voor iemand als Lavryk – drietalig in Russische, Oekraïense en internationale gebarentaal – is het extra moeilijk. Zeker om aan werk te komen. In Kiev was hij basketbalcoach op een school voor invalide kinderen. Hij wil graag weer aan de slag, want hij blijft liever niet afhankelijk van de financiële hulp zijn zoon, de staat, het Rode Kruis en de VN vluchtelingenorganisatie UNHCR die hij en zijn vrouw ontvangen. Gelukkig kunnen zij allebei een deel van zijn werk in Oekraïne online voortzetten, maar basketbaltraining via een scherm is niet hetzelfde.  In de zomer  appt Lavryk een smiley en de boodschap dat hij nu te druk is om vertellen hoe het met hem gaat, want hij heeft „een eerste klus”. Een paar dagen later vertelt hij: „Onlangs kregen we een aanbod om samen met een groep Oekraïners de ramen van een groot gebouw te wassen. We deden het in vier uur.” Hij is „tevreden met de betaling, maar fysiek moe.” Emilie van Outeren 





||https://www.nrc.nl//nieuws/2022/09/22/je-leven-opbouwen-lukt-niet-als-je-stilzit-op-de-bank-a4142635
2022-09-22||Dood van Marokkaanse Meriem (14) na abortus ‘raakt ons allemaal’||‘Hoeveel meiden en vrouwen moeten er nog sterven voor er iets verandert?” vraagt Ibtisamme Betty Lachgar zich af. Ze is mensenrechtenactivist, strijdt al jaren onder meer voor het recht op abortus en vrouwenrechten. Sinds vorige week hoort ze de roep om de abortuswet in Marokko te herzien luider worden, maar de aanleiding stemt haar heel treurig: de dood van een veertienjarig meisje. Het meisje uit Midelt, een provincie in het Atlasgebergte in het midden van het land, overleed afgelopen week na het ondergaan van een illegale abortus waartoe zij was gedwongen door haar 25-jarige verkrachter. De abortus werd in het huis van de verkrachter uitgevoerd door een verloskundige die in het regionale ziekenhuis werkt. Zij kreeg hulp van een technicus die zich voordeed als verpleger. Het meisje, Meriem, zou bij de ingreep te veel bloed hebben verloren, waardoor ze stierf. „Dit tragische verhaal van mannelijk geweld, van seksistisch en seksueel geweld, marteling en uitbuiting van minderjarigen, raakt ons allemaal”, zegt Betty Lachgar, oprichter van de Alternatieve Beweging voor Individuele Vrijheden (MALI). „De mannen beheersen ons lichaam, onze seksualiteit en ons leven. Overal is mannelijke dominantie te zien, zelfs binnen het gezin.” Op Twitter publiceerde Lachgar als protest een foto van zichzelf, zittend in een kleine ruimte gevuld met nepbloed. Gekleed in een zwart shirt en zwarte broek en met een gebalde vuist in de lucht poseert ze met haar benen wijd.  Met haar beweging MALI helpt ze vrouwen die hun zwangerschap willen beëindigen, maar niet naar de dokter kunnen, aan abortuspillen.   De dood van de tiener veroorzaakte veel woede onder de bevolking. Vooral vrouwenrechtenorganisaties spreken zich fel uit over de abortuswetgeving, waarin het plegen van een abortus wordt gecriminaliseerd. Printemps de la Dignité (Lente van de waardigheid), een collectief waarbij meerdere vrouwenorganisaties zijn aangesloten, eiste in een statement actie van de regering: „Wij willen dat medische abortussen bij wet worden gereguleerd in de zorg volgens de norm die door de Wereldgezondheidsorganisatie is vastgesteld. Er moet een plan ontwikkeld worden voor de preventie van ongewenste zwangerschappen. En seksuele voorlichting moet toegankelijker worden gemaakt voor meisjes en vrouwen.” In Marokko zouden dagelijks zeker vierhonderd vrouwen een illegale abortus ondergaan, volgens cijfers van vrouwenrechtenorganisatie l’AMPF. Zo’n abortus kost rond de driehonderd euro en wordt vaak uitgevoerd door onkundige mensen die snel wat willen bijverdienen. Bij ongeveer één op de twintig vrouwen die bij het baren van een kind overlijden, is de oorzaak een abortus.  De politie heeft de bij de dood van Meriem betrokken verloskundige – die vaker illegale abortussen heeft uitgevoerd – gearresteerd, evenals de technicus en de verkrachter. Ook de moeder van het slachtoffer werd door de politie meegenomen. Het is niet duidelijk wat haar rol is geweest bij het overlijden van haar dochter. Het slachtoffer is inmiddels begraven in haar geboorteplaats, Boumia.  De huidige abortuswet stamt uit de tijd dat de Fransen Marokko hadden gekoloniseerd. In het gewraakte artikel 453 staat dat een abortus strikt verboden is, tenzij anders de gezondheid en/of het leven van de vrouw in gevaar komt én haar partner toestemming geeft om de zwangerschap te beëindigen. Wanneer dit het geval is, moet er ook nog eens een gerechtelijke procedure worden gestart. Wie toch een (illegale) abortus ondergaat, riskeert behalve de dood ook een gevangenisstraf, van zes maanden tot vijf jaar. Dagelijks zouden in Marokko zeker vierhonderd  vrouwen een illegale abortus ondergaan In 2015 gaf de Marokkaanse koning Mohamed VI de opdracht aan de minister van Islamitische Zaken en Justitie om zich over de wet te buigen en die te herzien. In die herziening zou komen te staan dat vrouwen ook een zwangerschap mogen beëindigen bij verkrachting, incest of misvorming van de foetus. Dat voorstel kwam uiteindelijk niet door het parlement. In 2019 werd het debat weer flink aangezwengeld na de arrestatie van de kritische journalist Hajar Raissouni. Zij werd in augustus 2019 gearresteerd bij een kliniek waar zij en haar partner een afspraak hadden met een gynaecoloog. Volgens deze arts had Raissouni een behandeling ondergaan om een zwangerschap te beëindigen, maar zij ontkende dit. Tijdens de rechtszaak tegen haar kon Raissouni aantonen dat ze niet zwanger was en dus geen abortus had ondergaan, maar ondanks dat bewijs werd zij, evenals haar partner, veroordeeld tot één jaar cel. De arts kreeg twee jaar gevangenisstraf. Na aanhoudende protesten kregen in oktober van datzelfde jaar het stel én de arts een koninklijk pardon. Die protesten werden aangezwengeld door Moroccan Outlaws 490, een collectief dat direct na de arrestatie van Hajar Raissouni werd opgericht. Met die strijd won het collectief in 2020 de Franse Simone de Beauvoir-prijs  voor de strijd voor vrijheid van vrouwen. Inmiddels zet het collectief  zich in voor wat het noemt „de andere Hajars”. Sinds dinsdag kleuren socialemediaprofielen van Marokkanen groen en bevatten ze de hashtag #Meriem. „Na de dood van Meriem zagen we dat geen politicus er over sprak. Dat maakte ons verdrietig”, zegt Sonia al Tarab van Moroccan Outlaws 490. „Hoeveel slachtoffers moeten we nog betreuren? We zijn het zat”. „Het criminaliseren van abortus belet vrouwen niet om een abortus te laten plegen. Het verhindert hen alleen om dit op een waardige en veilige manier te doen”, zegt Ghita van Kouni Mra (Wees een vrouw).   Volgens Ghita is het zelfs onmogelijk hierover  een debat te voeren. „Dan krijg je te horen dat het islamitische wetten zijn en dat we daar niet aan mogen komen. Maar veel van onze wetten zijn helemaal niet islamitisch, maar eerder patriarchaal.” Volgens Ghita vinden fatale abortussen vooral in de lage sociale klasse plaats. Wie er het geld voor heeft, kan naar het buitenland of een privé-arts betalen voor een veilige abortus. Ghita en Lachgar zijn pessimistisch over verandering van de wet. „Er is geen discussie over abortusrechten als fundamentele vrouwenrechten. Mannen beslissen welke vrouwen mogen aborteren en welke niet, en in welke situatie”, zegt Lachgar. Al Tarab probeert nog wel hoop te hebben. „De maatschappij is aan het veranderen. Vrouwen zijn nu ook kostwinner. De wetten moeten dus ook veranderen en worden aangepast aan de tijd waarin we leven.”||https://www.nrc.nl//nieuws/2022/09/22/dit-tragische-verhaal-van-mannelijk-geweld-raakt-ons-allemaal-a4142909
2022-09-22||Zelfverzekerde Rutte zoekt steun voor ‘half af plan’|| Mark Rutte stopte twee snoepjes in zijn mond. Het was donderdag eind van de middag, de tweede dag van de Algemene Politieke Beschouwingen in de Tweede Kamer en de premier had al zo’n vijf uur lang vragen van fractievoorzitters staan beantwoorden. En of dat dan nu met zijn mond vol zou zijn, met SP’er Lilian Marijnissen tegenover zich – het leek hem weinig uit te maken. Of het kabinet de arbeidsmigratie onder controle had? „Nou”, zei Rutte, met ook nog zijn armen over elkaar, „er komen te weinig Polen. Omdat het in Polen zelf veel te goed gaat.” De ene opiniepeiling over Rutte en zijn vierde kabinet pakt nog slechter uit dan de andere en op Prinsjesdag zei hij al dat hij niet om het vertrouwen zou gaan „bedelen”. En dat is wat hij liet zien – in het belangrijkste debat van het jaar, over de Rijksbegroting: Rutte zag er ontspannen uit, maakte grapjes. Laurens Dassen van Volt zei dat een nederige houding van de premier gepast zou zijn, als je bedacht hoe weinig vertrouwen mensen nog hadden in de overheid, maar aan Rutte was dát advies overduidelijk niet besteed. Maar een heel enkele keer was hij geïrriteerd. Toen Jesse Klaver van GroenLinks hem debattrucs verweet bijvoorbeeld. In het debat, ’s ochtends, had Rutte gezegd dat hij „een compromis had gesloten” met Klaver over een ‘plafond’ voor de energierekening en Klaver vond dat „een techniekje, je opponent tegen je aandrukken”. „Terwijl we helemaal niks hebben afgesproken.” Het idee van zo’n plafond hadden GroenLinks en de PvdA eerder al samen bedacht, en de twee partijen vonden eind vorige week, toen het kabinet het overnam, dat ze daar weinig erkenning voor kregen. Minister van Financiën Sigrid Kaag probeerde het daarna goed te maken, de partijleiders mochten langskomen, en in het debat in de Tweede Kamer nodigde Rutte Klaver en PvdA’er Attje Kuiken uit om er samen met de coalitiepartijen verder over te praten. Wat tot irritatie leidde bij Joost Eerdmans van JA21: mocht híj niet meedoen? „Ik krijg het idee dat de onderhandelingen al begonnen zijn.” Maar zo makkelijk wilden GroenLinks en PvdA, die nodig zijn voor een meerderheid in de Eerste Kamer, niet in een soort ‘constructieve oppositie’-rol terechtkomen. En dus begon Klaver over de ‘truc’ van Rutte. „Dat vond ik niet zo heel fijn”, zei Rutte. „Het is niet zo dat ik zeg: ‘We laten de mensen in de steek.’” Klaver vond dat Rutte moest beloven: we laten deze winter geen gezin in de steek. „Whatever it takes”, zei Klaver Rutte voor. Dat wilde Rutte alleen doen als Klaver ermee bedoelde: het kabinet zou niet toestaan dat huishoudens werden afgesloten van gas en licht. Maar niet „whatever it takes” als het ging om de hele energierekening „te compenseren”. Dat vond Rutte „een compromis” met Klaver – waar hij tevreden bij keek. In het debat werd duidelijk dat Rutte IV met het ‘plafond’, in de woorden van SP’er Marijnissen, een „half af plan” had gepresenteerd. Er was nog zoveel onduidelijk over dat idee dat een groot deel van het debat opging aan discussie over details. Hoe ver wilde het kabinet precies gaan met meebetalen en voor welke groepen níet? Sylvana Simons (BIJ1), Caroline van der Plas (BBB) en zelfstandig Kamerlid Pieter Omtzigt kwamen met verhalen over mensen met ernstige aandoeningen die apparaten moesten opladen, warmte om zich heen nodig hadden, en dus nooit, zoals de bedoeling is van het kabinet, konden bezuinigen op hun energieverbruik. Ook de fractievoorzitters van de coalitiepartijen VVD, D66, CDA en ChristenUnie hadden er veel vragen over. Wat als je veel geld had uitgegeven voor een warmtepomp en dus geen gas meer had, maar daardoor wél veel elektriciteit gebruikte? En wanneer kwam er een echt plan om kleine ondernemers te helpen? Rutte wilde „heel precies” zijn en geen „verwachtingen wekken”, wat vooral betekende dat hij niets wilde beloven – de plannen zelf moeten nog verder worden uitgewerkt. „Ik weet niet of het ook gaat lukken. We gaan ons best doen, maar er zijn geen garanties.” Rutte bleef wel de woorden whatever it takes herhalen en gebruikte de hele dag ook veel ándere Engelse woorden. Op losse toon had hij het over „housing first” toen het over de zorg ging, en over de „determination” waarmee Oekraïne terrein aan het terugwinnen is. Hij zei „dat uiteindelijk Ukraine will prevail”. Rutte zei ook dat hij van plan is om ná zijn bezoek aan de Algemene Vergadering van de VN in New York, vrijdag en zaterdag, van plan is om „podia te zoeken”: hij wil Nederlanders „bewuster maken” van wat er in Oekraïne op het spel staat. Zoals andere Europese leiders al veel eerder hebben gedaan. Of dat in een tv-toespraak zal zijn of een lezing, zei hij niet. Wat hij wilde bereiken, zei hij: „Dat Oekraïne niet uit de headlines verdwijnt”. Rutte zou de stemmingen over de moties, over de Rijksbegroting, donderdagavond niet afwachten – dan was hij al onderweg naar de VS.||https://www.nrc.nl//nieuws/2022/09/22/zelfverzekerde-rutte-zoekt-steun-voor-half-af-plan-a4142908
2022-09-22||‘Kinderen nemen soms restjes mee als lunch naar school: een frikandel  of koude friet’|| Half acht in de ochtend duwt ouderconsulent Rachida Azzouzi (53) de deur open van basisschool Kasteel Spangen in Rotterdam. Haar werkdag begint eigenlijk een uur later. Maar ze zorgt nu ook voor een gezond ontbijt voor de kinderen, dus moet ze vroeg op om brood klaar te maken. Tegen achten staan vijf moeders en Rachida Azzouzi rond een tafel. Een tweeling uit groep 7 komt helpen. Een grote stapel bruine boterhammen met kaas gaat in verschillende plastic bakken. Dan volgen boterhammen met chocoladepasta en jam. Pakken melk. Mandarijntjes. Appels. Voor de zomervakantie bekeek Kasteel Spangen een maand lang of er behoefte was aan ontbijt op school. Nu maken 120 van de 235 kinderen er gebruik van. Die 120 groeien niet allemaal op in armoede, onderstreept Azzouzi. „Maar als alleen de kinderen van wie de ouders te weinig geld hebben zouden ontbijten, is dat stigmatiserend. Dus is het ontbijt beschikbaar voor allemaal.” In dit stadsdeel, Delfshaven, krijgen de kinderen van nog drie andere basisscholen ontbijt in de klas. Bij de helft van de kinderen op naar schatting honderd Rotterdamse basisscholen zijn de financiële problemen thuis zo groot, dat hun ouders de boodschappen soms niet meer kunnen betalen. Of de energienota, of de huur. Dat blijkt uit berekeningen van het Jeugdeducatiefonds, die als definitie voor „relatieve armoede” aanhoudt: 150 procent van het sociaal minimum (ongeveer 2.000 euro netto voor een stel met twee of meer kinderen, inclusief toeslagen). Volgens voorzitter Hans Spekman – voormalig Tweede Kamerlid voor de PvdA  én oud-partijvoorzitter – geldt dat voor 1.800 van de ruim 7.000 basisscholen in Nederland. Die scholen mogen bij het fonds 10.000 euro per jaar aanvragen voor  kleine ingrepen die het leven van een leerling, of een groep leerlingen, verbeteren. Een bed, ontbijtpakketten, een fiets. 445 scholen zijn aangesloten. Er is een wachtlijst. Vorige week werd bekend dat een 11-jarige leerling van basisschool De Catamaran in Rotterdam  in de klas duizelig was geworden van de honger. Hij had drie dagen niet gegeten, zo bleek. Het geld was op. Niemand wist dat op school, tot hij onwel werd. Iemand van school deed vervolgens snel – en discreet – boodschappen voor het gezin. Negen partijen in de Tweede Kamer stelden vragen over de jongen. Minister Carola Schouten (Armoedebeleid, ChristenUnie) vertelde dat haar ambtenaren meteen zijn nagegaan op welke basisscholen leerlingen zitten bij wie de armoede thuis zo groot is dat het ten koste gaat van eten kopen. En of op die scholen op korte termijn ontbijt kan worden geserveerd. Maar, zei Schouten erbij, kinderarmoede halveren – de ambitie van het kabinet-Rutte IV –  „wordt moeilijk”.  Door de hoge inflatie en energieprijzen leeft nu 6,7 procent van de bevolking onder de armoedegrens, stelt het Centraal Planbureau (CPB). Dat percentage zou vanaf begin volgend jaar moeten dalen tot 4,9 procent door de tijdens Prinsjesdag aangekondigde maatregelen voor de laagste inkomens, aldus het CPB en Sociaal en Cultureel Planbureau (SCP) in een dinsdag gepubliceerde verkenning. Het minimumloon, de bijstand en de AOW stijgen in januari met 10 procent. De zorg- en huurtoeslag gaan omhoog, net als het kindgebonden budget. Zonder die maatregelen zou volgend jaar ruim 9,5 procent van de kinderen onder de armoedegrens leven. Ik ontmoet ouders die elke dag aan het overleven zijn Lieke Walraven sociaal werker Om ontbijt te verzorgen op vijfhonderd scholen met de grootste armoede, voor de komende drie maanden tot de koopkrachtmaatregelen ingaan, zou 4 miljoen euro nodig zijn, zegt Spekman. „Details zijn nog niet duidelijk. Wel dat er geld wordt vrijgemaakt en dat we het op zeer korte termijn gaan inzetten”, laat de woordvoerder van Schouten weten. Armoede is er in Rotterdam al veel langer. Maatschappelijk werkers die op scholen werken, zijn dan ook niet verbaasd over berichten over hongerige leerlingen. Ja, het zijn er meer sinds de inflatie en energierekening omhoogschoten, vertelt Lieke Walraven, maatschappelijk werker op de CSBO Bergkristal in Rotterdam-Noord – een basisschool voor kinderen die extra ondersteuning nodig hebben. Maar nieuw is het niet.  Op haar school groeien 60 van de 102 leerlingen op onder de armoedegrens. En de Bergkristal hanteert een „strenge definitie van armoede”, vult Hans Spekman aan, die op bezoek is als voorzitter van het Jeugdeducatiefonds. „Bij hen moet je echt creperen hoor om tot de ‘armen’ te worden gerekend. Eigenlijk moet je ook de ouders meetellen die werken en die het lukt om spaarzaam te leven. De mensen die het nét redden op een heel laag inkomen.” Om te functioneren op school hebben kinderen een goeie nachtrust nodig (een bed en stilte), ontbijt, bewegingsruimte buiten én geen stress, legt Lieke Walraven uit. „Er is veel stress. Ik ontmoet ouders nu die elke dag aan het overleven zijn.” Walraven gaat op huisbezoek bij álle leerlingen van de school om zo het vertrouwen te winnen van de ouders. Ze staat ook elke ochtend voor de schooldeur. Zij weet de weg naar tal van fondsen en instanties die hulp kunnen bieden.   Ook Spekman kijkt niet op van de groeiende groep kinderen die ’s ochtends niet eet. Of die geen bed hebben om in te slapen. „Eén op de twintig kinderen in Nederland heeft geen bed. Die slapen op de vloer. Er is een schaduwwereld in Nederland, die best groot is. Die zien de meeste mensen niet. Hij heeft invloed op de levens van kinderen.”  Die ouders werken niet of werken juist veel – ’s nachts of  ’s avonds – voor een laag loon. In de thuiszorg, de catering, schoonmaak, beveiliging. Spekman: „Er is voortdurend stress thuis, over geld. Dat was al zo voor de inflatie, maar die groep groeit nu. Als een ouder meer hulp nodig heeft, dan moet je er voor ze zijn. Ze hebben soms grote schulden. Wat doe je dan als je ineens een rekening krijgt: 2.000 euro naheffing?” In sommige wijken waar het Jeugdeducatiefonds bijspringt is het ook onveilig. Drugsoverlast, vaders met losse handjes. „Ouderconsulenten en maatschappelijk werkers van school gaan op huisbezoek bij leerlingen. Maar soms zegt de politie, want die weet dat: ‘Het is daar niet veilig. Er zitten verslavingsprobleem achter. Wees voorzichtig of ga niet langs’.” Ouderconsulent Rachida Azzouzi in Spangen, die op verschillende scholen werkte, zag de afgelopen jaren dat er kinderen waren zonder lunchtrommeltje. „Zij kregen een boterham van een klasgenoot. Of ze hadden wel wat bij zich, maar het waren restjes: een frikandel of koude frietjes.” Ze houdt haar hart vast voor de komende tijd. „Mensen die het al krap hadden, krijgen het de komende tijd nog moeilijker. Ze bezuinigen op alles en dat gaan de kinderen voelen: eten, kleding, sportclubs.” Als de boterhammen op zijn en de lessen begonnen, drinkt ze koffie met andere moeders. Door de vertrouwensband die ze heeft, vertellen ze het haar als er problemen zijn. Azzouzi probeert ze te helpen of door te verwijzen. Ze vertelt over regelingen zoals bijvoorbeeld de energietoeslag die mensen kunnen aanvragen. „Vaak hebben ze het al gedaan, of hebben hun kinderen het al gezegd, maar er zijn er altijd een paar die het niet weten.”  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/kinderen-nemen-soms-restjes-mee-als-lunch-naar-school-een-frikandel-of-koude-friet-a4142907
2022-09-22||Prijzen voor gas en licht stijgen flink per 1 oktober, grote verschillen per leverancier||Vanaf 1 oktober gaan de energieprijzen in Nederland flink omhoog. Cijfers van prijsvergelijkers Independer en Gaslicht.com laten zien dat de gasprijzen in sommige gevallen stijgen met meer dan 50 procent. Bij stroom gaat het om stijgingen van rond een derde. Vanaf 1 januari neemt de overheid met een prijsplafond een deel van de kosten voor de consument voor haar rekening. Per leverancier verschillen de prijzen sterk. Een kubieke meter gas is vanaf oktober bij Eneco bijvoorbeeld 3,39 euro, 1,40 euro duurder dan bij Essent (1,99 euro). De stijgingen zijn overigens niet voor alle consumenten hetzelfde, aldus de NOS, die eerder over de cijfers schreef. Prijzen kunnen verschillen afhankelijk van het type contract, kortingen of het instapmoment.  Bij hogere gasprijzen loopt binnenkort met name de overheid in de kosten. Het kabinet heeft een prijsplafond afgesproken, wat inhoudt dat consumenten tot aan een gebruik van 1.200 kuub gas of 2.400 kilowattuur elektriciteit een vast bedrag betalen. Consumenten die meer gebruiken, betalen daarvoor de marktprijs.  Bij de grootste energieleverancier van Nederland Essent, waar een kuub gas van 1,51 naar 1,99 euro gaat, zou de overheid maximaal 593 euro per jaar moeten bijleggen. Het is nog niet duidelijk of energieleveranciers dat precieze bedrag krijgen, omdat het kabinet de details van de compensatieregeling nog moet uitwerken. Rusland exporteert sinds het begin van de oorlog in Oekraïne veel minder gas naar Europa, waardoor de prijzen omhoog zijn geschoten. Volgens voorlopige cijfers van het Centraal Bureau voor de Statistiek was de gemiddelde consumentenprijs van aardgas 35,6 cent per kubieke meter in augustus 2021. Een jaar later lag die prijs op 211,5 cent – een verzesvoudiging. 
 Correctie (22 september 2022): In een eerdere versie van dit bericht stond in het rekenvoorbeeld dat de overheid maximaal 593 euro per maand moet bijleggen. Het gaat hier om 593 euro per jaar. Dat is in deze versie aangepast.||https://www.nrc.nl//nieuws/2022/09/22/prijzen-voor-gas-en-licht-stijgen-flink-per-1-oktober-grote-verschillen-per-leverancier-a4142889
2022-09-22||Voor het eerst meer katholieken dan protestanten in Noord-Ierland||Noord-Ierland telt voor het eerst in zijn 101-jarig bestaan meer katholieken dan protestanten. Dat blijkt uit een census waarvan de resultaten donderdag zijn gepubliceerd. Ierse media spreken van een „historische verschuiving” die naar verwachting politieke gevolgen zal hebben. Uit de cijfers blijkt dat het percentage katholieken redelijk constant blijft, maar dat het aantal protestanten verhoudingsgewijs terugloopt. In de vorige – in 2011 gehouden – telling identificeerde nog 48 procent van de respondenten zich als protestants en 45 procent als katholiek. In de in 2021 afgenomen census (waarvan de resultaten nu gepubliceerd zijn), ligt die verhouding op 43,5 procent protestants en 45,7 procent katholiek.  Noord-Ierland werd in 1921 gesticht om het toen voor ongeveer twee derde protestantse gebied af te scheiden van het katholieke Ierland. Het werd onderdeel van het Verenigd Koninkrijk, dat eveneens merendeels protestants was. De veranderende confessionele samenstelling van het land geeft naar verwachting een impuls aan de Noord-Ierse beweging die er voor strijdt om het land los te weken van het VK en bij Ierland te voegen.  „De resultaten van vandaag zijn opnieuw een duidelijke aanwijzing dat er op dit eiland historische veranderingen plaatsvinden”, aldus nationalistenleider Michelle O’Neill donderdag. Haar partij Sinn Féin, dit jaar voor het eerst de grootste in het Noord-Ierse parlement, ziet in de censusresultaten extra reden voor een referendum over een verenigd Ierland. Sinds de Brexit, waar 56% van de Noord-Ierse kiezers tegen was, zet Sinn Féin zich steeds feller in voor onafhankelijkheid van het VK. ||https://www.nrc.nl//nieuws/2022/09/22/census-voor-het-eerst-meer-katholieken-dan-protestanten-in-noord-ierland-a4142882
2022-09-22||Watermanagers waren afgelopen zomer beter voorbereid op de grote droogte|| Het was weer een droge zomer. „De droogtesituatie was extremer dan in 2018”, stelt waterexpert Harold van Waveren van Rijkswaterstaat, verwijzend naar de op een na droogste zomer ooit gemeten – na 1976. Het heeft de afgelopen weken behoorlijk geregend en inmiddels overtreft de vraag naar water niet langer het aanbod en geldt alleen de code ‘dreigend watertekort’ in plaats van ‘feitelijk watertekort’. Minister Harbers (Infrastructuur en Waterstaat, VVD) heeft het ruim zeven weken geleden ingestelde ambtelijke crisisteam tegen de droogte ontbonden. Deze zomer, het seizoen loopt van april tot en met september, eindigt vermoedelijk bij de 5 procent droogste in de historie, meldt het KNMI. Vooral in het oosten was het zogenoemde neerslagtekort groot. De schade is evenals in vorige droge zomers aanzienlijk, hoewel vermoedelijk minder groot doordat watermanagers er beter tegen waren gewapend, vlotter samenwerkten en ook het bewustzijn in de samenleving is vergroot. Precieze cijfers zijn er nog niet, maar de grootste schade lijkt te zijn toegebracht aan landbouw en scheepvaart. Door de lage waterpeilen op met name de Rijn konden schepen minder vracht vervoeren, en ook waren er lange wachttijden bij sluizen. De meeste beperkingen zijn daar nu opgeheven.  De oogsten zijn niet mislukt, al maken de boeren wel melding van „lagere opbrengsten” van gewassen als aardappelen en uien, en „slechte” opbrengsten van maïs en gras voor het vee. „Veel van de gewassen zijn door de droogte eerder begonnen met de vruchtvorming en rijping, wat resulteert in lagere opbrengsten. De neerslag maakt helaas veel van de ontstane schade niet meer ongedaan”, stelt akkerbouwer Joris Baecke, portefeuillehouder bodem & water bij boerenorganisatie LTO Nederland. Overigens zijn de regionale verschillen groot. Ook hebben veel boeren en tuinders geleerd zich aan te passen. „Adaptief ondernemerschap”, noemt LTO dat. De onlangs gevallen neerslag is onvoldoende om in één klap een einde te maken aan de gevolgen van de droogte voor natuur en bodem. „Het zal nog echt even duren voordat alle lage grondwaterstanden zijn aangevuld. Ook de verzilting speelt nog. De effecten op de natuur hebben hun sporen nagelaten. Veel natuur is veerkrachtig, maar helaas geldt dat niet voor alle natuur”, stelt een woordvoerder van de Unie van Waterschappen. Volgens Rijkswaterstaat heeft vooral natuur in hoger gelegen delen van het land te lijden gehad, met name het oosten, waar lastig extra water naartoe kan worden gebracht, zoals in het westen wel is gedaan. De grootste angst van waterschappen in tijden van droogte is dat veendijken uitdrogen, scheuren en zelfs bezwijken, zoals  in 2003 in het Utrechtse Wilnis.  Dat is niet gebeurd. „Veel waterschappen voorzien hun veendijken van een kleilaag, om scheurvorming door droogte te voorkomen. Hierdoor is het aantal droogtegevoelige dijken en kaden de afgelopen jaren erg afgenomen”, aldus de waterschappen.  Effectief waren ook maatregelen zoals het langer hoog houden van het waterpeil in het voorjaar en regionale verboden op het sproeien van landbouwgronden met grondwater.||https://www.nrc.nl//nieuws/2022/09/22/watermanagers-waren-afgelopen-zomer-beter-voorbereid-op-de-grote-droogte-a4142890
2022-09-22||Ombudsman NPO begint onderzoek naar Ongehoord Nederland na klachtenregen||Margo Smit, ombudsman van de NPO, gaat onderzoek doen naar Ongehoord Nederland (ON). Aanleiding zijn de ruim 1.900 klachten die zij in een week tijd binnenkreeg over de omroep. De klachtenregen volgde op een item bij ON, waarin werd gesproken over racisme van zwarte mensen jegens witte mensen. Tegen NRC zegt Smit dat de klachten over ON niet alleen klachten over racisme gaan „maar ook over desinformatie en misinformatie”. Smit benadrukt dat er niets over racisme in de journalistieke code van de NPO staat, maar dat ze omroepen wel aan de waarden van de NPO kan houden. De ombudsman zegt haar onderzoek binnen drie maanden af te ronden. „Daarna is het weer aan de staatssecretaris”, aldus Smit. Het item, dat ON vorige week donderdag uitzond, betrof een montage van socialemediavideo’s met daarin mishandelingen van witte mensen door zwarte mensen, volgens presentatrice Arlette Adriani om „de minder belichte zijde van racisme” aan te tonen. Context bij de getoonde video’s ontbrak en presentatrice Raisa Blommestijn gebruikte veelvuldig het n-woord en sprak van „blankofobie”. Uit onderzoek van het programma Pointer bleek later dat een racistisch motief ontbrak in alle vier de video’s uit de montage. Frederieke Leeflang, de voorzitter van de raad van bestuur van de NPO, liet na de uitzending weten dat ON met het item „de grens van de redactionele vrijheid bereikt” had. Zelf was de omroep zich van geen kwaad bewust. ON stelde in een reactie „niemand [te] willen beledigen” en niets te moeten hebben „van racisme, discriminatie of het oproepen tot geweld”. In juli kreeg ON al een boete van bijna een ton voor het schenden van de journalistieke code van de publieke omroep. Die boete kwam voort uit een eerder onderzoek van ombudsman Smit, die had geconcludeerd dat de omroep feiten en meningen in zijn programma’s niet genoeg weet te scheiden en fungeert als doorgeefluik.||https://www.nrc.nl//nieuws/2022/09/22/ombudsman-npo-begint-onderzoek-naar-ongehoord-nederland-na-klachtenregen-a4142888
2022-09-22||Opinie | Decadent links geeft radicaal-rechts alle ruimte||Radicaal-rechts stevent volgens de peilingen af op een ruime zege bij de Italiaanse verkiezingen van zondag. Giorgia Meloni, een politica met een post-fascistische achtergrond, lijkt de grote winnaar te worden. Dat is niet zozeer haar verdienste, maar eerder de schuld van haar zwakke tegenstanders.  Eveline Rethmeier is journalist en was correspondent in Italië voor onder andere RTL. Europa slaakte een zucht van verlichting toen de oud-president van de Europese Centrale Bank, Mario Draghi, anderhalf jaar geleden aantrad als premier van Italië. Eindelijk kreeg Italië een stabiele regering, die uitgesproken pro-Europees was en niet haar huishoudboekje te buiten zou gaan. Bovendien zou Italië zo’n 200 miljard euro ontvangen uit het corona-steunfonds. Het leek de ultieme kans voor Italië: een premier van zijn statuur, gesteund door een brede meerderheid in het parlement, en voor het eerst in lange tijd niet met een kaasschaaf maar met een flinke zak geld.  Ook de bevolking stond massaal achter Draghi: tweederde van de Italianen steunde hem bij zijn aantreden in februari 2021. Daarvan was nog altijd een (indrukwekkende) 50 procent  over bij zijn vertrek afgelopen zomer. Opvallend, want de onvrede is groot in Italië. Dat Italianen, van links tot rechts, achter Draghi en zijn regering stonden, wijst op het verlangen naar stabiliteit en politieke rust. Het maakt het des te opvallender dat, twee maanden later, radicaal-rechts de verkiezingen lijkt te gaan winnen.  Na een bijzonder korte campagne – in augustus staat het land traditiegetrouw zo goed als stil – torent Giorgia Meloni boven de andere partijen uit.  Hoewel er geen actuele stand bekend is –  peilingen zijn in de laatste twee weken tot de verkiezingen verboden – is bekend dat Italianen in de laatste dagen graag  op de kar van de winnaar springen. Aangezien deze strijd een duidelijke koploper heeft, zou Meloni zondag zo maar eens 30 procent kunnen halen. Haar partij Fratelli d’Italia was voor kort een post-fascistische splinterpartij en kan straks de grootste partij van Italië zijn. Een sterker contrast met de sobere, zakelijke professor Draghi lijkt nauwelijks denkbaar. Dat Giorgia Meloni in korte tijd zo veel Italianen naar haar uiterst rechtse flank heeft getrokken, toont een gebrek aan visie van de partijen op links en in het midden. Het lijkt alsof het voor hen ook te snel is gegaan. Ze knipperden even met hun ogen, vochten een paar interne ruzies uit,  distantieerden zich van partijen een paar tinten linkser of rechtser, en opeens stevent Italië af op de meest rechtse regering sinds de Tweede Wereldoorlog.  Giorgia Meloni heeft weliswaar haar toon gematigd en uit zich minder eurosceptisch dan de afgelopen jaren, maar Europa zal met haar een premier krijgen die zeer nationalistisch is, van een partij die tot op de dag van vandaag flirt met neofascistische groeperingen. De beloftes van belastingverlagingen en een verhoging van de pensioenen doen vrezen voor clashes met Brussel die de hele Europese Unie zullen raken. En ook op het gebied van migratie zal Europa te maken krijgen met een Italië dat een eigen, hardere koers zal varen. Meloni vertegenwoordigt een stroming binnen de EU waarin statelijke autonomie leidend is. Ze steunt de Hongaarse premier Viktor Orbán en haar partij stemde deze week in het Europees Parlement tegen financiële sancties voor het ondermijnen van de rechtsstaat.  In Italië maken minderheden zich grote zorgen. Meloni is uiterst conservatief en wil vrouwen „het recht geven om niet voor een abortus te kiezen”. Linkse partijen hebben de afgelopen weken weinig anders gedaan dan waarschuwen voor een uiterst rechtse regering. In interviews en campagnebijeenkomsten bestempelden ze Meloni als het absolute kwaad. In Italië is het een beproefde manier van campagne voeren. Berlusconi waarschuwt al sinds de jaren negentig dat de communisten aan de macht komen als rechts de verkiezingen niet wint. Links waarschuwt sinds de Tweede Wereldoorlog voor een terugkeer van het fascisme. Maar met het verstrijken van de tijd boezemen deze linkse en rechtse fantomen uit het verleden steeds minder angst in. De obsessie met de tegenstander heeft ervoor gezorgd dat links zijn eigen boodschap en toekomstvisie nauwelijks heeft overgebracht. De obsessie met de tegenstander heeft ervoor gezorgd dat links zijn eigen boodschap en toekomstvisie nauwelijks heeft overgebracht De Italiaanse verkiezingen kennen doorgaans een zeer hoge opkomst. Zondag zal een recordaantal Italianen niet gaan stemmen. Vooral veel jongeren blijven thuis. Het is te gemakkelijk om daar alleen maar onverschilligheid in te zien. Het is een dieper probleem dat erop wijst dat een groot deel van Italië zich niet vertegenwoordigd voelt.  Daarnaast zijn de pro-Europese en gematigdere partijen op links en in het midden verdeeld. Linkse leiders kwamen met name in het nieuws wanneer zij samenwerkingen uitsloten, ondanks de grote gelijkenissen tussen politieke agenda’s en programma’s. De ego’s bleken vele malen groter. Ze verspeelden kostbare woorden en tijd aan de poppetjes in plaats van aan urgente thema’s als klimaatverandering en sociale gelijkheid. Zo hebben zij een ruime meerderheid van de Italianen die níet rechts stemt – en gruwelt van deze zeer rechtse coalitie – in de steek gelaten. En hebben ze er bewust voor gekozen op voorhand de verkiezingen te verliezen van een verenigd rechts blok.    Het getuigt van arrogantie en gebrek aan inzicht te denken dat met een extreem figuur als Giorgia Meloni op rechts de stemmen op links vanzelf zouden binnenvloeien. Links is al veel langer (en niet alleen in Italië) de aansluiting met het volk kwijt en heeft thema’s waar wezenlijke zorgen over zijn, zoals migratie,  laten kapen door populistisch rechts. Het is de zelfgenoegzaamheid die de kiezer in de armen drijft van populistische partijen met simplistische oplossingen voor complexe problemen.  Door de partijen op het midden en links is met dedain en apathie gereageerd op de opkomst van Fratelli d’Italia en leider Giorgia Meloni. Zo noemde partijleider Carlo Calenda de manier waarop Meloni sprak „alsof ze in de bar stond”.  In plaats van te kijken naar wat de partijen bindt ten opzichte van een zeer rechtse conservatieve partij, concentreerden hun leiders zich op onderlinge verschillen en vetes uit het verleden. In de volle overtuiging dat een partij als Fratelli d’Italia, met zo’n dubieus verleden nooit de verkiezingen kan winnen. Toch wijst alles erop dat dat precies is wat er zondag gaat gebeuren.||https://www.nrc.nl//nieuws/2022/09/22/decadent-links-geeft-fascisme-alle-ruimte-a4142887
2022-09-22||Na ruim dertig jaar is het Evoluon weer een museum. Met de boodschap: &#8216;Vroeger was niet alles beter!&#8217;||De allergrootste crisis van dit moment is: denken dat deze tijd een crisistijd is. Wie zwaar toe is aan lichtere gedachten kan terecht in Eindhoven, want het Evoluon gaat weer open voor publiek – de afgelopen ruim dertig jaar waren er alleen besloten congressen.  Een expositie met een opwekkende boodschap markeert de heropening. Titel: RetroFuture. Over: ‘De geschiedenis van de toekomst.’  Maar eerst even gewoon terug naar het verleden. Het Evoluon is al sinds 1966 een iconisch bouwwerk. Als een immense ufo staat het in het westen van Eindhoven. Het was een geschenk aan de lichtstad van Philips ter ere van het 75-jarige bestaan van het bedrijf. Het zou tonen hoe techniek het leven steeds lichter en mooier kan maken.  Tegelijk maakte Philips van het Evoluon ook een beetje een showroom. Het bedrijf etaleerde hier, geheel passend in de tijdgeest van toen, een stralende toekomst vol technologische vooruitgang. Astronauten maakten de ene ruimtereis na de andere; miljoenen mensen zaten gekluisterd aan  de televisie die was doorgedrongen tot vrijwel alle huiskamers.  Het Evoluon ontving miljoenen bezoekers die   er alvast konden spelen met nieuwe technologische vondsten voor in huis. Totdat Philips in de loop van de jaren 80 wegzakte in een crisis; het Evoluon sloot in 1989 z’n deuren voor het grote publiek.   Het nieuwe Evoluon, dat vanaf komende zondag dat publiek weer ontvangt, gaat verder waar het vorige was gebleven. „Het is onze plicht optimistisch te zijn over de toekomst”, zegt  kunstenaar en filosoof Koert van Mensvoort, de drijvende kracht achter de wederopstanding.  Te zien in RetroFuture (rechtsonder op de foto): de auto annex tijdmachine uit de film Back to the Future. Foto Jip Barth
 Van het enigszins naïeve vooruitgangsgeloof uit de sixties is nu geen sprake. In de exposities wil het Evoluon verhalen vertellen die van alle tijden zijn, die tot nadenken stemmen. Om alvast discussies te voeden, geeft optimist Van Mensvoort enkele voorbeelden van pessimisme dat later ongegrond bleek te zijn: „Aristoteles schreef 2.300 jaar geleden: ‘De steden worden te groot, en daardoor onbestuurbaar.’ Kerkvader Tertullianus waarschuwde in de derde eeuw na Christus al voor het gevaar van overbevolking. In 1968 waarschuwde Paul Ehrlich voor massale sterfte door hongersnood, in zijn boek The Population Bomb. Wat zien we nu? Mondiaal gezien is sterfte door overgewicht enorm toegenomen en door honger juist gedaald.” Waarop Van Mensvoort overigens nog wel een disclaimer laat volgen: „Natuurlijk heeft de mensheid enorme problemen te overwinnen: klimaatverandering, pandemieën, voedseltekorten in delen van de wereld, oorlogen. Het punt is: pessimisme werkt verlammend en kweekt angst. Dit  ondermijnt de ontwikkeling van nieuwe kennis en creativiteit.” De openingstentoonstelling is er dan ook een met een missie, zo blijkt uit de begeleidende teksten: bezoekers ‘future-proof maken’, want als het verleden één patroon toont, dan dit: ‘De toekomst herhaalt zich voortdurend.’ En vooral ook: ‘Vroeger was niet beter!’  Simpele, eenduidige verhalen worden in RetroFuture niet verteld. Geen: kijk eens hoe Leonardo da Vinci ruim vijfhonderd jaar geleden al vliegtuigen ontwierp! Da Vinci ontbreekt niet in het nieuwe Evoluon, maar is daar wel in een context geplaatst van heel wat successen en mislukkingen in de geschiedenis van de luchtvaart.  Enkele dagen voor de opening is de expositie nog volop in aanbouw. Curator Mieke Gerritzen leidt rond. „Dit gebouw is overweldigend”, zegt zij op de begane grond, in het midden van een cirkelvormige bouwwerk, afgedekt door een immense koepel. Hoe toon je in dit futuristische gebouw verhalen die van álle tijden zijn? Over angst voor de toekomst. Over wilde voorspellingen, die vaker niet dan wel zijn uitgekomen. Over gekke vondsten, die achteraf bezien helemaal niet zo gek zijn gebleken.  Gerritzen: „De film 2001: A Space Odyssey van Stanley Kubrick heeft mij op het idee gebracht om verschillende tunnels onder de koepel van het Evoluon te bouwen. Die zorgen voor aparte werelden, verschillende perspectieven binnen de immense ruimte van het gebouw als geheel.” Klik voor volledige foto: Kubricks tunnel is een klassieke scène uit de filmgeschiedenis: astronaut Dave Bowman (gespeeld door Keir Dullea) maakt hierin een tijdreis, omringd door hallucinerende stralen, die sneller gaan dan het licht. In haar tunnels toont Gerritzen ‘eeuwige dromen’ en ‘tijdloze uitdagingen’. Al duizenden jaren laten wetenschappers en kunstenaars hun verbeelding spreken, wat Gerritzen in de namen van de tunnels heeft verwerkt.  Ze willen ‘vliegen als een vogel’, ‘nooit meer werken’, ‘een paradijs op aarde stichten’, ‘alles weten’, ‘eeuwig leven’. De tunnel over de vliegende mens is ingericht als passagiersvliegtuig, inclusief beeldscherm in elke stoel. Te zien is een vermakelijke selectie van filmfragmenten, waarin mensen zich als vogels en/of raketten door het luchtruim bewegen.  Vooral de mix van beeldstijlen is fascinerend: van knullig knip- en plakwerk uit films van een eeuw geleden tot en met recente hightechanimaties.  Wie intussen vanuit z’n vliegtuigstoel even door de kleine raampjes naar buiten kijkt, ziet een bonte verzameling vliegende objecten langsflitsen, inclusief heksen op bezemstelen. De tentoonstelling toont niet alleen toekomstbeelden van vroeger, in fotografie, schilderkunst, design en filmfragmenten,  tien kunstenaars laten ook nieuw werk zien.  Oeroud is de droom over kennis die oppermachtig maakt. Zie het klassieke Faust-thema: een duivels pact, een dodelijke poging méér te weten dan God. Maar nieuw is de verbeelding hiervan, door de Amerikaanse kunstenaar Michael Mandiberg, die grote delen van de Engelse Wikipedia heeft uitgeprint en heeft gebundeld in 7.471 boeken.  De Nederlandse kunstenaar Rob Schröder maakte een spookhuis met historische filmbeelden van rampen op de ene wand en daar tegenover levensgrote portretten van een machtig gezelschap. Onder hen: Donald Trump, Elon Musk, Marine Le Pen en Kim Jong-un. Wie de beelden bekijkt, mengt zich als vanzelf in duistere kringen. Het is meer dan kijken en lezen, bij deze verhalende tentoonstelling. Tegenstrijdige visies prikkelen voortdurend  tot verbazing en discussie. Het is ook een heuse belevenis, vooral op de hoogste ring onder de koepel van het Evoluon, die als kermis is ingericht. Met lasergamen, waarbij je organen in het lijf van een varken probeert te raken. Of in een tijdmachine die bezoekers door de lucht laat zweven, kijkend door een VR-bril, en ze laat loskomen van ruimte en tijd. De expositie is vooralsnog bedoeld voor een half jaar. En dan? De komende tien jaar fungeert het Evoluon als  broedplaats van Next Nature, centrum voor onderzoek en evenementen in de driehoek van natuur, techniek en design, waaraan Koert van Mensvoort leiding geeft.  „De eerste twee à drie jaar presenteren we voorgerechten”, zegt hij. „Het hoofdgerecht volgt in 2025. Dan gaan we op reis met Ruimteschip Aarde. De grote vraag van dit moment is immers: hoe brengen we onze planeet weer een etappe verder in een fascinerende ontdekkingsreis? Met in het achterhoofd het prachtige citaat van de Canadese filosoof en onderzoeker Marshall McLuhan: ‘There are no passengers on Spaceship Earth. We are all crew.’ ”||https://www.nrc.nl//nieuws/2022/09/22/de-toekomst-herhaalt-zich-in-het-evoluon-a4142886
2022-09-22||Chaos in Rusland na mobilisatie: mannen met oproepbriefjes en lange rijen voor grenzen||Vrouwen die hun mannen huilend vaarwel zeggen bij klaarstaande bussen, ouders die hun zoons een laatste omhelzing geven, functionarissen die oproepen tot orde en gehoorzaamheid. De haastige uitvoering van het woensdag door president Poetin afgekondigde mobilisatiedecreet zorgt in heel Rusland voor hartverscheurende en chaotische taferelen. Uit alle hoeken van het land kwamen donderdag via sociale media verontrustende beelden binnen van mannen, jong en oud, die in bussen worden gezet en weggevoerd naar verzamelpunten. Ook regende het op sociale media beelden van beteuterd ogende mannen met een oproepbriefje in hun hand. Volgens de wet moet een mobilisatieoproep persoonlijk worden overhandigd. Wie zijn oproep in de brievenbus vindt, komt in geval van niet opdagen weg met een boete.    Bij de uitvoering van de mobilisatie lijkt iedere Russische regio op een eigen manier te werk te gaan, waarbij een stroom aan geruchten en tegenstrijdige informatie voor grote verwarring zorgt. Hoewel de regio’s grote ijver aan de dag leggen om de mobilisatie zo snel mogelijk af te ronden, moeten zij tegelijkertijd de daarbij ontstane sociale onrust de kop in zien te drukken.   Donderdag kondigden de autoriteiten van Tatarstan een tijdelijke uitreisbeperking aan voor gemobiliseerde burgers, aldus een document dat door lokale media werd gepubliceerd. In de arme Siberische regio Boerjatië, waarvandaan de afgelopen maanden veel soldaten naar Oekraïne vertrokken, werden volgens ooggetuigen studenten opgehaald bij de universiteit van hoofdstad Oelan-Oede. Die informatie werd door de decaan van de universiteit op sociale media weersproken. Volgens hem zou er „geen enkele sprake zijn” van de mobilisatie van studenten. Volgens de Russische krant-in-ballingschap Novaja Gazeta zouden in totaal een miljoen burgers in aanmerking komen voor mobilisatie In Moskou meldde mensenrechtenorganisatie OVD-Info dat demonstranten, die bij protesten tegen de mobilisatie woensdagavond werden opgepakt, op het politiebureau dienstoproepen hebben ontvangen. In tientallen andere steden werden duizenden burgers gemobiliseerd. Verschillende regio’s, waaronder de Krim, beloofden families van gemobiliseerde burgers een extra vergoeding van omgerekend 3.000 euro. Bedrijven stelden informatienummers in voor werknemers. De Russische krant Kommersant meldde een grote toename in online fraude met nagemaakte vrijstellingsbewijzen. Ondertussen probeerden veel Russen donderdag de grens met Georgië over te steken, het enige directe buurland dat Russen nog visumvrij binnenlaat. Bij de grensovergang Nizjni Lars was op zoekmachine Yandex een lange file te zien. Ook de Finse grenspolitie meldde toegenomen drukte. Woensdag al ontstond een run op vliegtickets naar visumvrije bestemmingen.  De uitreis wordt bemoeilijkt door de beperkingen van veel landen. De Israëlische premier Yair Lapid liet donderdag weten het aantal vluchten naar Rusland juist op te willen schroeven. Dit om Russische joden op te vangen die mobilisatie willen vermijden, zo meldde de BBC. Aeroflot beloofde de terugbetaling van vliegtickets aan reservisten die hun reisplannen moeten wijzigen. En Duitsland verklaarde donderdag bereid te zijn om Russen toe te laten die de mobilisatie willen ontvluchten. Hoewel de maatregel volgens Poetins officiële bekendmaking in eerste instantie 300.000 reservisten betreft, zouden meer Russen het risico kunnen lopen om te worden opgetrommeld. Volgens de Russische krant-in-ballingschap Novaja Gazeta zou in het zevende punt van Poetins tien punten tellende decreet staan, dat in totaal tot één miljoen burgers in aanmerking komen voor mobilisatie. Kremlin-woordvoerder Dmitri Peskov deed die informatie donderdag tegenover persbureau Tass af als „een leugen.”||https://www.nrc.nl//nieuws/2022/09/22/chaos-in-rusland-na-mobilisatie-mannen-met-oproepbriefjes-en-lange-rijen-voor-grenzen-a4142885
2022-09-22||Een terugkerende discussie: bezuinigt het kabinet wel of niet op de zorg?||De discussie die vorig jaar al domineerde bij het debat over de regeringsverklaring keerde zojuist terug: bezuinigt Rutte-IV op de zorg? SP-leider Lilian Marijnissen maakt Rutte dat verwijt en noemt expliciet de verpleeghuizen. De premier haalt het onlangs gesloten Integraal Zorgakkoord aan, waarin zorgministers Ernst Kuipers (D66) en Conny Helder (VVD) met de belangrijkste partijen in de zorg afspraken maakten over hervormingen de komende jaren. Voor die hervormingen, zoals het verplaatsen van zorg van het ziekenhuis naar de huisarts, trekt het kabinet de komende jaren juist miljarden extra uit, de zogenaamde ‘transformatiegelden’. Die hervormingen moeten vlak ná deze kabinetsperiode wel tot besparingen leiden, van 1,5 miljard euro per jaar. Daarmee wordt de groei de uitgaven geremd, de daadwerkelijke uitgaven van de overheid zullen daarna alsnog blijven stijgen. Rutte vindt daarom dat je niet van „bezuinigingen” kunt spreken. En de verpleeghuizen dan? Marijnissen sprak over „het loslaten” van de personeelsnorm. Dat zit zo: toen het kabinet-Rutte II ruim 2 miljard euro structureel in de verpleeghuiszorg investeerde, kwam er een strengere norm voor het aantal verzorgenden: er moesten minstens twee zorgmedewerkers op acht verpleeghuisbewoners komen. De afgelopen jaren is gebleken dat dit door het personeelstekort niet langer haalbaar en houdbaar is en daarom heeft minister van Langdurige Zorg Helder de norm versoepeld. Het kabinet ziet meer in het anders en slimmer inrichten van de ouderenzorg en wil ouderen ook beter ondersteunen zodat ze langer thuis kunnen blijven wonen.||https://www.nrc.nl//nieuws/2022/09/22/een-terugkerende-discussie-bezuinigt-het-kabinet-wel-of-niet-op-de-zorg-a4142884
2022-09-22||Milieuorganisaties eisen vertrek Wereldbank-directeur om klimaatstandpunt||De directeur van de Wereldbank, Amerikaan David Malpass, heeft zichzelf ernstig in de problemen gebracht door wat hij zei  tijdens een bijeenkomst in New York over internationaal klimaatbeleid. Of eigenlijk door wat hij juist niet wilde zeggen.  Tijdens een interview op een evenement met David Gelles, een journalist van The New York Times, verdedigde Malpass het klimaatbeleid van de Wereldbank. Volgens critici houdt de Wereldbank in de projecten die ze financiert veel te weinig rekening met de gevolgen van klimaatverandering. Een dag voor het interview was dat voor de Amerikaanse oud-vicepresident Al Gore zelfs aanleiding om te pleiten voor het vertrek van Malpass. „Het is absurd”, zei Gore, „dat de Wereldbank wordt geleid door een klimaatontkenner.” Gelles vroeg Malpass wat hij van Gores kritiek vond. In plaats van antwoord te geven zei de Wereldbank-directeur dat hij, gek genoeg, Al Gore nooit had ontmoet. Gelles vroeg het nog eens iets nadrukkelijker: bent u het eens met de consensus onder klimaatwetenschappers, dat de planeet snel en gevaarlijk opwarmt door het gebruik van fossiele brandstoffen? Deze keer ontweek Malpass de vraag met een opsomming van de vele klimaatprojecten van zijn organisatie. Gelles weer: „Geeft u nog antwoord op de vraag?” Malpass: „We hebben een krachtige missie bij de Wereldbank.” Gelles: „Geeft u nog antwoord op de vraag?” Malpass: „Ik weet het niet – ik ben geen wetenschapper.” Het is een reactie die klimaatontkenners wel vaker geven als ze niet willen zeggen dat ze niet ‘geloven’ in klimaatverandering. Milieuorganisaties eisen nu massaal het vertrek van Malpass. Maar de vraag is vooral hoe hij  topman kon worden bij een organisatie die op zijn website schrijft: „klimaatverandering, armoede en ongelijkheid zijn de allesbepalende thema’s van deze tijd”. Malpass werd, zoals gebruikelijk voor de topfunctie bij de Wereldbank, voorgedragen door de Amerikaanse president (Europa levert traditiegetrouw de directeur van het Internationaal Monetair Fonds). Donald Trump was dat destijds en hij zocht voor alle functies die iets te maken hadden met de opwarming van de planeet expliciet naar mensen die klimaatverandering ontkennen. Malpass was op dat moment onderminister van Financiën in zijn regering. Trump schoof in 2018 ook een klimaatscepticus naar voren voor een topfunctie bij ruimtevaartorganisatie NASA. De kandidaat, Jim Morhard, kreeg destijds in een hoorzitting over zijn kandidatuur dezelfde vraag als Malpass: „Bent u het eens met de wetenschappelijke consensus dat de mens de dominante factor is in het klimaat?” Morhards antwoord: „Ik weet het niet, ik ben geen klimaatwetenschapper.”  Of het nu was onder druk van de toenemende protesten tegen zijn aanblijven of niet, donderdag kwam Malpass in een interview met CNN alsnog met een toelichting. Hij zei niet te weten wat de „politieke motivatie” van Al Gore was geweest om hem van klimaatontkenning te beschuldigen. „Ik ben geen ontkenner”, aldus Malpass. „Het is duidelijk dat broeikasgassen komen van bronnen die door de mens zijn gemaakt, zoals fossiele brandstoffen, methaan, landbouw en industrie.” Blijft natuurlijk de vraag waarom hij dat eerder zo lastig vond om te zeggen. Ook daarvoor had Malpass bij CNN wel een verklaring: hij slaagt er soms niet goed in om uit te leggen wat hij bedoelt. „Ik ben niet altijd even goed in het beantwoorden van vragen of horen wat de vragen zijn”, aldus Malpass. Dit artikel is vrijdagochtend 23 september geactualiseerd met uitspraken van Malpass bij CNN.||https://www.nrc.nl//nieuws/2022/09/22/milieuorganisaties-eisen-vertrek-wereldbank-directeur-om-klimaatstandpunt-a4142883
2022-09-22||Daar lag zijn dochter, zijn burger, zijn Nederlander, in de vorm van een papiertje||Onlangs kreeg mijn neef zijn eerste kind. Hij nodigde me uit om mee naar het stadhuis te gaan om het kind aan te melden bij de gemeente. Een plechtig moment, dat hij nog plechtiger wilde maken door erheen te lopen. Toen we het stadhuis betraden, liet hij me een brief van de gemeente zien. Het onderwerp: ‘erkennen ongeboren vrucht’. „U heeft aangegeven”, las ik, „de ongeboren vrucht waarvan onderstaande moeder zwanger is te erkennen.” (Deze erkenning is nodig voor ongetrouwde stellen; bij een getrouwd stel wordt die erkenning vanzelfsprekend geacht.) Mijn neefs handtekening stond eronder: die krabbel betekende dat hij het aanstaande kind had aanvaard als het zijne. Zo erkennen we: met pen, met papier, met spullen.  Zo doen we het, in westerse samenlevingen, al millennia. Het voornaamste doel om geboortes te documenteren had oorspronkelijk een belastingtechnisch of militair doel: om een beroep op onderdanen te kunnen doen, moest je als monarch wel weten wie je zocht, en waar ze woonden. Met een geboorteakte (een geboortebewijs) werd je geregistreerd, jouw akte verdween in een register dat door de staat of door de kerk werd beheerd, en dat vrijwel niemand ooit zag. In die zin is een geboorteakte virtueel: het maakt deel uit van een systeem dat je nooit ziet. Maar de gevolgen van een geboorteakte zijn heel reëel en tastbaar, omdat de akte leidt tot het paspoort. „Het is maar een papiertje, maar eigenlijk stelt het vast wie je bent, en geeft het toegang tot rechten en privileges en de verplichtingen van burgerschap”, zei de vorig jaar overleden aartsbisschop Desmond Tutu eens, ongetwijfeld dacht hij aan de bureaucratische fundamenten van het apartheidsregime van zijn thuisland. Met de akte op zak word je erkend door de burgerlijke samenleving, ben je een burger. Zonder blijf je een buitenstaander. Je wordt niet als burger geboren, je wordt tot burger gemaakt. Mijn neef en ik trokken een nummertje. Buitenlandse studenten kwamen identiteitsformulieren halen, anderen kwamen voor een rijbewijs, op de vloer zat een peuter met een speelgoedautootje te rijden, terwijl zijn moeder een beambte smeekte om hulp. „Het Nederlands paspoort is een van de meest felbegeerde  paspoorten ter wereld”, zei mijn neef, die als Nederlandse militair werd uitgezonden naar Afghanistan en Mali (twee keer), waar de handel in paspoorten welig tierde. Een Nederlands paspoort betekende volgens hem ook vrijstelling van gevaren (ook wel privileges genaamd): „Met dat paspoort zul je niet verhongeren. Met dat paspoort zul je niet het land worden uitgezet. Met dat paspoort kun je overal gaan en staan waar je wil.” De Franse filosoof Michel Foucault heeft erop gewezen dat het woord ‘subject’ twee dingen betekent: ‘het ik’ en ‘onderdaan’. In het geval van de geboorteakte komen beide betekenissen samen: je onderwerpt je (aan de staat) en daardoor word je iemand. Foucault bestudeerde macht in eerste instantie als praktijk, als techniek, hij keek niet zozeer naar wat macht is, maar naar hoe deze wordt uitgevoerd. Een van die manieren: door spullen. Ons nummertje verscheen op een scherm. We namen plaats tegenover een streng kijkende mevrouw met een paardenstaart. Naast haar stond een plastic minivuilnisbakje. „U bent de gelukkige vader?”, vroeg ze aan mijn neef. Nadat hij had beaamd, keek ze vragend naar mij. „Ik ben de ongelukkige neef”, zei ik maar. Ze richtte zich tot mijn neef. „Gefeliciteerd”, begon ze mat. „U heeft de ongeboren vrucht erkend”, zei ze daarna, op een toon alsof ze zijn bestelling voor inktpatronen aan het bekijken was. Dat gaf hij toe. Daarna stelde ze hem vragen, hoe het kind heette, wanneer was het geboren, op welk adres de moeder woonde. Daarna kreeg hij een document voor zich met de antwoorden die hij had gegeven, dat was de akte. Hij liep de gegevens na en pakte een pen.  „Nee nee, niet tekenen”, zei de vrouw snel. „Die akte is voor ons.” „Krijg ik er dan geen?” „Dat kan, maar dat kost veertien euro.” „Voor een kopietje?” „Veertien euro is ons vaste tarief.” Daar lag zijn dochter, zijn burger, zijn Nederlander, en ze had de vorm van een papiertje met een vaststaande prijs. Ze was ingewijd in de wereld van de spullen. In zekere zin was ze zelf een object geworden. Wij maken dingen, de dingen maken ons. ||https://www.nrc.nl//nieuws/2022/09/22/de-geboorteakte-a4142690
2022-09-22||Nog een teken dat de hausse  voorbij is: prijsstijging koopwoning vlakt verder af|| Weer een teken dat de hausse op de woningmarkt voorbij is: voor de vierde maand op rij is de prijsstijging van koopwoningen afgevlakt. In augustus waren koopwoningen zelfs 0,1 procent goedkoper dan een maand eerder, meldde het CBS deze donderdag. Op jaarbasis waren woningen bijna 12 procent duurder, terwijl dat een maand eerder nog 14,5 procent was. Gemiddeld kostte een bestaande koopwoning in augustus 446.263 euro.  Makelaarsvereniging NVM maakte in juli ook al melding van minder hard in prijs stijgende koopwoningen. In het tweede kwartaal waren woningen volgens NVM 10,6 procent duurder dan een jaar eerder, terwijl de verschillen in de kwartalen ervoor rond de 20 procent lagen. Ook wordt er minder overboden – en  zelfs op of onder de vraagprijs geboden. Dat de enorme prijsstijgingen voorbij zijn, is niet zo gek: door de rap gestegen hypotheekrentes kunnen kopers minder lenen, terwijl hun maandlasten hoger zijn. De gemiddelde hypotheekrente – alle rentevaste perioden samen  – staat nu op 4,04 procent, aldus De Hypotheekshop deze week.  Eind januari was dit nog 1,56 procent. Voor een gemiddelde koopwoning zijn de bruto maandlasten in een halfjaar tijd meer dan verdubbeld, terwijl de huizenprijzen stegen of nauwelijks daalden. Intussen is het consumentenvertrouwen naar een dieptepunt gezakt vanwege zorgen over de inflatie en gasrekening. „Je kunt wel stellen dat men voorzichtiger is geworden”, zegt Robert van Oossanen, makelaar in Amersfoort. „Kijkers komen niet meer in groten getale. Ze kunnen een huis nu vaker een tweede keer bezichtigen, met meer aandacht voor koper en verkoper. Dat is wel weer prettig: we kunnen ons werk beter doen.” Maar: „Een goede woning op een goede locatie doet het nog steeds heel goed. Er zijn nog steeds teleurstellingen.”  Een ‘goede’ woning betekent: geen grote verbouwing nodig, want aannemers zijn moeilijk te krijgen. Ook het energielabel wordt belangrijker gevonden. Bij verkopers moet Van Oossanen  de verwachtingen soms inmiddels wat temperen. „Zij hebben zelf  nog de overtuiging dat ze heel veel geld voor hun woning gaan krijgen.” Hoewel de oplopende hypotheekrente het kopen van een woning voor een grotere groep onbereikbaar heeft gemaakt,  is er ook nog altijd een woningtekort. Dat wordt dit jaar geschat op 315.000 woningen, bleek deze week uit een raming van ABF Research. Om dat tekort in te lopen tot een voor de markt wenselijke situatie is de bouw van 150.000 nieuwe huizen nodig. Maar nieuwbouw loopt door allerlei oorzaken stroef: dure grond, ingewikkelde procedures, personeelsgebrek bij gemeentes. ABF verwacht dat het kabinetsdoel om per jaar 100.000 woningen te bouwen, niet wordt gehaald. De cijfers over de huizenprijzen die CBS in samenwerking met het Kadaster naar buiten brengt, verschillen altijd iets van die van de NVM. Dat komt doordat die eersten  uitgaan van het moment van de sleuteloverdracht   en makelaarsvereniging NVM van het moment dat de koop rond is – meestal een paar maanden eerder. Terwijl het Kadaster alle eigendomsveranderingen registreert, heeft NVM alleen gegevens van de bij de vereniging aangesloten makelaars (zo’n 70 procent). De NVM komt in oktober met nieuwe kwartaalcijfers over de huizenmarkt.||https://www.nrc.nl//nieuws/2022/09/22/nog-een-teken-dat-de-hausse-op-woningmarkt-voorbij-is-prijsstijging-koopwoning-vlakt-weer-af-a4142881
2022-09-22||Uit het dagboek van J.J. Voskuil: de schrijver zou liever een boer zijn||Tegenwoordig hang je de vlag uit als je ergens een vaste baan hebt weten te bemachtigen, maar er is ook een andere tijd geweest, met andere mensen. In een onvergetelijke scène uit de Nederlandse literatuur komt ex-leraar Maarten Koning thuis na een sollicitatiegesprek bij een wetenschappelijk instituut. Zijn vrouw Nicolien zet de stofzuiger uit en Maarten vertelt haar dat de kans groot is dat hij de baan in kwestie zal krijgen. Nicolien reageert geagiteerd en vindt het maar niks dat hun leven zo zal veranderen. ‘Ik had zo gehoopt dat je het niet zou doen’, zegt ze. ‘Ik vond het zo fijn samen.’ Ze noemt het werk ‘een compromis’ en had gehoopt dat Maarten zich niet in de verleiding zou laten brengen. ‘Ik heb gehoopt dat we altijd samen zouden blijven en samen doodgaan.’ ‘Dat kan toch nog’, antwoordt Maarten. Nicolien: ‘Nee! Niet als jij de hele dag naar je werk bent! Ik vond het verschrikkelijk toen je leraar was!’ Er mag dan aardig wat pathos door het tafereel heen zitten (Nicolien pinkt er ook nog een traantje bij weg), het is prachtig en indringend. Door die ongebruikelijke tegenstelling tussen liefde en werk, maar ook doordat het zo haaks staat op wat zo ongeveer elke politieke partij of emancipatoire beweging zal beweren, namelijk dat iemand er per definitie verstandig aan doet om zich vol overgave op de arbeidsmarkt te storten. Dáár is het te vinden, dáár vindt de verwezenlijking plaats. Heel sterk is ook dat Nicolien en Maarten, zo ontdek je later, het eigenlijk een beetje onfatsoenlijk vinden om te werken. Zij zijn niet het tuig van de richel, het tuig van de richel steekt de handen uit de mouwen. Bovenstaande scène is, u had het waarschijnlijk al lang en breed in de gaten, afkomstig uit het begin van Het Bureau, de tussen 1996 en 2000 verschenen reeks van J.J. Voskuil (1926-2008), 5.000 bladzijden in omvang, over de geplaagde loopbaan van zijn alter ego Maarten Koning. Voskuil begon er na zijn pensionering aan te schrijven omdat hij merkte dat niet alleen zijn werkzaamheden zinloos waren geweest (zoals hij altijd al had vermoed), maar dat ook de dertig jaren die hij op het Amsterdamse Meertens Instituut had doorgebracht in een mum van tijd aan het verdampen waren; hij had de deur nog niet achter zich dicht getrokken of ze waren hem daar op kantoor al aan het vergeten. Je zou Het Bureau, dat geschreven is in een zuiver en afgemeten, maar uiterst trefzeker Nederlands, in die zin kunnen zien als een vorm van rehabilitatie, als een stijlvolle revanche tegen de anonimisering van het werk: ik mag dan toen niet echt hebben bestaan, maar hiermee dan toch ten volle wél. Lousje, Voskuils vrouw, was dan ook eindelijk trots op haar man. Na Voskuils dood verschenen er nog een paar boeken van zijn hand. Opvallend (en pikant) was bijvoorbeeld Binnen de huid (2009), de roman die Voskuil al in de jaren zestig had afgerond, maar die aanvankelijk resoluut door zijn uitgever Geert van Oorschot werd afgeschoten (‘Een mislukking, vervelend, gezeur, lauw water op een filter met reeds afgetrokken koffie’).  Maar zeker in kwantitatieve zin was een werk als Binnen de huid, waarin Voskuil schreef over een existentiële crisis, wraak en overspel, nog maar een kleine voorbode van wat met de dagboeken nog komen zou. Om die al tijdens zijn leven met de lezers te delen werd door Voskuil te pijnlijk geacht, en nu heeft zijn weduwe dan toch het groene licht gegeven. Voskuil hield een leven lang een dagboek bij, en in totaal zullen er de komende jaren dan ook zeven dikke delen verschijnen – wie weet de omvang van Het Bureau overtreffend. Bij de aanvang van Bijna een man, het nu net gepubliceerde eerste deel, is Voskuil een jongen van amper dertien. Toevallig of niet, je leest al snel over werkzaamheden die hem een stuk beter lijken te bevallen dan zijn toekomstige ambtelijke werk, namelijk het boerenwerk. In het hart van de oorlog, in 1943, werkt hij een tijd op het land in het Drentse Grolloo. Hij moet aan de bak (‘Zaterdag 7 augustus. De hele dag achter de eg gelopen’), maar klagen doet hij niet, althans niet op papier. En de herinnering aan Voskuil die helemaal op het eind van z’n leven in een interview op tv zei dat hij liever boer was geworden duikt dan ook meteen in je hoofd op.  Was ‘iemand als Voskuil’, iemand met een goed stel hersens, afkomstig uit een goed milieu en met bijvoorbeeld een vader die hoofdredacteur van een krant was, niet min of meer veroordeeld tot een bestaan als intellectueel, dus een gevangene van zijn komaf en zijn (of andermans) verwachtingen? Want al snel gaat dat intellectuele vermogen, zeker als hij zich in het Amsterdamse studentenleven mengt, zijn identiteit en daarmee ook zijn toekomst bepalen. Begeesterd (maar net zo goed bedremmeld en wispelturig) discussieert hij met zijn vrienden, oftewel de mensen die later de cast van het loeidikke Bij nader inzien (1963) zouden vormen. Over schrijvers, filosofen, over zin en aard van de wetenschap en over – het was door onder andere de in de oorlog gestorven Du Perron en Ter Braak in de mode in die tijd – hun ‘karakter’, dat waarmee je je verhield tot een wereld waarin je de lastigste keuzes moest maken.  Moest gáán maken, want Voskuil bevindt zich in Bijna een man in de luxepositie dat hij nog helemaal niet hoeft te kiezen, te weigeren of heldhaftig te zijn. Het dagboek beslaat een periode die, zoals bij wel meer jongeren, vooral in het teken staat van theorie en oriëntatie: je leest, luistert en kijkt, discussieert daarover met anderen, bent voor of tegen het systeem of die oorlog… en intussen staat om de hoek de werkende maatschappij met engelengeduld te wachten op het moment dat je wel participeren móét.  Voskuil blaast hier onder onze ogen een ballon op, gevuld met ijdele hoop. Hij stelt vrijwel alleen argumenten tégen in plaats van vóór te boek, neemt zijn vrienden maar ook zichzelf al erg kundig psychologisch de maat, zaagt aan zijn eigen stoelpoten, zichzelf feitelijk onklaar redenerend voor de vele jaren van arbeid die na de uitreiking van de bul zullen volgen. Op de laatste pagina’s is hij leraar in Groningen geworden, iets dat mijlenver af staat van zijn eerder genoteerde ideaal, namelijk dat er eigenlijk niks fatsoenlijkers bestaat dan je in je eentje bedrinken. Het is daarnaast opmerkelijk hoe negatief hij zich tot het gros van de literatuur verhoudt. Bijna niemand deugt (‘Ik kan Multatuli niet lezen omdat ik hem een rotkerel vind, tot in zijn leestekens’) en maar heel zelden wordt er echt gejubeld. Literatuur was voor hem een slijpsteen, geen diamant die je kon bewonderen. Maar zelfs Voskuil, scepticus tot in zijn leestekens, moet begin jaren vijftig erkennen dat De avonden een fantastisch boek is. Hij moet het wel eerst een paar keer lezen om overstag te gaan, maar goed. Zijn strenge houding zal er misschien wel voor gezorgd hebben dat hij bijvoorbeeld geen criticus werd na zijn studie Nederlandse taal en -letterkunde. Want ook in een boek als Ik ben ik niet (2014), de postuum uitgegeven bundel artikelen en kritieken, hijst Voskuil bijna niemand op het schild.  Bijna een man is hij dus hier, maar ook bijna een schrijver. Want hij mag dan zo scherp als een mes zijn, hij heeft overduidelijk nog een paar flinke stappen te maken tot hij de schrijver was die enkele jaren later Bij nader inzien kon schrijven, dat beschouwd kan worden als een onbetwist meesterwerk. Voskuils dagboek is, in deze vroege periode althans, zoiets als een aanzet, een meccanodoos waarvan je nog niet helemaal kunt bevroeden wat er allemaal mee gebouwd kan worden. Bijna een man is meestal onderhoudend, soms langdradig of niet te volgen en, met name voor Voskuilianen, soms ook ronduit spannend, bijvoorbeeld als je leest dat de schrijver al als tiener wist waar de grenzen van zijn ‘fictie’ zich bevonden. Nee, niks geen hoogst fictieve roman met fantastische figuren en mythologische verwijzingen, geen ode aan de verbeelding, maar een roman ‘over een jongen van mijn leeftijd, zijn moeilijkheden en problemen’. Voskuil ‘zou daar alles in kwijt kunnen’. ‘Als het idee rijper wordt, zal ik proberen het uit te werken, niet om het uit te geven, maar voor mezelf, omdat dat me een grote voldoening lijkt.’ Of als je leest over zijn liefdesverklaring aan ‘de anekdote’, oftewel het inlassen van zuiver beschrijvende tekstdelen in een roman of verhaal. Het kon wel eens de sleutel zijn tot wat we als de meest onderschatte delen van Bij nader inzien of Het Bureau kunnen beschouwen, namelijk de delen waarin nu eens niet de fricties tussen vrienden of de collega’s de boventoon voeren, maar de natuur, de wandelingen en de reizen. Je mag als lezer met die delen doen wat je wilt, er invulling aan geven zoals jij dat wilt. Zoiets klinkt misschien als een eenvoudige schrijfgreep (zoals ook zijn vrienden sceptisch reageren op zoiets laagdrempeligs als de anekdote), maar is juist heel lastig om goed te doen. En bovendien zijn ze een meer dan welkome afwisseling met het zuurstofarme Voskuiliaanse gekonkel binnenskamers, of dat nu in de collegezaal, de kroeg, het eigen huis of op kantoor was. Ik kan me als grote fietsscepticus beschrijvingen van fietstochten door de polder herinneren waarvan ik dacht: ik moest daar toch maar eens gaan kijken. En dus niet vanwege de lyriek. Moesten die neutrale passages niet gewoon zijn wat Voskuil zo node miste aan de rest van het (beschreven) leven: een totaal gebrek aan bedreiging, aan sturing? Er kleeft natuurlijk een ironische beperking aan een dagboek van Voskuil, zeker als het zo omvangrijk is als dit. Want waar het dagboek van een ándere schrijver wellicht nieuw licht op diens gerespecteerde oeuvre zou kunnen werpen (o, entte hij dat personage op die persoon, etc.), daar heb je met een dagboek als dit (vaak) alleen maar het karkas van de romans in handen. Want Voskuil werkte nou eenmaal ontzettend autobiografisch en promoveerde dagboeken (en voor Het Bureau ook verslagen van Meertens-vergaderingen) tot, voor de goede verstaander zeer dramatische, romans. Wie weet valt het echte antwoord in een volgend dagboekdeel te lezen, maar vooralsnog lijkt het er op dat Voskuil eerst moet lijden, ook daadwerkelijk in de praktijk gebukt moest gaan onder de knoet van de routineuze arbeid, het failliet van de vriendschap of de zucht naar andermans vrouw om te verpoppen van een schrijver die niet uitgegeven wilde worden naar een die dat wel degelijk wilde. De reeds voorvoelde hel was werkelijkheid geworden.  Van Oorschot, 688 blz. € 45,- 

●●●●●
||https://www.nrc.nl//nieuws/2022/09/22/uit-het-dagboek-van-jj-voskuil-de-schrijver-zou-liever-een-boer-zijn-a4142879
2022-09-22||Portret van uw hond of kat voor het goede doel||Een archeologe bestiert een winkeltje in tweedehands spullen en maakt daar reclame voor een psychiatrieprofessor die een portret van uw hondje schildert. Ziedaar de verrassende werkelijkheid aan de Van Woustraat 234.  ‘Hoppa!’ heet de kringloopwinkel die Jana Ehrich en Hella de Kok eind vorig jaar openden. Later scheidden hun wegen zich en zette De Kok de winkel in haar eentje voort: dat wat in een buurtwebsite „een knettergek tweedehands warenhuisje” heet. Kun je wel zeggen van een archeologe met spulletjes die nog moeten worden opgegraven, pas over een paar honderd jaar. Zeven vrijwilligers staan haar daarbij achter de knalgele voorgevel terzijde. Welnu, tot de vriendenkring van Hella de Kok (33) behoort emeritus hoogleraar kinderpsychiatrie Frits Boer en die heeft, ruim tien jaar na zijn pensionering, een heel andere wending aan zijn leven gegeven. Daardoor prijkt in Hoppa!, temidden van glaasjes, vaasjes, speelgoedjes en de rest, een wervend paneel voor de portretten die Boer bereid is te schilderen van uw knuffelhond of troetelpoes. Daarbij staan geschilderde voorbeelden afgebeeld van een bonafide  herdershond met de tong actiebereid uit de bek hangend en een poes met rode neus en grote glanzende pupillen die gepaste achterdocht uitstralen. Om op te vreten die twee. En nu de (tweetraps) verrassing: Bello of Poepsie prijkt in olieverf op standaardformaat van 20 x 20 centimeter (ongeveer een stoeptegel) voor slechts 35 euro. Dat zijn de kosten voor het doekje op spieraam en de rest is voor Hoppa! dat al zijn winst schenkt aan de Voedselbank. Frits Boer zelf wil er geen cent aan verdienen. „Ik vind het zo leuk om te doen”, zegt hij enthousiast. Hij is nu 77 en sinds een paar jaar volgt hij dankbaar schilderlessen bij het kunsteducatiecentrum MK24 aan de Mauritskade. Als jochie kon hij aardig tekenen en na zijn schooltijd heeft hij nog geaarzeld tussen een kunstopleiding, letterkunde of psychiatrie.  Het werd het laatste, zij het dat die studiejaren ook niet verliepen zonder zij-pad. Hij had in de jaren 60 in Los Angeles de in Nederland nog onbekende Frank Zappa gehoord, schreef daarover in Hitweek, wat leidde tot een reguliere medewerking. Aldus heeft de toenmalige geneeskundestudent een generatie tobbers aan zich verplicht door in Hitweek en later Aloha in zijn rubriek ‘Dag dokter’ hen uit de doolhoven van seks, drugs en rock&roll te begeleiden.  Breek hem de bek niet open over de dagen van Olofspoort, Bikkelacht, dispuut Baart, Stichting Jeugdsentiment met het standaardwerk uit 1967 Pudding en Gisteren met pubermoppen: Frits Boer mederedacteur, omslag van Gerard Reve, voorwoord van Bernlef. Een door Boer gretig opgeroepen epoque, dat evenzeer zijn leven tekent als de thema’s Angst bij kinderen, Broers en zussen en de overige waarover hij publiceerde als UvA-hoogleraar Kinder- en jeugdpsychiatrie. Na zijn pensionering in 2009 is hij nog tien jaar met zijn vak bezig geweest met onderzoek, in commissies, met adviezen, lessen, presentaties. „Wat ik toen nog heb gedaan moest, vond ik, aan drie criteria voldoen: het moest met mijn vak te maken hebben, ik moest er zelf van kunnen leren en het moest maatschappelijk relevant zijn.” Getekend werd er ook en sinds  2019 gaat vrijwel al zijn aandacht naar schilderen, zijn nieuwe passie. Hij voelde zich snel steeds beter worden dankzij de gulzig genoten lessen bij MK24.  „Ik heb er een leraar die me voorhoudt: je moet een portret schilderen als een aardappel. Kijk niet naar de mond of ogen apart maar zie het hele gezicht, de vorm, het licht, de schaduw – zoals je naar een aardappel kijkt.” Oké; maar hoe is hij nu bij honden en poezen gekomen? „Ik heb portretten gemaakt van mijn kinderen en hun kinderen en bij een van hen kwam de hond erbij. Ik merkte toen dat ik de gelijkenis van dat hondje veel sneller voor elkaar had dan haar portret. Echt een gezicht helemaal goed weergeven is razend moeilijk: het zit in de kleinste details. Een glimlach wordt een nepglimlach door een miniem streekje bij een mondhoek, een oog moet precies goed staan. Dat luistert heel nauw. Een hond of poes staat erop in een uur of vier, een portret van een mens duurt wel twee maanden!” Voor vrienden en bekenden is Frits Boer, inmiddels ook filmrecensent van Argus, de huisdieren gaan portretteren: hij genoot en de ontvangers waren hem dankbaar. „Kijk”, zegt hij, „ik wil geen schilderijtjes maken die bij mij op zolder terechtkomen. Ze moeten bij mensen thuis gaan hangen. En naarmate ik er meer maakte, werden ze ook beter. Uit het schildersblad Palet pikte ik een tip op: met een klein penseel waarvan je de haren heel kort afknipt kun je fijne krasjes maken in de verf. Gaat prachtig in dat hondenhaar.” Hij heeft er een stuk of twaalf gemaakt tot dusver, allemaal van foto’s – want poseren houdt Humpie geen vier uur vol. Doe je ook knuffels?, luidde een vraag uit Hoppa!. Waarom niet?, was het antwoord.  „Welja”, lacht de schilder, „wat ze maar hebben: cobra’s, kakatoes, kookaburra’s, wandelende takken - als de foto’s maar goed zijn.”||https://www.nrc.nl//nieuws/2022/09/22/portret-van-uw-hond-of-kat-voor-t-goede-doel-a4142686
2022-09-22||Thijs de Zeeuw: ‘Ik ben een natuuroptimist, maar ’t gaat natuurlijk niet zo goed’||Als je vanaf de metro komt, loop je eerst langs een omheind terreintje waar twee forse varkens scharrelen: Barry en Rosita. Maar zij zijn niet de reden dat landschapsarchitect Thijs de Zeeuw, gespecialiseerd in het ontwerpen van dierentuin-dierenverblijven, de VerbroederIJ in Amsterdam-Noord heeft uitgekozen om te lunchen. Het gaat hem ook niet om het stadsstrandje aan het IJ of de maatschappelijk betrokken activiteiten die het café organiseert. Nee, de VerbroederIJ, niet ver van zijn atelier, biedt „mooi zicht op de chemische fabriek van Albemarle”. En dat terrein, zegt hij, „is eigenlijk een heel mooi natuurgebied”. De Zeeuw was me in juni opgevallen bij een avond in debatcentrum De Balie over relaties tussen mensen en andere dieren. Aanleiding was de nieuwe essaybundel van bioloog Tijs Goldschmidt, Wolven op het ruiterpad, en De Zeeuw koos in het debat steeds onbeschaamd en met pretlichtjes in zijn ogen de kant van de  dieren.  Thijs de Zeeuw koos voor een lunch in  De VerbroederIJ:  „Omdat het mooi zicht biedt op de chemische fabriek van Albemarle. Een chemische fabriek binnen de ring van Amsterdam, op nog geen kilometer van het centraal station! En het terrein is eigenlijk een heel mooi natuurgebied, met vossen en roofvogels. Zulke natuurgebieden zijn vaak tijdelijk en reizen door de stad, er ligt altijd wel ergens iets braak. En de ecologie reist dan ook mee. Dat vind ik mooi.”  Ik kende zijn naam: ik wist dat hij bij de Ambassade van de Noordzee hoort, wat betekent dat hij „in dialoog” wil met palingen en andere waterdieren om hen uiteindelijk politiek te kunnen vertegenwoordigen. Ik las in Trouw dat hij als „openingszin” voor die dialoog schuilkorven in het water heeft gehangen bij het Amsterdamse architectuurmuseum Arcam, waar hij vorig jaar architect in residence was. En dat komend najaar zijn ‘vrijwillige volière’ bij een hotel in Amsterdam-Oost klaar is: een open kooi waar stadsvogels vrij in en uit kunnen (maar waar niet louter grote groepen duiven komen ‘hangen’). Ik heb het project gezien waarmee hij vijf jaar geleden het nieuws haalde: het toen opgeleverde olifantenverblijf in Artis, vierduizend vierkante meter, op de voormalige parkeerplaats. Hij gaat trouwens ook de Artis-leeuwen opnieuw huisvesten, vertelt hij tegen het eind van ons gesprek. En nu zit De Zeeuw (46), wild haar in verschillende grijstinten, kort baardje, wijd lichtgeel T-shirt, pastelroze sweater mee, verlekkerd te kijken naar een chemische fabriek. Hij was vorig jaar op het terrein, zegt hij. „Er groeien wilde orchideeën, er heeft een boomvalk lang gebroed, een havik heeft er gezeten en er zit een vossenburcht.” Hij heeft filmpjes van medewerkers gezien waarin  een vos de bedrijfskantine binnenloopt. „Dus die stalen wildernis die ronkt en rookt, is ook een rustplek.”  Het terrein is natuurlijk niet vrij toegankelijk. In de fabriek worden katalysatoren geproduceerd om chemische processen in chemiebedrijven en raffinaderijen schoner te maken. Er wordt met gevaarlijke stoffen gewerkt. Maar de gemeente Amsterdam wil er wel een woonwijk naast bouwen: het Hamerkwartier moet ruim zesenhalfduizend nieuwe woningen krijgen, met woontorens op tweehonderd meter van de fabriek. Dit is precies het soort situaties dat De Zeeuw interessant vindt: een terrein vol onverwachte natuur in de stad, de tijdelijkheid ervan, hoe mensen zich ertoe moeten verhouden, en vooral: hoe dat schuurt.  Bij Albemarle, zegt hij, zijn ze „een soort van proactief bezorgd” over de geplande woonwijk. Bang dat als mensen er eenmaal wonen, ze tóch gaan klagen. „Maar als je nou kunt laten zien dat de fabriek ook iets te bieden heeft…” De Zeeuw zou er graag een bufferzone ontwerpen van stadsnatuur waar mensen wél in mogen. Hij hoopt dat de fabrikant dat interessant vindt. „Dat fabrieksterrein is waarschijnlijk het meest biodiverse gebied van de hele omgeving. Zo’n beeld van de natuur laten zien vind ik belangrijk.” Hij verzamelt niet-zielige verhalen over de natuur op zijn Instagram-account, @NatureOptimist. „Als tegenwicht: meestal is er pas aandacht voor de natuur als het slecht gaat.”  Er komt een mus naast het tafeltje zitten bedelen. Vergeefs: we hebben nog niets. De Zeeuw bestelt bij mij zijn falafelsalade en ginger ale zodat ik die kan betalen via QR-code. Landschapsarchitecten, legt hij daarna uit, maken „alles in de openbare ruimte wat geen gebouw is, van straatprofiel of park tot heel West-Europa”. Hij deed zijn afstudeerproject voor de Academie voor Bouwkunst bij Artis, een daktuin met stadsnatuur die niet doorging omdat hij gepland was voor boven op een parkeergarage die niet doorging. „Maar zo ben ik Artis ingerold, sindsdien ontwerp ik dierenverblijven.” Voor de olifanten dus, en de prairiehonden, Japanse kraanvogels, sneeuwuilen, reuzenschildpadden, kasuarissen (loopvogels) en onechte gavialen (een krokodillensoort). Dierentuinen proberen vaak het landschap na te bootsen waar hun dieren in de natuur in leven, zegt hij. „Een stukje Congo.” Voor hem hoeft dat niet. „Ik denk liever: hoe kan ik zo’n dier een zinvol leven geven op een ieniemini stukje grond in een historische stad? En dat leidt in het algemeen niet tot het hercreëren van het Congolese regenwoud. Dat kost veel energie en vraagt om plantensoorten die het hier niet willen doen. Ik zoek: wat is híér een logisch landschap voor zo’n dier?” Zijn olifantenverblijf is gebaseerd op „vermoedelijke wensen van de olifant”; hij ziet de dieren als opdrachtgevers. De olifanten kregen bijvoorbeeld een modderpoel, want in de natuur rollen ze graag in de modder:  het was het eerste wat ze deden in het nieuwe verblijf. Hij liet ook 164 betonnen platen maken die als een soort grondlagen uit het landschap komen, in verschillende kleuren die in verschillende mate de warmte vasthouden, en met vier oppervlakteruwheden zodat de olifanten zich grover of fijner kunnen schoonschuren. En er is zwemwater. Een dilemma, zegt hij nadat de serveerster onze ginger ales, zijn falafelsalade en mijn kimchitosti heeft gebracht, is of je moet zorgen dat het een dierentuindier aan niets ontbreekt. „Je dag is natuurlijk supersaai als alles veilig en geregeld is.” Dat besefte hij toen hij een verblijf voor de onechte gavialen ontwierp. Het doel was ze te laten paren, in het wild zijn er hooguit nog een paar duizend. „Maar hoe krijg je een krokodil in the mood?” Hij zocht naar „overlap tussen zijn en mijn beleving”. En dacht: „Seizoenen! In de zomer is er toch een meer uitbundige beleving van seksualiteit in the air.”  In de natuur kent de onechte gaviaal een droog en een nat seizoen, dus liet De Zeeuw regenmachines maken met „een lekker dikke druppel”, ontworpen door een sprinklerspecialist. Maar de krokodillen vonden het niks, die kropen meteen naar een droog stukje (en paren, ho maar). „Maar: als je net voor de bui binnen bent, voel je zeggenschap over je welzijn. Door een verblijf niet optimaal in te richten en verandering aan te brengen, geef je een dier ook die ervaring.” De olifanten gaf hij zelfs wat zeggenschap over het gebied buiten hun verblijf: gaat er een zwemmen, dan klotst het water over de verdiepte loopbrug waarop mensen naar hen staan te kijken. Lachend: „Volgens mij maken de olifanten soms bewust golven zodat mensen gaan gillen.”  De Zeeuw weet tot mijn verbazing af en toe een slablaadje door te snijden met de zijkant van zijn vork, gedrag dat ik nooit eerder een mens heb zien vertonen, zeker niet met succes. Maar ik vergeet er iets over te zeggen, want ik vraag me ineens af: heeft hij eigenlijk huisdieren? „Nee. Met ontwerpen voor Artis merk ik ook dat ik het best heftig vind om dieren op te sluiten en in hun vrijheid te beperken. Ik vind het interessant om me te verplaatsen in dieren, maar om dat voor mijn werk te doen vind ik wel genoeg. Mijn vriendin heeft wel een vogel, een shamalijster, ken je die?” Een mooie, roodzwarte tropische zangvogel met een lange staart. Ze laat hem soms vrij in de tuin vliegen, wat De Zeeuw „supereng” vindt, want ’s winters zou-ie het hier niet redden, buiten. Het beest mag hem niet (jaloers waarschijnlijk), maar: „Je voelt je toch verantwoordelijk.”  De VerbroederIJ Johan van Hasseltweg 21,  Amsterdam 1 falafelsalade   10,50 1 tosti kimchi   7,50 3 ginger ale 9,60 1 ginger beer  3,20 Totaal 30, 80 euro Zo zadelen mensen zich op, zegt hij, met een verantwoordelijkheid die zich uitstrekt van dierentuinen en de gezelschapsdierenindustrie tot het hele natuurbeleid. „Daar is het met de Oostvaardersplassen misgegaan. We wilden paarden laten verwilderen, maar we zijn niet gewend dat een paard een wild dier is. Paarden zien doodgaan omdat er niet genoeg eten is? Dat trekken veel mensen niet.” Terwijl: bij wilde herten met voedseltekort wordt alleen geprotesteerd als die afgeschoten moeten worden. „Wel het beste hertenvlees dat je kunt krijgen.” De Zeeuw eet vlees, ja, mits niet uit de bio-industrie. „Al denk ik dat ik er op een gegeven moment wel mee stop, dat is nog een gaatje in mijn geweten.” Naast onze tafel bedelt een al bijna volwassen musje luid tjilpend bij zijn moeder, vleugeltjes trillend en wijd. „Zoek het zelf maar uit, opsodemieteren”, voice-overt De Zeeuw de moedermus, maar die geeft het kind uiteindelijk toch nog wat eten.  De Zeeuw noemt zichzelf een stadsmens, al bedoelt hij duidelijk stadsnatuurmens. Alleen tijdens zijn studie heeft hij een tijdje buiten Amsterdam gewoond: in Wageningen, voor zijn bachelor landschapsarchitectuur. Met zijn vader (sociaal geograaf) en moeder (psycholoog) keek hij al veel naar vogels en andere dieren en dat is hij altijd blijven doen. Hij telt ze ook. „In de tuin van mijn atelier”, zegt hij, „en ook een parkje in Noord waarvan ik denk: daar willen ze ooit gaan bouwen en dan moeten we kunnen laten zien dat hier twintig soorten wilde bijen wonen.” Lachend: „Want ik ben wel een natuuroptimist, maar het gaat natuurlijk niet zo goed.”  Mede vanwege zijn schuldgevoel over dierentuinen is hij met vrienden online denkplatform Zoo of the Future begonnen: „Ik vind dat landschapsarchitecten ook de vaardigheden en verantwoordelijkheid hebben mogelijke toekomsten voor te stellen.” In hun denkbeeldige toekomstdierentuin hadden ze voor de vale gieren een weide met hoge rotsen bedacht, een landschap waar je een mooie uitvaartceremonie kunt houden, waarna je het lichaam van de overledene aan de gieren kunt geven. „Of je dat wilt zien gebeuren is een tweede, maar onder de grond word je net zo goed opgegeten.”  Hij zei al: hij vindt het leuk als het schuurt. Misschien stopt hij in het nieuwe leeuwenverblijf van Artis ook wel wat kruidenrijke stukjes grasland, waar duiven en zangvogels op afkomen. Of een visrijke vijver, leuk voor reigers. „Een stukje stadsnatuur met één diersoort die er niet uit kan.” Hij zou het wel leuk vinden als zo’n goed doorvoede leeuw bij een vogel af en toe denkt: héé… beestjes! En dan zijn machtige klauw weer eens verheft. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/22/ik-ben-natuuroptimist-maar-t-gaat-niet-zo-goed-2-a4142687
2022-09-22||Is leven voor de kunst het enige ware leven?||‘Als de essentie van onverschilligheid en de massa is dat zij eenzaamheid niet erkennen, dan bestaan liefde en vriendschap omdat ze voortdurend gelegenheid geven tot eenzaamheid.” Het is een van de vele, dubbelzinnige citaten van  Rainer Maria Rilke (1875-1926) die direct tot denken aanzetten. Al is het maar omdat Rilke vrijwel al zijn werk, van de wereldberoemde De elegieën van Duino tot De aantekeningen van Malte Laurids Brigge, in totale eenzaamheid schreef. In zijn boek Blijven is nergens. Het Europa van Rilke reist dichter en filosoof Florian Jacobs Rilke achterna, vindt zijn verblijfplaatsen en zoekt er naar schimmen van een van de meest ongrijpbare dichters en denkers van de twintigste eeuw. Via dit schaduwspel brengt Jacobs de lezer van Praag naar Duitsland, via Rusland naar Parijs en van Italië naar Spanje en Zwitserland.  Hij beschrijft hoe Rilke nooit langer dan een paar maanden op dezelfde plek blijft en zelden in het bezit is van eigen meubels of gemoedsrust. Dat is merkbaar aan de ontwikkelingen in zijn poëzie, die aan de hand van de plaatsen waar hij leeft verandert van toon, symboliek en inhoud.  Rilkes gedichten zijn vaak een directe reflectie van zijn gemoedstoestand, van zijn ‘binnenwereldruimte’, een door Rilke zelf gemunte term. Is het oorlog, dan is zijn toon stram en benauwd of verstomt zijn stem zelfs jarenlang. Is er huiselijkheid met vrouw en kind, dan gaat zijn werk over de geneugten van eenzaamheid voor het scheppen van kunst. Is er reislust of passievolle liefde, zoals met de beroemde Lou Andreas-Salomé (die ook het hart van Nietzsche en Freud veroverde), dan snap je ineens waarom Rilke onder de belangrijkste lyrische dichters ooit wordt geschaard. Niet verwonderlijk natuurlijk, want wie wordt er niet beïnvloed door de grillen van tijd, plek en situatie? Rilke brengt dat credo echter naar een hoger plan: hij ziet verandering en vergankelijkheid als datgene bij uitstek wat ons bestaan waardevol maakt. Dat noopt Jacobs er terecht toe op te merken dat ‘wie zich in de kunst van Rilke verdiept […] is als de reiziger die de verandering tegemoet treedt.’ Die reiziger krijgt ondertussen nogal wat voor de kiezen: volgens Rilke moeten we het gehele menselijke bestaan esthetisch benaderen. Kunst creëren is een opdracht, een gebod welhaast, de enige manier om betekenis te vinden, blijkt uit Jacobs’ analyse van Rilkes levensloop. Rilke belijdt namelijk een nietsontziende kunstreligie die hij voedt door het reizen, door het opdoen van nieuwe indrukken en ervaringen en door te pogen die te verheffen tot kunst. Want een goed gedicht bestaat niet uit verwoorde gevoelens, „maar uit in taal gevangen ervaringen”, aldus Rilke. Leven voor de kunst, ervaringen creëren, verandering vangen in taal, dat is zijn opdracht en geeft een mensenleven waarde. In Jacobs’ woorden: „Zolang we scheppen en zingen, promoveren we het menselijk kunnen tot iets wat zich in het licht van de kosmos kan rechtvaardigen.” Ga er maar aan staan. De meeste mensen zullen Rilke kennen van zijn Brieven aan een jonge dichter, nog steeds een van de beroemdste boeken vol adviezen aan beginnende kunstenaars. Rilke als goeroe, als leraar, alom bekend om zijn feilloze handschrift en perfect gestileerde zinnen. In Blijven is nergens weet Jacobs hem op liefdevolle wijze van dat voetstuk te halen. Rilke blijkt naast geniaal kunstenaar vooral een (zichzelf) zoekende man. Grillig, klagend, ziekelijk en rusteloos, wars van politiek en sociaal contact.  Aan de hand van Rilkes ontelbare brieven en gedichten (die Jacobs zelf vertaalt), nuanceert, bekritiseert en diept Jacobs het karakter van Rilke verder uit. Zo blijkt de leraar liever leerling, is de geniale dichter vaak genoeg jarenlang stil en breekt de zo vurig begeerde eenzaamheid Rilke ook op: „Toen voelde ik mij alsof ik niemand zou herkennen die mij zou bezoeken, en alsof ook ik een vreemdeling voor iedereen was.” Jacobs heeft een bij vlagen meeslepend boek geschreven dat eenzelfde sfeer ademt als een roman. Toch verliest het boek gaandeweg vaart. Hoewel het goed past bij de vaak plechtige verzen van Rilke, komt Jacobs’ taalgebruik soms gezwollen over. Zoals wanneer hij over De elegieën van Duino schrijft, Rilkes magnum opus dat hij begon in 1912 in het kasteel van Duino aan de Adriatische kust en in een creatieve uitbarsting van enkele weken afschreef in 1922. Een tijdsbestek dat niet geheel toevallig de Eerste Wereldoorlog overspant – een periode die Rilkes binnenwereldruimte verandert, waardoor zijn gedichten zich meer richten op ‘deze niet langer door mensen maar door engelen geziene wereld.’ Rilkes religieuze, bombastische taal verleidt Jacobs tot eenzelfde toon. Helaas werkt het bij hem vaak minder dan bij zijn grote voorbeeld: ‘Simpel gezegd kunnen we stellen dat waar Rilke in ander werk aspecten van het menselijke bestaan verdicht, hij in De elegieën van Duino de condition humaine überhaupt in dichtvorm giet.” Je raakt eraan gewend, maar het leest traag.  Daarbij steekt die ietwat hoogdravende toon schraal af tegen zijn verslaggevende passages. Ondanks dat Jacobs erin slaagt de lezer te laten wegdromen bij het Europa van Rilke, boet het boek in aan kracht wanneer Jacobs observaties doet door middel van dooddoeners als ‘Het is goed toeven aan de De’ Medici fontein in Jardin du Luxembourg.’ In verhouding tot zijn esthetisch filosofische uiteenzettingen en analyses van Rilkes werk wordt de algehele toon van het boek op die manier nogal inconsequent. De leeservaring voelt als een reis: zowel zwaar en warrig als verrassend en vernieuwend.  Al reizend biedt Jacobs ons echter wel handvatten om te denken over de vanzelfsprekendheid waarmee we over ons continent trekken. In tijden van vliegschaamte, coronamaatregelen en een nieuwe oorlog op het Europese continent in het achterhoofd, resoneren Jacobs’ woorden over het Europa van Rilke na de Eerste Wereldoorlog. De dichter leefde toen in een  veranderde wereld waarin ‘de argeloze, genotzuchtige, ietwat doelloze houding’ van de reiziger ‘niet meer vol te houden is.’  Met Rilke drukt Jacobs ons op het hart dat enkel de kunst en de filosofie de zoektocht naar betekenis in een versnipperde wereld dienen. ‘Het is de kunst die ons herinnert aan onze gemeenschappelijke achtergrond.’  

●●●●●
||https://www.nrc.nl//nieuws/2022/09/22/is-leven-voor-de-kunst-het-enige-ware-leven-a4142878
2022-09-22||Landbouw vernietigt de aarde. Is microbiële voeding een realistisch alternatief?||      In de afgelopen 10.00 tot 12.000 jaar hebben we met de manier waarop we ons voedsel produceren de aarde nagenoeg vernietigd. Het voedselsysteem kraakt in zijn voegen. Klimaatverandering en de doorgaande groei van de wereldbevolking en de welvaart leveren het laatste zetje aan de complete ineenstorting. Volgens de Britse schrijver en milieuactivist George Monbiot is er wel degelijk een alternatief voor ons destructieve voedselsysteem. Genetisch aangepaste micro-organismen (bacteriën, gisten, schimmels), opgekweekt in roestvrijstalen vaten, leveren alle componenten die nodig zijn om vlees, zuivel, groenten, fruit, granen en aardappelen – kortom alles wat op ons bord ligt – te vervangen. Regenesis. Feeding the World Without Devouring the Planet van Monbiot doet heel wat stof oplaaien, zowel in de klassieke als op sociale media. Vooral in kringen die pleiten voor ‘kleinschalig, biologisch en lokaal’ als alternatief voor de gangbare landbouw. Zo schrijft Monbiot dat er waarschijnlijk geen product is dat meer schade veroorzaakt dan rundvlees van een biologisch bedrijf – verbolgen reacties uit die hoek zijn dan ook wel begrijpelijk. Vegetariërs en ecologen zijn daarentegen positiever gestemd over Regenesis – vooral omdat Monbiot pleit voor het verdwijnen van dieren uit de voedselketen. Ecologen zijn daarbij vooral gecharmeerd van de ruimte die daarmee vrij zou komen voor natuur. Monbiot begint zijn boek met het onderzoeken van een kluit aarde uit zijn eigen appelboomgaard. Gewapend met een loep verbaast hij zich over de enorme diversiteit aan springstaartjes, mijten en andere insecten en over de graaflust van regenwormen, die per hectare zo’n 8000 kilometer aan gangen graven en onderhouden. Onzichtbaar, zelfs met een loep, is er daarnaast nog een hele wereld te ontdekken aan micro-organismen die zich op, tussen en zelfs in de wortels van planten bevinden. Hij begrijpt dan ook niet dat hij zoveel verre reizen heeft gemaakt naar exotische oorden, terwijl er een ecosysteem onder zijn voeten ligt, dat minstens even complex en wonderlijk is als het oerwoud van de Amazone. In de daaropvolgende hoofdstukken schetst Monbiot hoe de mensheid dat rijke ecosysteem in de bodem vernietigt door het om te ploegen, te overvoeren met kunstmest en te verzieken met bestrijdingsmiddelen. In onze zucht naar meer voedsel, vooral dierlijke eiwitten, vernietigen we ook bovengrondse ecosystemen. Rechtstreeks door het omzetten van wilde natuur in landbouwgebied en indirect door de uitstoot van stikstof en broeikasgassen. Monbiot combineert in zijn betoog persoonlijke ervaringen met gegevens uit de wetenschappelijke literatuur. Moeiteloos koppelt hij algenbloei door mestlozingen in riviertjes, waarin hij vroeger zwom, aan de kantelpunten (‘tipping points’) die ons te wachten staan als we de planetaire grenzen overschrijden. Ook het patroon van droogte en neerslag in zijn appelboomgaard herinnert hem aan de wereldwijde gevolgen van klimaatverandering die nu al zichtbaar zijn. Monbiot richt zich daarna op mensen die op een andere manier willen boeren. Zonder kunstmest of dierlijke mest bijvoorbeeld of met het combineren van akkerbouw en bosbouw (‘agro-forestry’ ). Hij schrijft er empathisch over, maar dergelijke alternatieven bieden niet echt een oplossing, stelt hij. De opbrengsten zijn te laag, waardoor er veel meer areaal nodig is om voldoende, gezond en betaalbaar voedsel te produceren voor iedereen. Meer areaal voor landbouw betekent nog minder ruimte voor natuur. Als je doorklikt naar zijn bronnen – de voordelen van een e-boek– blijkt Monbiot tamelijk selectief in zijn keuzes. Als het gaat over de effecten van klimaatverandering bijvoorbeeld, verwijst hij vooral naar artikelen die zich baseren op het ‘business as usual-scenario’. Dat scenario waarbij er niets wezenlijk verandert in de menselijke activiteit wordt zelfs door het IPCC-klimaatpanel als hoogst onwaarschijnlijk gezien. En Monbiot’s stelling dat het landbouwareaal zich steeds verder uitbreidt, wordt weersproken door recente cijfers die laten zien dat er sinds de eeuwwisseling wereldwijd minder land wordt gebruikt voor de productie van meer voedsel. Problematisch is ook Monbiot’s stelling dat er een wereldwijd netwerk bestaat van multinationale toeleveranciers en afnemers, die niet alleen de productie, maar ook de consumptie sturen in de richting van een zogeheten ‘Global Standard Farm’ en een ‘Global Standard Diet’. Gedreven door winstbejag verkwanselen die bedrijven de diversiteit aan gewassen, producten en bedrijfsvormen die er vanouds in de landbouw bestaan. Zo’n frame gaat voorbij gaat aan de enorme variatie aan lokale omstandigheden waar boeren mee te maken hebben. Niet alleen fysische omstandigheden, zoals klimaat, bodem en waterhuishouding, maar ook de ecologische, economische en sociale randvoorwaarden kunnen zeer uiteenlopend zijn. Eenzelfde hang naar simplificatie kenmerkt het resterende deel van het boek dat gaat over precisie-fermentatie: voedselproductie door micro-organismen. Zijn aha-moment beleeft Monbiot tijdens een bezoek aan Solar Foods in Helsinki. Met een door de NASA ontwikkelde technologie maakt deze start-up eiwitten uit bacteriën die waterstof als energiebron gebruiken en CO2 als koolstofbron. De benodigde waterstof en de energie die nodig is voor het proces wordt geproduceerd met behulp van elektriciteit uit zonne-energie, vandaar de naam Solar Foods. Monbiot laat een pannenkoek bakken van het eiwitrijke poeder. Die smaakt niet alleen verrassend goed, maar biedt hem ook een blik op de toekomst. ‘That’s one small pancake for man, one giant flip for humankind’, parafraseert hij maanreiziger Neil Armstrong. Een toekomst waarbij ons dagelijks menu wordt geproduceerd door genetisch gemodificeerde micro-organismen in roestvrijstalen reactorvaten. Theoretisch zou het misschien kunnen. Momenteel zijn er al bedrijven die bijvoorbeeld melkeiwitten, zoals caseïne, maken zonder dat er een koe aan te pas komt. Het ‘bloed’ in de plantaardige hamburgers van ‘Impossible Burger’ wordt gemaakt door genetisch gemodificeerde gistcellen. Maar het is nog een enorme stap om iets te creëren dat niet alleen qua smaak en uiterlijk lijkt op melk, vlees of spruitjes, maar ook qua voedingswaarde. Of die paar microbiële producten de voorboden zijn van een disruptie van het voedselsysteem, waag ik te betwijfelen. Monbiots pleidooi voor een transitie naar microbiële voeding roept meer vragen op dan hij in zijn boek beantwoordt. Klassieke fermentatie, zoals het maken van bier of yoghurt kun je nog in de keuken doen. Bij precisiefermentatie gaat het echter om grootschalige industriële processen die vragen om forse investeringen in kennis en kapitaal. Met die grootschaligheid groeit ook de kans dat de diversiteit verdwijnt en het wereldwijde standaardmenu, het Global Standard Diet werkelijkheid wordt. In zijn pleidooi voor ultrabewerkte voeding op microbiële basis vergeet Monbiot dat voedsel meer is dan een verpakking voor calorieën en nutriënten. De enorme variatie aan voedingsmiddelen – die we inderdaad moeten koesteren – is het resultaat van een traditie die tienduizend jaar geleden begon en een enorme sociale en culturele betekenis heeft.  Daarbinnen is ongetwijfeld plaats voor microbiële voedingsmiddelen, maar dan wel als aanvulling, niet als vervanging. 

●●●●●
||https://www.nrc.nl//nieuws/2022/09/22/landbouw-vernietigt-de-aarde-is-microbiele-voeding-een-realistisch-alternatief-a4142877
2022-09-22||Europese mediawet:   Brusselse bemoeizucht of broodnodige bescherming van de persvrijheid?||Wordt de persvrijheid in Europa versterkt, of juist bedreigd, door  een onlangs gepresenteerd wetsvoorstel van de Europese Commissie? In de mediawereld wordt daar heel verschillend over gedacht.  Organisaties van journalisten  juichen de Europese mediawet toe als een belangrijke stap vooruit. Maar de Europese organisaties van krantenuitgevers maken zich „grote zorgen”, in de woorden van NDP Nieuwsmedia, de Nederlandse branche-organisatie van uitgevers van kranten, opiniebladen en nieuwssites. Bescherming van de redactionele onafhankelijkheid van Europese media is het hoofddoel van de European Media Freedom Act (EMFA), zei Europees Commissaris Vera Jourová (Waarden en Transparantie) vorige week bij de presentatie van het wetsvoorstel. De Europese Commissie reageert met de wet vooral op de situatie in landen als Hongarije en Polen, waar de persvrijheid door  overheidsbemoeienis zwaar onder druk staat.  „Staten moeten zich niet bemoeien met redactionele besluiten. Publieke omroepen moeten geen propagandakanaal van één partij kunnen worden”, aldus Jourová.  De wet moet verhinderen dat regeringen de financiering van publieke omroepen kunnen gebruiken als politiek drukmiddel. Daarnaast zou geen onduidelijkheid meer mogen bestaan over wie de eigenaren van mediabedrijven zijn. Het bespioneren van journalisten tijdens hun werk wil de Commissie verbieden.  Grote mediaplatforms als Facebook en Twitter moeten media op de hoogte stellen als ze berichten van die media verwijderen – en de media moeten de mogelijkheid krijgen daartegen bezwaar te maken. En er zou een onafhankelijke Europese Mediaraad moeten komen, een samenwerkingsverband van de nationale toezichthouders van de lidstaten. Die Raad zou een adviserende en toezichthoudende rol op de mediamarkt krijgen - volgens critici onnodige Brusselse bemoeizucht. NDP Nieuwsmedia prees meteen de „lovenswaardige intentie” van het wetsvoorstel, maar noemde het ook „in deze vorm een gevaar voor de persvrijheid”.  „Wij begrijpen heel goed dat de EU zoekt naar een instrument om te reguleren, zodat je de persvrijheid naar een hoger plan kan trekken in lidstaten die een zwakke persvrijheid kennen’’, zegt directeur Herman Wolswinkel. „Maar in landen met een sterke traditie van persvrijheid kan reguleren risico’s met zich meebrengen.”  „Dat zit in de oprichting van zo’n Europese Mediaraad.  Maar ook in het voorschrift dat mediaorganisaties maatregelen moeten nemen om redactionele onafhankelijkheid te garanderen. Wij zijn heel erg vóór redactionele onafhankelijkheid, maar in Nederland hebben we juist een traditie dat de overheid daarbij niets voorschrijft aan in elk geval de geschreven nieuwsmedia. Als je zo’n principiële stap zet, van niet reguleren naar reguleren van media, dan verdient dat in elk geval nadere onderbouwing.” Hoewel het Europees Parlement en de Raad van EU-ministers het wetsvoorstel nog moeten bespreken en beoordelen, twijfelt Jan Fager, woordvoerder van de Zweedse koepel van uitgevers TU, er niet aan dat de wet er „in één of andere vorm” zal komen.  „We begrijpen dat er iets moet gebeuren en de wet bevat goede elementen. Maar voor ons zijn er twee rode lijnen.  „Wij vinden dat de beoordeling van fusies en overnames bij nationale toezichthouders moet liggen, niet bij Europese, zoals de Europese Commissie wil. Wij hebben afgelopen jaren veel fusies gezien, vooral op de lokale en regionale krantenmarkt in Zweden, die voorkomen hebben dat kranten ten onder zijn gegaan. „Ons andere bezwaar richt zich tegen het idee van een Mediaraad. Je moet je afvragen of het een goed idee is als bijvoorbeeld Duitse, Franse of Spaanse toezichthouders mede bepalen wat is toegestaan op de nationale mediamarkt in Zweden of Nederland.” Fager hoopt dat zijn land, als het per 1 januari het roulerend voorzitterschap van de EU overneemt, zijn stempel kan drukken op de uiteindelijke vorm van de mediawet. De koepel van Europese journalisten-organisaties EFJ heeft ook bedenkingen bij de Mediaraad, zegt directeur Renate Schroeder. „Maar verder begrijpen we niet waar de uitgevers bang voor zijn.” EFJ en andere persvrijheid- en mensenrechtenorganisaties verwelkomen het wetsvoorstel juist als manier om de persvrijheid en pluriformiteit van de media in Europa te versterken. „Het is heel, heel belangrijk dat er meer transparantie komt over wie het eigendom heeft van nieuwsorganisaties”, zegt Schroeder. „En ook dat bijvoorbeeld de Hongaarse premier Viktor Orbán het uitdelen en intrekken van staatsgelden niet meer kan gebruiken om bepaalde media te bevoordelen en andere te benadelen.” Zij betreurt dat het wetsvoorstel niet verder gaat. „Zo staat er nu in dat overheden transparant moeten zijn over hun uitgaven aan advertenties in media. Maar dat geldt alleen voor regionale mediamarkten van minstens een miljoen mensen – wat betekent dat het in Hongarije alleen  voor Boedapest geldt, en niet in de rest van het land.”||https://www.nrc.nl//nieuws/2022/09/22/europese-mediawet-brusselse-bemoeizucht-of-boordnodige-bescherming-van-de-persvrijheid-a4142876
2022-09-22||De Volkswagen ID Buzz: een verleidingsmix van sentiment en bussigheid||Ach, dat Volkswagenbusje, alias Transporter of Bulli. Hoe een simpele bedrijfswagen het kostbare symbool werd van een goede oude tijd, spartaans maar deugdelijk. Liefhebbers dokken kapitalen voor een busje van de eerste generatie, het in 1950 gelanceerde T1-model waarvoor de Nederlandse VW-importeur Ben Pon in 1947 zijn beroemde schetsje maakte. Ik zag een handelaar 149.500 euro vragen voor een zogenaamde Samba-bus van 1955, een personenversie met de hartveroverende panoramaraampjes boven de zijruiten. Dertig pk levert de Kever-motor achterin. Je hebt niets aan hem. Te traag voor de snelweg, onbestuurbaar in de stad. Hij stinkt een uur in de wind. Anderzijds rijdt hij na aankoop toch geen meter meer. Hij mag in een verwarmde loods roerloos in waarde stijgen, al zie ik in mijn koffiedik een vreselijke koersval naderen. VW heeft van de beleggers wel één ding geleerd: nostalgie is gouden handel. Geruststellende gedachte, toen het merk besloot een stijlvast stekkerbusje op de markt te brengen. Dat kon een dure klus worden. Voor een redelijke actieradius moest zo’n groot ding over een forse, zware batterij beschikken. Zijn massa zou een negatieve impact kunnen hebben op de laadcapaciteit die je bagage en bewoners gunde. Strenge veiligheidseisen zouden prijs en gewicht verder opdrijven. Tegelijkertijd moest hij na alle investeringen in tech en gimmicks wel winstgevend blijven.  Gelukkig konden ze het bussenlijf kostenbesparend op het bestaande MEB-platform voor elektrische VW’s parkeren. De 204 pk sterke elektromotor en het 77kWh-accupakket ken je van alle grotere stekkerauto’s in het VW-gamma, van VW ID.4 tot Skoda Enyaq. Dan nog kom je op bedragen uit die koopkrachtigen aan serieuze BMW’s en suv’s uitgeven. De goedkoopste vijfzits-VW ID Buzz kost 69.990 euro. Daar heb je Tesla’s of een BMW i4 voor, de Kia EV6 GT met 585 pk, een met goodies afgeladen Enyaq Coupé. Die proposities kan het buzzje slechts pareren met de verleidingsmix van sentiment en bussigheid die de T1 tot hartenbreker maakte.  Gelukt. VW heeft een busje met een snoehoehoezig retrofuturistisch aura opgetuigd, binnen speelgoedachtig digitaal en buiten vreedzaam stoer. Twee schuifdeuren, prachtig. Het knolneusje ondanks on-bussige led-knipogen, die natuurlijk rond hadden gemoeten, lieftallig karakteristiek met dat enorme VW-logo. De monumentale grille vult wat een bumper lijkt maar bij het Buzzje één geheel vormt met de forse en toch speelse koets. De luchtweerstandcoëfficiënt is met 0,285 opvallend laag.  Maar is het nog een bus? De echte Buzz, in de geest van Ben Pon, is voor 46 mille de bedrijfswagenvariant zonder zijruiten en achterbank. De personenversie is een ander beest met zijn neerklapbare, niet eens verwijderbare achterbank. Qua ruimtelijke ordening schiet deze Buzz tekort. Overmaatse opbergbakken voor de laadkabels vullen een ruimtevretende holte onder de verhoogde, demontabele vloer die waterpas moest lopen met de neergeklapte achterbank. Er is geen derde zitrij. De ID Buzz lijkt de wederopstanding van de zo goed als uitgestorven mpv, de opgehoogde sta-tioncar voor grotere gezinnen. Anderzijds biedt geen mpv vijf inzittenden zonder iets neer te hoeven klappen 1.121 liter bergruimte. Dus toch een bus. In die hoedanigheid had hij flexibeler mogen zijn. Je mist de op rails verschuifbare en uitneembare losse stoelen in de laatste traditionele personenbus van VW, de fantastische hybride Multivan. Voor zulke spielerei heeft VW even geen ruimte. Door een hardnekkig chiptekort is produceren al een helse opgave. Schuifdak? Sorry. Derde zitrij? Later. Elke keuzevariant vertraagt het leveringsproces. Eerst auto’s bouwen, hoe uniformer hoe beter. Bij een kennismakingsrit blijkt het vermogen ruimschoots opgewassen tegen een astronomisch wagengewicht van tweeënhalve ton. De massa is op verkeersdrempels weliswaar hardhandig voelbaar, de Buzz is langzaam noch onzuinig. Met een rustige rijstijl zakt het verbruik naar 19 tot 20 kWh op 100 kilometer, beter dan VW belooft. Zijn kleine draaicirkel maakt hem verrassend wendbaar. En zie hem staan met zijn tweekleurige carrosserie, die een witte bovenkant combineert met een onderlijf in vergeten extraverte kleuren; oranje, geel, groen, of blauw. Onbetaalbaar, letterlijk en figuurlijk. Toch trof het me, het busje dat niet stinkt en prettig stuurt. Dit is de eerste bus waarin big spenders schone handen houden. Al kan ik me voorstellen dat de bussenman liever een Multivan aanschaft, 15 mille goedkoper en zo multifunctioneel als een personenbus kan worden. Wel eerst even langs de sportschool, die demontabele fauteuils zijn loodzwaar. Maar na je Multivan-work-out heb je een vlakke laadvloer om te zoenen. Motor elektromotor Vermogen 204 pk Koppel 310 Nm Aandrijving achter Transmissie automaat Topsnelheid 145 km/u Acceleratie 0 – 100:  10,2 seconden. Verbruik gemiddeld  21,3 kWh/ 100 km (fabrieksopgave) CO2-uitstoot 0 g/km Energielabel A Prijs 69.990 euro Prijs testwagen 74.590 euro ||https://www.nrc.nl//nieuws/2022/09/22/verleidingsmix-van-sentiment-en-bussigheid-a4142683
2022-09-22||Hoeveel moet  je drinken als  je sport?||Genoeg drinken is belangrijk, zegt  sportdiëtiste Neeke Smit, want vocht is een bouwsteen in ons lichaam. Ook is het een onmisbaar onderdeel van onze spijsverteringssappen, dient het als transportmiddel en helpt het onze temperatuur te reguleren. Maar wanneer drink je genoeg? Smit: „De aanbevolen hoeveelheid is anderhalf tot twee liter per dag. En die staat los van het vocht dat je door het eten van bijvoorbeeld fruit of yoghurt al binnen krijgt.”  Wanneer je voldoende drinkt hoef je, als je vijf kilometer gaat hardlopen, of een half uurtje naar de sportschool gaat, geen bidon mee te nemen, zegt Smit. „De vuistregel is: als je langer dan een uur gaat sporten, moet je elke vijftien tot twintig minuten zo’n 150 tot 350 milliliter drinken. Daar moet je dan wel mee beginnen zodra je gaat sporten. Dus niet pas na een uur.” Water volstaat over het algemeen. Pas als je langer dan anderhalf uur sport, is het verstandig een isotone sportdrank te kiezen. Smit: „Om ook je koolhydraten en elektrolyten zoals natrium aan te vullen.”  Hoeveel vocht je precies nodig hebt, verschilt per persoon en is afhankelijk van omstandigheden als de temperatuur. Daarom zijn de bandbreedtes van de advieshoeveelheden vrij groot, zegt Smit.   Je kunt ontdekken hoeveel vocht je tijdens het sporten verliest door ervoor en erna op de weegschaal te gaan staan. Smit: „Wel zonder kleren, want in je kleding zit na het sporten wellicht zweet.”  Als je na het sporten één kilo lichter bent, heb je één kilo vocht verloren, zegt Smit. „Zodra je twee procent van je lichaamsgewicht kwijt bent aan vocht, gaat dat ten koste van je sportprestaties. Bij iemand van zeventig kilo hebben we het dan bijvoorbeeld over 1,4 kilo vochtverlies.”||https://www.nrc.nl//nieuws/2022/09/22/hoeveel-moet-je-drinken-als-je-sport-a4142680
2022-09-22||Orhan Pamuk over zijn nieuwste roman: ‘Het was alsof de pandemie vanaf mijn manuscript de wereld in sprong’||Toen Orhan Pamuk in 2005 in een Zwitserse krant zei dat in zijn land behalve hij niemand het durfde te hebben over de 30.000 Koerden en een miljoen Armeniërs die in 1915 door acties van de Ottomaanse regering waren omgekomen, kreeg hij doodsbedreigingen van Turkse nationalisten. Er volgde een proces wegens belediging van de Turkse identiteit. Als hij schuldig zou zijn bevonden, kon hij drie jaar gevangenisstraf krijgen. Maar na internationale druk werd het proces ineens stopgezet. Sindsdien heeft hij lijfwachten.  Orhan Pamuk (Istanbul, 1952) is een van de grootste hedendaagse Turkse schrijvers. Zijn thematiek is die van de tegenstellingen tussen Oost en West, tussen traditie en moderniteit. Met zijn roman Het zwarte boek (1990) brak hij internationaal door. Andere bekende romans zijn Het huis van de stilte (1983),  De witte vesting (1985), Ik heet Karmozijn (1998), Sneeuw (2002) en Het museum van de onschuld (2009). In Istanbul: herinneringen de stad  (2005) combineert hij zijn herinneringen aan de eerste twintig jaar van zijn leven met de biografie van die stad. In 2006 kreeg hij de Nobelprijs voor Literatuur.  Op grond van zijn eind vorig jaar in Turkije verschenen en nu ook vertaalde roman De nachten van de pest  wordt hij opnieuw door nationalisten belaagd. Ditmaal zou hij Kemal Atatürk, de stichter van de moderne Turkse staat, en de Turkse vlag hebben beledigd. „Ik werd op het matje geroepen bij de dienst voor het perswezen”, zegt hij, op promotiebezoek in Den Haag en Amsterdam. „Daar kreeg ik te horen wat ik misdaan had. Ik vroeg ze op welke pagina dat dan stond. Want ik ga heus niet iemand beledigen als ik er een paar jaar voor in de bak kan belanden. Bovendien drijf ik niet eens de spot met Atatürk, maar heb ik juist begrip voor de nationale mythes die onder zijn bewind in leven zijn geroepen. Ik wil in mijn boek laten zien hoe mythes ontstaan en dat je ze nodig hebt om een volk te kunnen verenigen. Dat fenomeen is van alle tijden.” Sinds de aanslag op Salman Rushdie, een maand geleden in de Verenigde Staten, is Pamuk extra op zijn hoede. Je weet tenslotte nooit wie het op je voorzien heeft. „Maar mijn zaak is minder ernstig  dan de zijne, omdat die een nationalistische en geen religieuze invulling heeft.” U kent Rushdie persoonlijk uit de tijd dat u in New York woonde. Hoe was uw reactie op die aanslag? „Schrijvers zijn nooit zo aardig voor elkaar, omdat ze elkaars concurrent zijn. Toen ik nog niet  zo beroemd was, had ik in Times Literary Supplement een negatieve recensie geschreven van zijn roman De laatste zucht van de Moor en dat vond hij niet leuk. Onze vriendschap is vooral gebaseerd op onze gemeenschappelijke overtuigingen. Voor mij staat Rushdie voor vrijheid van meningsuiting.  Altijd als hij in moeilijkheden verkeert, verdedig ik hem.” Uw nieuwe roman gaat over een pestepidemie in 1901 op het fictieve eiland Minger. Wanneer bent u eraan begonnen?  „Veertig jaar geleden wilde ik al een roman schrijven over een middeleeuwse pestepidemie. Maar ik stelde het steeds uit. Eerst moest het gaan over dood en individualisme, later kwam daar het oriëntalisme bij: de westerse blik op het oosten. Westerse reizigers in Istanbul schreven altijd dat moslims, in dit geval de Turken, fatalistisch waren omdat ze zich niets van pandemieën aantrokken. Over dat fatalisme wilde ik het hebben. „ Ik verdiepte me in de builenpestpandemie van eind 19de, begin 20ste eeuw, maar ook in quarantaines. Ik ontdekte  dat een quarantaine alleen werkt onder een autoritair bestuur. En dat werd vervolgens het uitgangspunt van mijn roman, ook omdat president Erdogan en zijn regering steeds autoritairder zijn geworden. Mijn boek moest een allegorie zijn over de werking van een autoritaire staat. „Ik was tweeëneenhalf jaar bezig toen de covid-pandemie uitbrak. Uitgevers stonden ineens te dringen en riepen dat ik het boek gauw moest voltooien. Een jaar later was het zover. Ik hoefde amper iets te veranderen. Het was alsof de pandemie vanaf mijn manuscript de wereld in sprong.” Uw verteller is aanvankelijk een Turkse historica in het Cambridge van nu, die zich  baseert op de brieven van Pakize, een nicht van sultan Abdülhamit, aan haar zuster. Waarom koos u voor zo’n raamvertelling? „In moslimlanden brengt het schrijven van een historische roman een aantal moeilijkheden met zich mee. Zo kwamen vrouwen uit de upperclass nooit op straat. Ze leefden in harems en werden nergens bij betrokken. Ook Pakize zat een deel van haar leven gevangen, omdat haar vader, sultan Murat V, door Abdülhamit was afgezet en in zijn paleis opgesloten. Toen ze door haar oom werd uitgehuwelijkt aan de arts Nuri, zag ze eindelijk de wereld buiten haar paleis. Maar algauw belandde ze opnieuw in een gevangenis, die van de lockdown op Minger. Alle gebeurtenissen daar worden haar verteld door mannen in haar omgeving. En omdat het verhaal zeventig jaar bestrijkt, laat ik het vanuit het perspectief van meerdere personen vertellen.”  Uw roman lijkt ook een allegorie op de ondergang van het Ottomaanse Rijk… „… en op die van Albanië, Griekenland, Servië, Bulgarije, van landen in Latijns-Amerika en Azië. Revoluties verlopen nu eenmaal altijd op dezelfde manier. Maar mijn boek gaat niet over de huidige wereld. Het is een allegorie op politieke repressie in het algemeen.”  Op wie zijn uw personages gebaseerd? „De meesten hebben echt bestaan. Alleen het eiland is verzonnen. Ik had het nodig vanwege het isolement. Wat dat betreft lijkt De nachten van de pest op  Sneeuw, dat zich afspeelt in de afgelegen noordelijke stad Kars.”  Wat is er nog meer waar gebeurd?  „De medische details en de reacties op de pest die begin 20ste eeuw uit China overwaaide. In Azië zijn toen twintig miljoen mensen omgekomen, in het Westen slechts honderd. Anders dan in China, nam men in het Westen quarantaines serieus. Mijn boek is deels gebaseerd op verslagen van Britse artsen in de kroonkolonies Hong Kong en Sjanghai.” Abdülhamit had toch ook zulke moderne westerse artsen om zich heen? „Hij was een vorst, die de wetenschap stimuleerde en de infrastructuur in zijn land verbeterde. Maar de moslim-artsen in zijn rijk waren inferieur aan hun christelijke collega’s, met name de Grieks-Orthodoxe. Die waren beter opgeleid en kwamen uit de elite, de klasse die altijd en overal de hervormers leverde. Abdülhamit kon dan ook geen quota van moslim-artsen instellen, gewoon omdat ze er niet waren. De elite bestond in het Ottomaanse Rijk niet uit moslims. De sultan kon zijn rijk daarom niet echt moderniseren.”  Waarom willen de moslims in uw boek eigenlijk geen quarantaine? „Dat heeft wellicht te maken met een zekere religieus geïnspireerde gelatenheid. De ironie van de geschiedenis wil echter dat ik in maart 2020 in New York was toen de pandemie uitbrak. President Trump ging in die dagen naar de kerk en zei dat de pandemie in april voorbij zou zijn, terwijl in Turkije de moskeeën gesloten waren vanwege de pandemie. Ik houd van zulke paradoxen. Juist daarom is het noodzakelijk om in fictie ook tegen clichés van het oriëntalisme te schrijven.” Op een gegeven moment wordt op Minger de dictatuur ingevoerd. De nieuwe heersers verzinnen een nationale identiteit, geschiedenis en taal. Waarom? „Zoiets gebeurt in elk rijk dat uiteenvalt. In Joegoslavië bijvoorbeeld werden mijn boeken vertaald in één en dezelfde taal, het Servokroatisch. Maar tegenwoordig heb ik een Bosnische en een Kroatische vertaler. De taal is daar uit elkaar getrokken, die landen moeten ineens hun eigen identiteit verdedigen. En dat gaat gepaard met het verzinnen van nieuwe legendes en mythen.”  Ging dat niet ook zo in de beginjaren van Kemal Atatürk? „Natuurlijk, maar niet alleen bij hem. Mijn boek is een universeel verhaal. Het gaat niet over Turkije, maar over alle naties die zichzelf opnieuw uitvinden.”   U heeft een fascinatie voor het hofleven. Waardoor komt dat? „Omdat het allemaal waar gebeurd is. Abdülhamit had zijn oudere broer Murat V afgezet omdat die geestelijk niet in orde was. Maar in feite wilden het Turkse leger en de bureaucratie daarmee laten zien dat zij het land bestuurden. De sultans waren hoogstens nog symbolen. „Het gevoel ieder moment afgezet te kunnen worden maakte Adbülhamit paranoïde. Hij bemoeide zich met alles en was voortdurend bang dat zijn familieleden tegen hem zouden samenspannen.”  In uw roman is Abdülhamit een liefhebber van Sherlock Holmes-verhalen. Is ook dat waar gebeurd? „Ja, Sherlock Holmes kreeg ik cadeau. Abdülhamit was een wereldse man, die van opera hield en, inderdaad, Sherlock Holmes las. Alleen voor de buitenwereld was hij een islamist. De politieke islam gebruikte hij  tegen de westerse machten, die hij de schuld gaf van de verkruimeling van zijn rijk.  „Tegelijkertijd is het conflict tussen seculiere liberalen en religieuze conservatieven in hedendaags Turkije te herleiden op de tegenstelling tussen de westers ingestelde intellectueel Murat V en de conservatieve islamist Abdülhamit.”  Toch was Abdülhamit geïnteresseerd in wetenschappelijke ontwikkelingen uit het Westen? „En daarom wordt hij ook zo geëerd door Erdogan. Abdülhamit gaf veel geld uit aan de ontwikkeling van de geneeskunde en de bouw van ziekenhuizen. Maar vergeleken met het Westen was hij arm. De ondergang van zijn rijk was onvermijdelijk.” Ondanks alles schrijft u met veel liefde over de Ottomaanse wereld van 1901. „Anders dan Erdogan ben ik niet trots op het conservatieve verleden en de militaire glorie  van weleer. Ik zet het Ottomaanse Rijk ook niet op een voetstuk. Wel geef ik om de cultuur van verval en verlies. Maar door van zulke details te houden ben ik nog geen nostalgicus.”||https://www.nrc.nl//nieuws/2022/09/22/orhan-pamuk-over-zijn-nieuwste-roman-het-was-alsof-de-pandemie-vanaf-mijn-manuscript-de-wereld-in-sprong-a4142875
2022-09-22||Waarom kiezen zoveel millennial-ouders voor een &#8216;treurig beige&#8217; babykamer?||Op deze  zaterdagmiddag is het spitsuur bij Donsje, een babywinkel in het chique Amsterdam-Zuid met 330.000 Instagramvolgers. De minimalistische zaak lijkt ingericht naar de esthetiek van een antroposofisch kinderfeestje in een Scandinavisch herfstbos: takken, droogbloemen, houten speelgoed, kleding in aardetinten. Een Zuid-Afrikaans expatkoppel bekijkt een baby-overall van 89 euro, ouders in de rij tellen honderden euro’s neer voor minuscule truitjes en schoentjes met dierengezichten. Winkels als deze, die je door de hele Randstad vindt, bieden precies de esthetiek waar millennial-ouders naar smachten. Want een babykamer in het Instagramtijdperk is beige. Het lijkt alsof trendgevoelige, moderne ouders die actief zijn op sociale media onbekend zijn met  primaire kleuren. Wit, grijs of bruintinten domineren – een roestkleur is de wildste uitspatting. In deze babykamers vind je verantwoord houten speelgoed en beige illustraties in beige lijsten.  De ton-sur-tonbabykamers stralen een rustieke, prikkelvrije en ietwat sobere sfeer uit – die ook nog eens heel fotogeniek is. Waar komt deze trend vandaan en waarom klinkt er de laatste tijd kritiek op? Met alarmerende nieuwskoppen over de staat van de planeet, crisis na crisis en schermen die de hele dag onze aandacht trekken kiezen millennials voor een prikkelvrije cocon voor hun kinderen. Zo ook Melanie Boot (31) uit Amsterdam, die op Pinterest geïnspireerd raakte door de baby-interieurs in aardetinten. „Thuis wil je de rust vinden en je kunnen afsluiten van alle impulsen in de stad.” Voor haar acht weken oude dochtertje koopt ze vooral kleding in beige, wit en grijs. „Ik hou van deze stijl omdat die kalm en genderneutraal is. Het straalt een zekere rust, reinheid en regelmaat uit.” Ook Kim Middelweerd (32) uit Utrecht zocht online inspiratie toen ze erachter kwam dat ze zwanger was, onder meer bij influencermoeders. „Ik wilde een stijl met weinig prikkels, die bij de rest van het interieur zou passen.” De kamer voor haar inmiddels negen maanden oude dochter is af: visgraatvloer, zandkleurige muur, cappuccinokleurige meubels, beige dekbed en een taupekleurig konijntje. Middelweerd weet dat deze stijl vooral háár voorkeur is. „Zo’n kind heeft geen idee.” Tijdens de kraamperiode kreeg ze veel cadeaus, waaronder felgekleurde boekjes en speelgoed die niet bij haar interieur passen. „Die berg ik ’s avonds op in een beige mand.” “I’m a parent just for the aesthetic” starterpack | https://t.co/rOQS0eJUSk #memes #starterpack pic.twitter.com/bDMzLhwj2A — Starter Packs (@StarterPacks_r) July 10, 2021  Op internet worden geregeld grapjes gemaakt over de stijlkeuzes van ‘aesthetic moms’,  zoals ze genoemd worden. Zullen de kinderen die in zo’n interieur opgroeien wel leren dat er meer kleuren bestaan dan grijs, wit en bruin? Een populaire meme gaat over een kindje dat voor z’n verjaardag een taart wil met de schreeuwerige opdruk van zijn favoriete tekenfilm, maar vervolgens een ongeglazuurde, met takjes en jute hartjes versierde taart krijgt, in het wit en zandkleur. Niet iedereen is fan van de trend. Want waarom zou je van zoiets vrolijks als de kindertijd zo’n sobere bedoening maken? Het TikTok-account ‘Sad Beige’ – 180.000 volgers – maakt satirische filmpjes over het fenomeen. Daarin zie je ernstig kijkende kindmodellen met een voice-over die nihilistische teksten uitspreekt (zoals: ‘Het leven is lijden’) bij de reclame voor een prijzige linnen kinderpyjama. De Amerikaanse auteur Hayley DeRoche (36) begon het account vorig jaar, nadat ze op online marktplaats Etsy speelgoed voor haar kinderen had  gezocht. Het viel haar op dat de marketing voor duur speelgoed vaak zo’n sobere uitstraling had en daar moest ze om lachen. Zo begon ze  er satirische filmpjes over te maken.  Toch is DeRoche’s TikTok meer dan een grap, ze heeft ook serieuze kritiek op de beigetrend. „Kleding en speelgoed in deze stijl – hout, aardetinten – wordt gezien als verantwoord. Het stoort mij dat het daarom ook als béter voor een kind wordt gezien, waardoor ouders die hun kinderen wél met plastic en felle kleuren laten opgroeien worden gezien als mensen met een inferieure opvoedstijl”, schrijft DeRoche in een e-mail. Overigens is haar kritiek niet op de ouders zelf gericht, zegt ze, die hebben de beste bedoelingen. Het gaat haar meer om de marketing van de bedrijven die inspelen op de trend. Once you discover sad beige toys for sad beige children, you never go back pic.twitter.com/1gUiW619Ns — Abbie Headon (@AbbieHeadon) December 1, 2021  Aan de stijl zit ook een klasse-element, zegt DeRoche: hij is  een stuk duurder dan die je in een goedkopere speelgoedwinkel zou vinden. Doordat de kleding en producten een aura van ‘wellness’ hebben, versterkt door de marketing, vragen bedrijven prijzen die een grote groep ouders buitensluit. Hoewel Melanie Boot „kan lachen” om de grapjes over ‘treurig beige’, herkent zij wat DeRoche beschrijft. „De producten zijn vaak tien keer zo duur. Omdat bedrijven weten dat ouders dat ervoor overhebben. Als ouder wil je het gevoel hebben dat je iets goeds doet.” Kim Middelweerd sluit zich hierbij aan. „Je wilt niet de moeder zijn die haar kind kermisspeelgoed geeft. Bij mij komt plastic VTech-speelgoed er bijvoorbeeld niet in, apparaatjes met knopjes in felle kleuren. Sowieso merk ik dat mijn dochter zoiets als een brillenkoker reuze interessant vindt. Dan heb ik liever dat ze aan de hand van zoiets eenvoudigs de wereld ontdekt, in plaats van zo’n overprikkelend apparaat.” Sommige bedrijven, zegt DeRoche, spelen met hun marketing in op de duurzaamheidstrend. „Hout en aardetinten hebben een milieuvriendelijke uitstraling, maar lang niet alle producten in deze stijl zijn daadwerkelijk duurzaam.” In een populair TikTokfilmpje geeft ze als voorbeeld de siliconen stapelkopjes van het merk Mushi. „Die zijn even duurzaam als een goedkope variant van Amazon.” Nog een vraag die de beige interieurs oproepen: hoe past deze stijl bij de ontwikkeling van een baby? Leren kinderen wel om diepte en contrast te zien in een kamer die havermout met papkleur combineert? Dat vroeg het Britse tijdschrift Wired zich af in een vorig jaar verschenen artikel, waarvoor het sprak met ontwikkelingspsychologen. Die dachten dat het wel meevalt. Wellicht is zo’n beige kamer niet de meest stimulerende omgeving voor een baby, schreef het blad – baby’s houden van contrasten – maar zolang een kind er niet 24 uur per dag in doorbrengt, is er weinig aan de hand.  Intussen heeft DeRoche haar TikTok-roem een goed doel gegeven: ze zamelt online ‘treurig beige’ speelgoed in, om uit te delen aan  gezinnen die het wel willen kopen maar er geen geld voor hebben. Ze heeft al 176 pakketjes ontvangen van volgers. „Maar maak je geen zorgen”, schrijft ze: „Er zitten ook een aantal barbies tussen. Correctie: in een eerdere versie van dit artikel stond de naam van de babywinkel fout geschreven, dat is hierboven aangepast.||https://www.nrc.nl//nieuws/2022/09/22/orde-rust-en-beige-a4142682
2022-09-22||Debattrucjes Rutte: bluffen, partijen aan de borst drukken of medeverantwoordelijk maken||GroenLinks-leider Jesse Klaver wees vanochtend als eerste op debattrucjes die premier Rutte graag hanteert om lastige vragen te pareren. In een onderlinge discussie over details van het in te voeren prijsplafond op de energierekening markeerde Klaver eerst truc 1: „bluffen, overbluffen door met zo veel mogelijk technische details te komen”.  Nog geen minuut later betrapte Klaver de premier op een tweede trucje. „Je opponent tegen je aandrukken”.  Rutte zei dat hij met GroenLinks (en de PvdA) een compromis over dat energieplafond had gesloten. Klaver, die wel als eerste met het idee voor zo’n prijsplafond was gekomen: „We hebben helemaal niets afgesproken.”  Na de lunchpauze haalde Rutte eenzelfde truc uit bij SP-fractievoorzitter Lilian Marijnissen. Zij stelde kritische vragen over wat zij noemde het gebrek aan grip op arbeidsmigranten. Rutte’s eerste reactie: „Met dank aan Emile Roemer gaat dat nu een stuk beter.”  Roemer is Marijnissens voorganger als partijleider van de SP. Hij werd door het vorige kabinet aangesteld als hoofd Aanjaagteam Bescherming Arbeidsmigranten.  Emile Roemer als hoofd Aanjaagteam Bescherming Arbeidsmigranten in  de Haagse wijk De Laak, juli 2020. Foto Phil Nijhuis/ANP.
||https://www.nrc.nl//nieuws/2022/09/22/debattrucjes-van-rutte-bluffen-andere-partijen-aan-de-borst-drukken-of-medeverantwoordelijk-maken-a4142874
2022-09-22||‘Poetin moest wel ergens mee komen, want het gaat niet goed met zijn oorlog’|| Woensdagochtend werden wereldleiders die in New York bijeen zijn voor de jaarvergadering van de Verenigde Naties wakker met het bericht dat president Poetin zijn inzet in de oorlog tegen Oekraïne had verhoogd en – weer – met kernwapens had gedreigd. Het conflict dat toch al een schaduw wierp over de vergadering  was nóg venijniger geworden. Poetins oorlog verdeelt de wereld en is een van de vele plagen die de VN teisteren. Westerse VN-diplomaten hebben sinds februari instructie Russische collega’s te mijden. De Verenigde Staten en China botsen vrijwel wekelijks over Taiwan en hebben topberaad over klimaatvraagstukken stopgezet. Vorige maand verliepen grote conferenties over oceanen en kernwapens teleurstellend. Hoeveel ruimte is er eigenlijk nog voor internationale samenwerking? Iemand die groot belang heeft bij  open kanalen en een constructief internationaal klimaat is Eurocommissaris  Frans Timmermans, diplomaat en politicus met ruim dertig jaar ervaring en verantwoordelijk voor de Green Deal, het grote pakket maatregelen dat de EU klimaatneutraal moet maken. Als er één probleem is dat mondiaal aangepakt moet worden is het klimaatverandering. Hij was in New York om de VN-klimaatconferentie in november in Egypte voor te bereiden. Hoe opereert hij in een wereld van botsende grootmachten?  „Dat Poetin ergens mee zou komen, kon je uittekenen, want het gaat niet goed met zijn oorlog”, zegt Timmermans woensdag rond lunchtijd op het EU-kantoor aan Third Avenue. „Op het slagveld zal hem die gedeeltelijke mobilisatie niet veel helpen. De combinatie van die aankondiging met zijn mededeling: ‘Ik kan alle wapens uit mijn arsenaal gebruiken’, is bedoeld om de buitenwereld te intimideren: stoppen jullie nu maar met steun voor Oekraïne, anders kon het nog wel eens slecht aflopen.” Timmermans werkte als jonge diplomaat in Rusland. Het aankondigen en dan weer uitstellen van Poetins toespraak is een duidelijke indicatie voor onrust in het Russische systeem, zegt hij. Het was ook een moeilijke afweging voor Poetin. Na de opmars van het Oekraïense leger moest hij laten zien dat met hem niet te sollen valt, maar hij weet ook dat mobilisatie binnenslands tot onrust kan leiden – sinds de aankondiging proberen veel Russen het land te verlaten. „We moeten ons realiseren dat deze kat in het nauw hele gekke sprongen kan maken. Er is geen enkele reden om triomfantelijk te zijn en maar één manier om te reageren: met een heel ferme houding. Als hij ook maar even het idee krijgt dat hij hiermee de buitenwereld kan intimideren of kan dwingen tot een wapenstilstand, dan zal hij steeds verder gaan.  „Er zijn dingen gebeurd die niet leuk zijn voor hem. India en China aarzelen niet meer om afstand van hem te nemen. En mij valt ook hier in New York op dat heel veel landen uit Afrika en het Midden-Oosten, landen die het liefst neutraal willen blijven en tot voor kort het woord ‘oorlog’ niet in de mond namen, dat nu wel doen. Voorheen hadden ze het over ‘het probleem Oekraïne’.”  Poetin verliest dan wel  terrein, op het slagveld en internationaal, maar hij heeft de westerse samenleving met verhoogde energieprijzen onder hoogspanning gezet. Kan Europa die druk  weerstaan? „Alles staat of valt bij ons vermogen om minder energie te gebruiken. Als je minder gebruikt, in combinatie met de gasvoorraad die we hebben, en de winter wordt niet absurd koud, dan moeten we hier met zijn allen doorheen kunnen komen. Dat laat onverlet dat de winter daarna wél een hele uitdaging wordt als er helemaal geen Russisch gas meer komt en als China weer gaat groeien en de vraag naar gas daar toeneemt.” Wat zegt u tegen mensen die naar hun gasrekening kijken en denken: als dit te danken is aan onze steun voor Oekraïne, waarom moeten we Oekraïne dan zo nodig steunen? „Poetin is al twee jaar geleden begonnen met het afknijpen van de gasmarkt. De oorlog is niet de oorzaak. Hij is de oorzaak. Hij heeft gedacht: ik kan ze zo verzwakken dat ze mij niet in de weg zitten. Hij heeft van gas een wapen gemaakt. Dát is de oorzaak. Niet het feit dat wij gereageerd hebben op de inval in Oekraïne.” Alles staat of valt bij ons vermogen om minder energie te gebruiken President Emmanuel Macron en kanselier Olaf Scholz zoeken steeds weer contact met Poetin. Moet je dat wel doen? „Ik vind dat zinvol zolang ze glashelder zijn in hun veroordeling. En dat hebben ze allebei hier in New York gedaan. Macron heeft Poetins imperialisme veroordeeld en Scholz heeft gezegd dat alleen een nederlaag van Rusland ons hieruit kan halen. Die combinatie van contact en veroordeling is wijs.” Oké, maar hij trekt zich er niks van aan… „Ze moeten hem wel  iedere keer weer die boodschap geven, rechtstreeks. Er is overigens wel één probleem. Henry Kissinger zegt altijd: als je de hoogste autoriteit in stelling brengt moet er iets te halen zijn. En dat is er nu niet. „Wat nu ook ontbreekt, en dat is een gevaar: back channels [overleg via achterdeurtjes]. Zelfs in de zwartste momenten van de Koude Oorlog waren die er wel. Amerikaanse generaals praten nu wel met Chinese generaals maar niet met Russische. Ik vraag me af of dat verstandig is.” Het Westen heeft de betrekkingen met Rusland verbroken. Dus ook de klimaatdiplomatie. „Rusland zou van alles kunnen doen om voortgang van het klimaatoverleg te blokkeren, maar doet dat niet. De videoboodschappen die de Russen drie weken geleden naar het klimaatoverleg van de G20 stuurden waren niet confronterend. Heel anders dan het optreden van minister van Buitenlandse Zaken Lavrov richting zijn collega's.” Hoe lastig is het voor Europa dat de VS en China overhoop liggen? „Ik ben er duidelijk over naar de Amerikanen: we delen een hoop van jullie zorgen over China, maar wij gooien niet de deur dicht. We willen in gesprek blijven. Op klimaat heb ik zeer goede contacten met de Chinezen.” Hoeveel ruimte is er al met al nog voor internationaal overleg? „Er komen zo veel dingen bij elkaar die voor onrust zorgen in bijna alle landen ter wereld, dat het heel moeilijk is om het internationale systeem te laten functioneren. Ik merk deze week ook dat de coronaperiode diplomatie veel moeilijker heeft gemaakt. Er moet reparatiewerk verricht worden na een lange periode zonder direct contact.  „Om te doorgronden wat iemand dwars zit is het toch heel anders om naast elkaar op een bank te zitten dan contact te hebben via Zoom. Niet iedereen heeft het hart op de tong liggen, niet iedereen is een Nederlander. De kunst van de diplomatie, van intermenselijke verhoudingen, dat merk je nu, is nog steeds heel erg belangrijk. De VN, dat proef ik hier ook, moeten zien op te krabbelen. Van corona en alle klappen die de organisatie krijgt door de aanhoudende conflicten.” De Veiligheidsraad is ook de wereld van 1945. Waar is Afrika? Waar is India? Regionale blokvorming is populair. De Shanghai Cooporation Organization in Centraal-Azië. Het idee van Macron voor een nieuw Europees verband. Gaan die blokken elkaar niet blokkeren? „De monopolaire wereld is verdwenen. Je ziet in dit land dat men daar af en toe heel veel moeite mee heeft: deel van het conflict met China is dat de Amerikanen erachter komen dat ze niet meer alles zelf kunnen bepalen. Wij Europeanen vormen een steeds kleiner deel van de wereldbevolking en de wereldeconomie. De wereld verandert bovendien heel snel door de klimaatcrisis en de snelle industriële veranderingen, waarvan op dit moment niet gezegd is wie daarvan het meeste gaat profiteren. Hoe zal dat gaan? „Alles wordt dus fluïde. We hadden de Koude Oorlog, toen kregen we Pax Americana en nu is alles weer in beweging. De staat is weer terug. Om binnenlandse problemen op te lossen heb je de staat nodig, maar ook internationaal. En dan moet je je afvragen of internationale instituties nog wel van deze tijd zijn. De Bretton Woods instellingen [IMF, Wereldbank] zijn geschapen op basis van de wereld van 1945. We zijn tachtig jaar verder. Dat moet echt anders! De Veiligheidsraad is ook de wereld van 1945. Waar is Afrika? Waar is India? Als je wilt dat we weer een forum bouwen waar we wereldproblemen kunnen aanpakken op basis van de verhoudingen van vandaag, zul je ook de moed moeten hebben die instituties aan te passen.” Daar wordt al héél lang over gesproken. Dat gaat toch niet gebeuren? „Als je het niet regelt ontstaan er parallelle structuren. De invloed van de G20 neemt nu toe omdat daar een duidelijkere weerspiegeling is van de ware verhoudingen in de wereld. Als je dat niet in het VN-systeem kunt inbrengen, dan wordt het VN-systeem  onbelangrijker. Instituties die zich niet aanpassen aan veranderingen in de samenleving worden een lege huls.”||https://www.nrc.nl//nieuws/2022/09/22/poetin-moest-wel-ergens-mee-komen-want-het-gaat-niet-goed-met-zijn-oorlog-a4142873
2022-09-22||‘Ik beschouw bomen als getuigen van wat om hen heen gebeurt’||‘Laat me even kijken”, zegt Valerie Trouet (47) als ze van het pad in het Bertembos af stapt. Ze loopt naar een stomp van een recentelijk gekapte boom, laat haar vinger over het hout gaan en begint de ringen te tellen. „Deze eik is 38 jaar oud geworden. Het was een gelukkige boom, hij heeft mooie brede ringen gevormd.”   In dit bos kwam boomwetenschapper Trouet als kind vaak. Ze wijst naar een paar daken achter een heuvel in het glooiende landschap rond het Belgische Leuven. „Daar ben ik opgegroeid.” Het is een klein bos, niet veel meer dan een paar vlekken loofbomen tussen de akkers. Maar het doet wat een bos doet in dichtbevolkt gebied, zegt ze, het biedt mensen een fijne plek om buiten te zijn. Het geluid van de snelweg even verderop wordt gedempt door de kronkelige eiken en  fiere beuken die de holle weg waarop we wandelen omzomen.  „Dit is mijn oorspronkelijke beeld van een bos, of zo’n aangeplant bos in de Ardennen, met rechte rijen bomen”, zegt Trouet, vrolijk over haar eigen naïviteit.  Want sinds ze bomen ging onderzoeken is dat beeld nogal veranderd. Ze doet onderzoek naar de oudste bomen ter wereld. „Ik herinner me de eerste keer dat ik een staal van een echt oude boom aan het bestuderen was, tijdens  veldwerk in Californië. Terug in het labo begon ik de ringen te tellen, en te tellen, en ineens zit je aan het jaar 1200. Dan denk je, ho! Dus soms is het een beetje moeilijk om door mijn jeugdbos in België echt gepassioneerd te raken, moet ik toegeven.”  Wel komt ze er, als ze weer eens in België is, om haar „mind te clearen”. Trouet werkt al meer dan tien jaar aan de Universiteit van Arizona –  af en toe sijpelen Engelse uitdrukkingen door in het Vlaams. Ze is  dendroklimatoloog, wat betekent dat ze de geschiedenis van het klimaat bestudeert aan de hand van jaarringen van bomen. „Om het klimaat te reconstrueren, gaan we op zoek naar bomen die in een extreem klimaat groeien. We kijken naar hoe breed of smal de ringen zijn in elk jaar. Voor een groot deel wordt dat bepaald door het klimaat in dat jaar. In een droog klimaat, zoals in Arizona, wordt de breedte van de ring bepaald door hoe nat of droog dat jaar was. In bijvoorbeeld Scandinavië is het altijd wel nat genoeg, daar gebruik je de ringen om de temperatuur te bestuderen.” Bomen in de Lage Landen zijn voor haar onderzoek minder interessant: ze zijn niet zo oud en hebben het te goed, dus ze kan er te weinig uit afleiden. De wetenschappelijke belangstelling voor bomen begon bij Trouet met zorgen over het klimaat. Ze ging in 1999 als student naar Tanzania om via jaarringen informatie te vinden over het klimaat. „Ik had nooit geweten dat je er zoveel informatie uit kan halen.” Sindsdien heeft Trouet onderzoek gedaan in Turkije, Siberië, Californië, de heuvels van Griekenland. „De oudste bomen vind je dikwijls in afgelegen gebieden, hoog in de bergen, dus je komt op heel mooie plaatsen. Die bomen hebben iets magisch, al ben ik niet gelovig. Zo’n knoestige boom, waarvan je weet dat die er al duizend jaar staat, maakt dat je je onderdeel kan voelen van een veel langere geschiedenis. Het werken met bomen benadrukt je verbondenheid met de tijd.” In haar boek Wat bomen ons vertellen, in 2020 in het Nederlands verschenen en inmiddels in zeven talen uitgegeven, beschrijft ze hoe informatie uit bomen allerlei ontwikkelingen kan helpen verklaren: van de herkomst van een viool tot de opkomst en ondergang van wereldrijken. Maar vooral gaat het over  klimaatverandering. Zij en haar team ontdekten bijvoorbeeld door de jaarringen van blauwe eiken te tellen dat het gebrek aan sneeuw in de Sierra Nevada in 2015 – dat tot grote klimaatzorgen in de VS leidde –  nog veel ernstiger was dan werd vermoed. Het sneeuwniveau bleek in 500 jaar niet zo laag geweest. Ze combineert in haar boek dit soort wetenschappelijke inzichten met verhalen over boomonderzoekers en haar persoonlijke avonturen, zoals een tocht tot diep in Siberië, die ze min of meer overleefde op Belgische chocoladewafels.  Ze voelt zich op die momenten een ontdekkingsreiziger, in plaats en tijd. „Dat vind ik het allerfijnste aan wetenschapper zijn: dingen ontdékken. En je dan realiseren: ik ben de éérste persoon die dit weet. There is no feeling like that. Het idee bij te dragen aan een geschiedenis van wat reaches beyond you, dat vind ik mooi. Ik leef op een bepaald punt in de tijd, bouw op wat mensen in het verleden hebben gedaan, en wat ik doe draagt bij aan wat mensen in de toekomst doen.” Twintig jaar onderzoek doen naar het klimaat is mentaal behoorlijk zwaar, blijkt uit het gesprek met Trouet. „Ik ben echt heel bezorgd over het klimaat, en vraag me af hoe ik mijn expertise en mijn talenten op de beste manier kan inzetten om mijn steentje bij te dragen. Is die academische weg nu wel de beste weg?”  Tot nu toe is haar antwoord bevestigend. Wel vindt ze dat ze ook een maatschappelijke rol heeft. „Ik wil uitleggen waarom het urgent is dat we iets doen.” Wat er dan moet gebeuren, dat is aan de politiek, vindt ze.  „Maar als er  feitelijke vragen worden gesteld over  klimaatopwarming, dan geef ik daarover interviews, in Amerika of op de Belgische tv.” En zo neemt ze ook iets van haar zorgen over  klimaatverandering weg. „De ontdekkingen die we doen en het feit dat ik op mijn manier bijdraag om het probleem aan te pakken, helpt mij wel om te blijven voortgaan. Het heeft iets therapeutisch.”  Houdt ze van bomen? „Ik beschouw ze als getuigen van wat er rond hen gebeurt. En omdat ze veel langer leven dan wij, hebben ze een belangrijkere rol als getuigen van wat in het verleden is gebeurd  dan wij. Ze zijn objectief, in die zin heb ik er heel veel respect en eerbied voor.”  Maar het zijn voor haar ook objecten die bestudeerd moeten worden. En als ze een berg op gelopen is, is er geen tijd om lang stil te staan bij de schoonheid. Dan draait ze haar holle boor in de stam, want de metingen moeten worden verricht. „Dan zit ik in mijn utilitaire modus. Ik ben toch vooral academicus.” Meer dan van bomen houdt ze van hout. Trouet begint in uitroeptekens te praten. „Dat is fantastisch materiaal!” Ze somt op: het is gebruikt voor wegen, wapens, muziekinstrumenten, schilderijen, om te koken, voor sportartikelen. „Er is een stenen tijdperk en een ijzeren, maar geen houten. Want hout is van alle tijden. De oudste houten artefacten, een aantal speren, zijn 300 duizend jaar oud. Onze hele beschaving is gebouwd op hout.”||https://www.nrc.nl//nieuws/2022/09/22/eerbied-voor-getuigen-van-het-verleden-a4142688
2022-09-22||Verenigd Koninkrijk heft verbod op fracking op om energiecrisis te verlichten||De onlangs aangetreden Britse regering heeft het verbod op fracking in Engeland opgeheven. Dat heeft de nieuwe minister van Economische Zaken en Energie Jacob Rees-Mogg donderdag aangekondigd, melden Britse media. Met de maatregel hoopt de regering het nijpende tekort aan energie in het land te verlichten. Bij fracking wordt water, zand of chemicaliën onder hoge druk in de aarde gespoten om vervolgens gas vrij te maken. Het verbod op de controversiële methode was twee jaar geleden ingesteld door de regering van Boris Johnson, nadat er lichte aardbevingen waren waargenomen bij een frackingmijn in Lancashire. Inwoners van het graafschap meldden dat ze schade aan hun huizen hadden door de trillingen. Internationaal is er al langer weerstand tegen fracking, omdat het zou kunnen zorgen voor vervuild grondwater en schade aan natuurgebieden. Zoals meerdere Europese landen kampt het Verenigd Koninkrijk met een zware energiecrisis en zoekt het naar manieren om de binnenlandse schaliegasvoorraad aan te boren. Bij haar aantreden kondigde premier Liz Truss al aan dat ze het verbod zou opheffen. Volgens energieminister Rees-Mogg moet men „alle wegen verkennen” op het gebied van binnenlandse energiewinning. Eerder kondigde Truss al aan Britse huishoudens te gaan compenseren voor hun almaar oplopende energierekeningen. Of het opheffen van het verbod noodlijdende huishoudens op korte termijn helpt, wordt betwijfeld: experts schatten dat het maanden kan duren voordat de frackinglocaties de Britse energievoorziening van een impuls kunnen voorzien. De huidige energieprijzen zijn echter niet de enige reden dat de regering zoekt naar binnenlandse energiebronnen. Begin september kondigde Truss in het Lagerhuis aan dat zij wil dat het Verenigd Koninkrijk in 2040 niet langer afhankelijk is van buitenlandse energie. Behalve het verlenen van frackinglicenties wil de regering de olie- en gasproductie in de Noordzee verhogen en meer inzetten op de bouw van zonne- en windenergieparken. Het opheffen van het verbod kan op stevige oppositie rekenen. Onder meer de regeringen van Schotland en Wales zijn tegen fracking, net als oppositiepartij Labour. Ook binnen de Conservatieve partij bestaat weerstand tegen de gaswinningmethode, met name van parlementariërs uit districten waar frackinglicenties verleend zullen worden. Volgens The Guardian zijn inmiddels 151 licenties verleend op plekken die aan beschermde natuurgebieden grenzen of deze deels overlappen.||https://www.nrc.nl//nieuws/2022/09/22/verenigd-koninkrijk-heft-verbod-op-fracking-op-om-energiecrisis-te-verlichten-a4142868
2022-09-22||Kip is kip, vis is vis||Als je denkt: de plantaardige tonijn is aan de zure kant, de kip-samba te zoet en de kip-kerrie te ananassig, dan weet je ook: het gáát bij Johma-salades helemaal niet om het vlees, het gaat om de saus. Daar ging het altijd al om. Er zijn nu drie smaken die 100 procent plantaardig zijn, maar die toch precies hetzelfde heten en smaken als de vlees/visvariant, met ook nogal vlezige plaatjes. Ach nou ja, hoe erg is dat? In kip en tonijn proef je net zoveel kip en tonijn als in kip en tonijn. Vlees, vis of vegan: Johma is Johma.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/22/kip-is-kip-vis-is-vis-a4142681
2022-09-22||Massale migratie Germanen naar Engeland||In de vroege Middeleeuwen vestigde zich een gestage stroom Germanen in het dan nog voornamelijk Keltisch-Britse Engeland. Vooral in Oost-Engeland blijken mensen in de periode van 400 tot 850 gemiddeld voor driekwart verwant aan mensen die toen in Zuid-Denemarken, Noord-Duitsland en ook Noord-Nederland woonden. Een zwaartepunt van die afkomst lijkt te liggen in de huidige Duitse deelstaat Nedersaksen.  Deze ‘Angelsaksische’ invasie was niet kort en hevig in de vijfde eeuw, zoals in latere middeleeuwse kronieken wordt verteld, maar bestond dus uit een constante stroom zonder veel pieken en dalen. Tot in de achtste eeuw arriveren er ‘verse’ immigranten uit het continent in Engeland.  Vóór de vijfde eeuw was deze continentale invloed juist afwezig, en de invloed ontbreekt ook in Wales, Ierland en Schotland.  Dit blijkt allemaal uit een analyse van dna dat geïsoleerd is uit vroeg-middeleeuwse graven van in totaal 460 mensen uit Engeland, Ierland en het continent. Een groot onderzoeksteam onder leiding van de bekende genetici David Reich (Harvard), Johannes Krause en Stephan Schiffels (beide Max Planck Instituut Leipzig)  heeft dat deze week in Nature gepubliceerd.  Dat er in de vroege Middeleeuwen grote invloed was van continentale Germaanse  cultuur op het voordien Keltisch-Britse Engeland is altijd evident geweest. Alleen al de snelle verspreiding vanaf de vijfde eeuw van de nieuwe Engelse taal en de nieuwe  stijl van huizenbouw en allerhande sieraden zijn onmiskenbaar. Maar de verklaringen voor deze veranderingen varieerden altijd sterk.  Lange tijd werd uitgegaan van een massale invasie in de vijfde eeuw, na het vertrek van de Romeinse legioenen uit Britannië. De laatste decennia was een meer culturele theorie dominant: een kleine Germaanse elite-groep uit het continent, al dan niet afkomstig uit Romeinse hulptroepen, ging taal en cultuur sterk domineren. „De meeste extreme vorm van die verklaring werd onlangs naar voren gebracht”, zegt taalkundige en kenner van de vroege Engelse geschiedenis Thijs Porck (Universiteit Leiden). „Er zou vrijwel alléén culturele invloed zijn  geweest, zónder migratie, met een centrale rol van het Germaans als handelstaal.”  Het nu gepubliceerde dna-onderzoek heeft die extreme culturele theorieën duidelijk weerlegd, zegt Porck.  „Deze conclusies zijn koren op de molen van de aanhangers van migratie-theorieën.” Maar evenmin was er dus sprake van een duidelijke invasie, benadrukt hij: „Het vaak navertelde verhaal van de achtste-eeuwse monnik Beda Venerabilis, dat de Angelen, Juten en Saksen in de vijfde eeuw ieder in hun eigen boot landden en  in Engeland in één keer de boel overnamen, klopt natuurlijk ook niet.”  Ook met deze nieuwe gegevens zijn lang niet alle problemen opgelost, legt Porck uit. „Een van de belangrijkste redenen voor de theorie van een kleine elite-migratie, is het gegeven dat er in het Oud-Engels  ontzettend weinig leenwoorden uit het Brits-Keltisch te vinden zijn. Als er vermenging van bevolkingen was geweest, zou je meer van dat soort woorden verwachten.” Want alleen een elite zou zijn taal zo compleet hebben kunnen opleggen, was de gedachte. „Maar ja, kijk nu: er blijkt juist wel sterke vermenging van de verschillende bevolkingsgroepen te zijn geweest. En in de grafgiften vind je ook al geen duidelijke continentale elite terug. Het taalkundige probleem is dus nog steeds niet opgelost: waarom zijn er zo weinig Keltische leenwoorden?” Met dit nieuwe onderzoek is een vierde grote migratie naar Engeland in oud dna teruggevonden. Na de kolonisatie van Engeland door jagers-verzamelaars circa. 10.000 jaar geleden, arriveerden er 6.000 jaar geleden een grote groep neolithische boeren, met een herkomst in Anatolië. Die populatie werd later weer verstoord door een zeer grote migratie door leden van de klokbekercultuur, met een afkomst uit de steppen van Oost-Europa. Rond 1.000 voor Christus kwam er een derde migratie van waarschijnlijk ‘Keltische’ groepen  uit Centraal-Europa.  Nu is er dus een grote ‘Germaanse’ invloed gevonden. Sinds de negentiende eeuw worden die  immigranten ‘Angelsaksen’ genoemd, hoewel zij zich anders noemden (Anglecynn of Englisc). De laatste tijd wordt de term ‘Angelsaksisch’  vaker vermeden;  die zou te veel associaties hebben met raciale en koloniale denkbeelden.  Naast de sterke Noord-Duitse immigratie naar Engeland, vond het team in dezelfde periode ook aanwijzingen voor sterke invloed in Zuid-Engeland vanuit het dan al door Franken gedomineerde Frankrijk. Over die zuidelijke migratiestroom zijn veel minder middeleeuwse bronnen, en is ook veel minder wetenschappelijke discussie gevoerd.  Grote scheidingen tussen de verschillende Britse, ‘Angelsaksische’ en ‘Frankische’ bevolkingsgroepen lijken er niet te hebben bestaan. Uit het dna-onderzoek komen juist sterke aanwijzingen voor intensieve vermenging van mensen met een meer Britse en mensen met een meer continentale, Germaanse afkomst. Op een ‘Angelsaksische’ begraafplaats in Buckland (bij Dover) is daarvan volgens de onderzoekers een eminent voorbeeld binnen één familie. Hier is sprake van vermenging tussen de verschillende groepen over drie generaties. In de mate van vermenging bestond geen verschil tussen mannen en vrouwen – terwijl in de bronstijd juist een sterke invloed van vooral steppemannen lijkt te zijn geweest. Het enige kleine verschil dat nu in dit verband is gevonden, is dat vrouwen met een grote continentale afkomst iets vaker grafgoederen lijken mee te krijgen.||https://www.nrc.nl//nieuws/2022/09/22/massale-migratie-germanen-naar-engeland-a4142872
2022-09-22||Wat nou als er aan alles een tekort is? Hoe redden we ons dan?||Het was een regenachtige middag in augustus 2021. Ik was met een 84-jarige vogelkenner naar de Maasvlakte gereden, naar een uitkijkpost in de duinen. Er waren daar vorkstaartmeeuwen gesignaleerd, had hij verteld, trekvogels die onze kust zelden aandeden. Een windvlaag rukte het autoportier open, we beklommen het duin. Geen vorkstaartmeeuw te zien. Wel: een knalrode aangespoelde walvis. „Fuck”, riep ik en rende vanaf de duinen naar de zee. De regendruppels sloegen putjes in het zand, tokkelden even later op het rubber van de rode boot die in de branding lag, de buik naar boven ge keerd. Verspreid rond de dinghy lagen en dreven een stuk of zeven feloranje reddingsvesten. Iets verderop: een nog volle waterfles. Weer iets verder: een zwarte sportschoen vol zand. Ik volgde het spoor van spullen, de beelden die in me opkwamen duwde ik weg. Maar verder vond ik alleen een boodschappentas van de Franse supermarkt Carrefour. Bootvluchtelingen, hier ook al? Ik belde de strandwacht over de vondst, we reden terug naar de stad. Later sprak ik de Zeehavenpolitie. Het goede nieuws: de opvarenden waren veilig. De man van wie de zwarte sportschoen was geweest en de andere opvarenden zaten nu hoogstwaarschijnlijk in de Britse asielprocedure. Het opblaasbootje had inderdaad vluchtelingen verscheept. Waarschijnlijk hadden ze 12 augustus de oversteek gewaagd, hoorde  ik later; die nacht was het prachtig kalm zomerweer geweest in Calais, liefst 1.012 mensen hadden vanaf het  strand zee gekozen, de meesten in opblaasbare dinghy’s van het type dat ik had gevonden. Nadat de opvarenden van boord waren gehaald, liet de Britse kustwacht die vluchtbootjes soms achter op zee, uit ruimte- of tijdgebrek. De scheepjes kregen dan een identificatienummer. Op de Rotterdamse opblaasboot was ‘M465’ geverfd: nummer vierhonderdvijfenzestig van dat jaar.  Een medewerker van het ministerie van Binnenlandse Zaken benadrukte dat de tocht levensgevaarlijk was en dat de vluchtelingen al in een veilig land waren.  Gevaarlijk, inderdaad. Het Nauw van Calais is de drukste vaarroute ter wereld. Per dag passeren gemiddeld 550 zeeschepen – waaronder mammoettankers en containerreuzen – de zeestraat. Elke twee à drie minuten een schip. Maar dwars op die stroom liep inmiddels ook een van de drukste vluchtroutes ter wereld. De route van de opblaasbootjes. Gemiddeld honderd mensen per nacht waagden er vorig jaar de oversteek, in totaal 35.382 mensen.  En sindsdien waren de aantallen toegenomen. De vluchtelingen kwamen uit landen als Syrië en Afghanistan maar ook uit ‘veilige’ landen als Albanië. En inderdaad hoefden ze in Frankrijk niet direct voor hun leven te vrezen. Toch waagden ze de gok, bijvoorbeeld omdat ze bij familie wilden zijn; omdat ze in een land wilden wonen waarvan ze de taal spraken of omdat ze dachten in het Verenigd Koninkrijk makkelijker werk te vinden. Velen werden tegengehouden door de Fransen, 44 vluchtelingen verdronken, maar de overgrote meerderheid, 28.000, haalde de witte kliffen van Dover. Mensensmokkelaars kochten de opblaasbootjes voor prijzen tussen de 500 en 2.000 euro. Bij de Chinese webwinkelgigant  Alibaba werden ze aangeprezen als ‘refugee boat’, schreef The Guardian eind december.   Alibaba had daarna veel van de pagina’s verwijderd, maar niet allemaal. ‘Enjoy The Waves With A Wholesale immigrants boat’, las ik. Of: ‘Inflatable boat for refugee’.  Een jaar eerder had ik zelf via internet een opblaasboot gekocht. Geen dinghy, maar een knaloranje kano. Ook om te ontsnappen, maar dan aan mijn saaie bestaan: een bootje om de pandemie mee uit te zitten. Ik zocht verstilling op het water en soms zocht ik een adrenalinestoot.  Zoals die keer toen ik met een vriend, een ervaren zeekajakker, over de Nieuwe Maas was gevaren, onder de Erasmusbrug door. We hadden de tocht tot in de puntjes voorbereid. Stroomatlas mee, marifoon aan boord. De vaargeul oversteken was doodeng. Wat als zo’n watertaxi ons niet zag? Driehonderd meter billenknijpen. Het Nauw van Calais is ruim dertig kilometer breed, zelfs op het smalste stuk, tussen Cap Gris-Nez en Dover. En die Engelandvaarders voeren door de nacht, zonder navigatie, zonder lichtbakens, tussen megaschepen door. Hoe wanhopig moest je zijn? Daar in het Nauw van Calais kruisten twee totaal verschillende stromen, leek me eerst: de containerschepen en de opblaasbootjes. Je had enerzijds de mensen die hun leven waagden en  anderzijds de mensen die een leven lang konden spelevaren, vertrouwend op de zeereuzen die hun hebbedingetjes kwamen brengen. Haves en havenots.  Maar ik twijfel al een poosje of die mooie kloof wel klopt. Afgelopen zomer las ik op de camping – in Frankrijk, aan zee – een boek dat ook begon met een aangespoelde, rode boot. Een kano van een paar honderd dollar, aangetroffen langs de kust van North Carolina. De kano bleek eigendom  van ene Dick Conant, een getroebleerde Amerikaan die jarenlang in zijn eentje over de rivieren van de VS had gepeddeld, levend van vrijwel niets. Tuinbroek van spijkerstof, roestkleurige baard, verbleekte baseballcap. Deze man is tot op de dag van vandaag vermist, maar journalist Ben McGrath tekende zijn levensverhaal op in het boek De rivier. „Het meeslepende en waargebeurde verhaal van een man die met zijn kano de wildernis in trok”, aldus het omslag.   Vast zo’n boek over een man die zijn midlifecrisis weg peddelt, dacht ik eerst. Maar de hoofdpersoon bleek juist verrassend extravert. Conant de kanoër trok langs vervallen Amerikaanse rivierstadjes, die aanspoelplaatsen van menselijk wrakhout, en overal waar hij kwam zocht hij contact: hij knoopte praatjes aan, repareerde daken, deelde spullen en proviand, vertelde verhalen, begon  jarenlange penvriendschappen. Niks into the wild, geen solo-gesikkeneur. Deze man stapte op de medemensen af zonder aanzien des persoons. Hoopvol verhaal. Alsof hij al peddelend dat verscheurde, geatomiseerde land weer aan elkaar wilde naaien. Dat zie je vaker tegenwoordig: de moderne escapist zoekt juist verbinding, wil ontsnappen aan de ieder-voor-zich-maatschappij. Zie de groeiende off the grid-community: mensen die zelfvoorzienend leven, maar vooral saamhorigheid zoeken.  En tegelijkertijd vond ik het een verontrustend boek. Want dat kapotte land herkende ik maar al te goed. Niet alleen van de VS, waar ik een poosje had gewoond, maar inmiddels ook van thuis, van mijn eigen verscheurde Nederland. Het land van Ter Apel, Groningse Shell-grondschokken, toeslagenrampen, kapotte ruggen van koffergooiers. Het land van ontheemden en buitenslapers, waar de dakloosheid in tien jaar was verdubbeld. Land van beddentekort, slaaptekort, huizentekort, van alles tekort. Een tandvleessamenleving. Laatst stond ik in een volle stilstaande trein te staren naar de omgedraaide vlaggen in het weiland en ik dacht: damn right. Het land ging stuk. Nee, nee, heus geen Amerika, zeiden we nog. En inderdaad zijn  we geen Amerika, dacht ik in die trein: ons land brokkelt weliswaar ook af, alleen zonder die spirit van zelfredzaamheid die Amerikanen nog altijd kenmerkt. Wij zijn reddelozer, lijkt  me: een land als een lekke opblaasboot, opvarenden in ontkenning: we kunnen toch compenseren, plakkertjes plakken?  Mijn opblaaskajak had ik gekocht om de pandemie uit te zitten. De pandemie was weg, alleen waren er nieuwe stormen gekomen. Escapisme zal me niet meer redden. Al denk ik de laatste tijd wel steeds vaker aan wegvluchten. Half grappend, geinig vrijblijvend, zoals je op feestjes roept dat je een huisje zoekt in Limburg aan Zee.  De rode opblaasboot op het strand had me gewaarschuwd. Zoals je de zee kon horen in een schelp, zo hoorde ik het woeden van de gehele wereld in die plas tic ark. Vroeger was het simpeler: je had de zielige mensen die hier asiel kwamen vragen en onze taak was het dan om te kibbelen over hoeveel bedden en soep we ze precies gaven. Veel soep, zei de één. Weinig soep, zei de ander. Het ging nooit over onszelf.  Ter Apel is al een iets ander verhaal. Een schandvlek op zich natuurlijk – ons eigen Calais, ons Moria – maar óók een symptoom van een overheid die de zaakjes niet meer op orde  heeft. En die overheid zie je overal. Zien de boeren, zien de toeslagenmoeders. Ter Apel gaat evengoed over onze soep. Komende winter dreigen een miljoen van onze eigen burgers van het gas te worden afgesloten, had ik gelezen in de Volkskrant. En deze winter komen we heus nog wel door, pappend, nathoudend, compenserend. Maar verder in de toekomst ligt een wereld die zo chaotisch is, zo vol kettingreacties – een net iets sneller smeltende ‘doemgletsjer’ op Antarctica, een vonk tussen China en Taiwan – dat het me allang niet meer ondenkbaar lijkt dat ikzelf of mijn kinderen ooit echt de biezen zullen moeten pakken. De enige zekerheid lijkt me dat de wereld onzekerder wordt, de vraag is wie daar het best op voorbereid zijn, het antwoord: zij die al met dat bijltje hadden gehakt. Zoals migranten, die van de ene op de andere dag in een totaal andere wereld terechtkomen. Die redden zich wel, die hebben misschien geen tent, maar zijn zeker niet zielig. Ze zijn juist getraind in de belangrijkste vaardigheid van de toekomst: je staande houden in een wereld op zijn kop, een wereld van krimp en tekort. Hetzelfde geldt voor al die Nederlanders die de afgelopen jaren al moeten leven met minder geld, dacht ik in de trein. De gepokten en gemazelden. Je leest nu het ene na het andere schrijnende bericht over hongerende schoolkinderen en overvolle voedselbanken. Minstens zo interessant lijken me de verhalen van al die mensen die al jaren zonder veel geld leven – en het prima weten te rooien. In mijn Rotterdam is het voor 1 op de 5 kinderen normaal om in armoede op te groeien. En toch weten hun moeders – bijna altijd moeders – de afgelopen jaren de broodtrommeltjes van hun kinderen te vullen. Met vindingrijkheid, een burennetwerk, hosselen, liefde. Het onvertelde verhaal: de expertise van de mensen die al jaren met het bijltje hakken. Over hen maak ik me nog het minste zorgen. Ze kennen die winkel al waar je een zak krentenbollen voor vijftig cent haalde, ze weten aan welke buren ze iets hadden. Vele eersten zullen de laatsten zijn, en vice versa, voorspelde Jezus al.  Maar de rest? Mocht de echt grote storm ooit komen dan zal die een land treffen vol verwende en weerloze malcontents. Misnoegd over wachtrijen bij Schiphol, boos over een te laat bezorgd pakket, een stilstaande trein. Gemaksverslaafden, onmachtig de eigen fietsband te plakken (want een Swapfiets), onmachtig eten op tafel te toveren (want Thuisbezorgd), onmachtig hulp te halen bij de buren (want Netflix-kluizenaars). Wat komen gaat valt niet met geld te fixen, wel met liefde en levensmoed.  Ik hoorde eens over een moedige man die in een Itiwit-opblaaskajak van Decathlon naar Engeland was gepeddeld. Masoud Mohammadajir, heette hij, een 39-jarige Iraniër. Hij had in Iran in de cel gezeten, verdacht van spionage. Zijn asielaanvragen in Roemenië en Nederland waren afgewezen, omdat hij met een vals paspoort Iran uit was gevlucht. Aan mensensmokkelaars had hij een hekel. Dus kocht hij samen met een vriend een kajak van 250 euro. Ze hadden maar geld voor één zwemvest, Masoud gaf hem aan zijn vriend, die niet zwemmen kon. Het Nauw van Calais was stikdonker, ze navigeerden op de lichten van de ferryboten, pareerden golven van ruim twee meter. „Ik zou dit nooit nog eens proberen”, vertelde Masoud later aan de Daily Mail, die de belangrijkste details verifieerde. Maar ze haalden de overkant.  Vele andere peddelaars zouden volgen. Zoveel, dat vorig najaar de Decathlon-vestigingen langs de Noord-Franse kust de verkoop van opblaaskajaks staakten. Ook dat mocht niet baten.  Vorige maand, in de nacht van maandag 22 augustus, deed een recordaantal van 1.295 mensen een poging naar Engeland te varen. Onder wie ook mensen die per opblaaskajak gingen.  Niet eentje van Decathlon dus, maar een nog goedkoper model, de Hydro Force Lite Rapid, online verkrijgbaar voor minder dan 100  euro.  Laatst was ik weer bij het strand, ik dacht aan de rode boot, hoe het zou gaan met de opvarenden. Opblaasbootvluchtelingen, ontsnappingskunstenaars: zij hadden de moed gehad, zij waren al aan de overkant. En wij? Achterblijvers, ooit, wellicht.||https://www.nrc.nl//nieuws/2022/09/22/met-zn-allen-in-een-opblaasboot-a4142673
2022-09-22||Zelfgeschreven software houdt bloedsuiker beter op peil||Een automatische insulinepomp die wordt bestuurd door een algoritme dat is geschreven door patiënten zelf, houdt de bloedsuikerspiegel van patiënten met diabetes type 1 beter onder controle dan een simpeler pomp zonder slimme software. Dat laat een studie uit Nieuw Zeeland zien die onlangs verscheen in The New England Journal of Medicine. Aan de studie deden 49 volwassenen en 48 kinderen met diabetes type 1 mee.  Met de versie van de automatische insulinepomp die draaide op  open source software,  bleven deelnemers per dag drie uur en 21 minuten langer op het gewenste glucoseniveau dan de mensen met de simpelere pomp. Het is voor het eerst dat is onderzocht hoe goed dit soort door particulieren ontwikkelde software  voor insulinepompen werkt. Het doel van de insulinepompen is het glucosegehalte in het bloed van patiënten zo lang en constant mogelijk binnen het gezonde bereik te houden,  meer dan  70 procent van de dag.  Mensen met diabetes type 1 maken zelf geen insuline, het hormoon dat glucose uit het bloed naar de spieren verplaatst zodra de bloedsuikerspiegel te hoog wordt. Zij moeten dus kunstmatig hun bloedsuiker op peil houden. Dat kan door zichzelf insuline in te  spuiten of door een insulinepomp te gebruiken.  Voor diabetes-patiënten is het bewerkelijk om hun bloedsuikerspiegel de hele dag te moeten meten en onder controle te houden. De ontwikkeling van insulinepompen met sensor was daarom een verademing voor patiënten. Daarbij meet een sensor op de buik of bovenarm het bloedsuikergehalte, en kan een patiënt op een insulinepomp aangeven hoeveel insuline die moet afgeven. De pomp is met een slangetje verbonden met het lichaam. Automatische insulinepompen zijn nog praktischer. Die bestaan meestal uit drie delen: een insulinepomp, een bloedglucosesensor en een aansturend algoritme. Dat algoritme registreert de gegevens van de glucosemeter en vertelt de insulinepomp hoeveel insuline moet worden toegediend. Het in de studie gebruikte apparaat, met een door patiënten zelf aangepast algoritme, kan trends voorspellen en elke vijf minuten de insulinedosis daar op aanpassen, zowel bij te hoge als te lage waardes. De insulinepompen met sensor die de controlegroep gebruikte, kan dat niet. Die werken alleen in real-time en kunnen de bloedsuikerspiegel niet voorspellen.  De wetenschappers uit Nieuw-Zeeland hebben in de nieuwe studie   voor de eerste keer een open source automatische insulinepomp vergeleken met een reguliere insulinepomp met sensor. Ze kozen voor de eerste open source toepassing, die in 2014 door een Amerikaanse patiënte ontwikkeld is. Conclusie: dit systeem houdt de glucosewaarden van diabetes type 1-patienten langer in balans dan een reguliere pomp zonder slimme software. Dit was vooral ’s nachts bij volwassenen merkbaar. Ook de kans op problemen en complicaties was lager. Henk-Jan Aanstoot, kinderarts en Clinical Research Director bij Diabeter Rotterdam, een in diabetes type 1 gespecialiseerde kliniek, is blij met het onderzoek. „Het onderstreept dat de door patiënten ontwikkelde behandeling niet alleen goed en veilig is, maar geeft ook een enorme boost aan de verdere ontwikkeling van automatische systemen. Nu al zien we dat daarmee veel betere uitkomsten worden gehaald en een betere kwaliteit van leven mogelijk is. Dat zorgt straks voor veel minder ernstige complicaties. Net als bij de komst van de smartphone is zulke nieuwe technologie misschien even wennen, maar dit is de beste behandeling en die zal verder groeien naar een technische genezing van type 1 diabetes.”||https://www.nrc.nl//nieuws/2022/09/22/zelfgeschreven-software-houdt-bloedsuiker-beter-op-peil-a4142871
2022-09-22||Irritatie tussen Rutte en links over antwoorden premier||Premier Mark Rutte (VVD) gaat nu snel door z’n antwoorden heen en leest veel voor van papier, tot irritatie van enkele linkse fractievoorzitters. De premier wijdt relatief weinig woorden aan de stikstofproblematiek en vergeet volgens Esther Ouwehand (Partij voor de Dieren) een vraag over een rechtszaak te beantwoorden waarin de Staat op de vingers werd getikt omdat omwonenden te veel stankoverlast van veehouderijen hadden ervaren. Rutte wil daar weinig over zeggen, omdat de Staat mogelijk nog in hoger beroep gaat. Ouwehand voelt zich niet serieus genomen en mist een serieuze toekomstvisie van Rutte op de landbouw.   Een volgend moment van irritatie gaat over de klimaatplannen. Het Planbureau voor de Leefomgeving constateerde deze week dat het kabinet nog ver is verwijderd van de eigen ambitie om de CO2-uitstoot over acht jaar met 55 procent te verlagen. GroenLinks en PvdA willen daarom dat Rutte IV nog dit najaar, in plaats van volgend voorjaar, besluiten neemt over hoe de klimaatdoelen sneller binnen bereik kunnen komen. Rutte zegt dat dit niet kan omdat een ambtelijke commissie nog met opties voor maatregelen moet komen en hij aan de bestaande proceudre voor de besluitvorming wil vasthouden. Klaver en Kuiken vinden het teleurstellend en zien in Rutte’s antwoord hun bredere kritiek op het kabinet bevestigd: Rutte IV schuift te veel moeilijke keuzes voor zich uit.||https://www.nrc.nl//nieuws/2022/09/22/irritatie-tussen-rutte-en-links-over-antwoorden-premier-a4142869
2022-09-22||Eerst riepen ze alleen ‘kankerhomo’,  nu is er  zelfs  geschoten||Het is „verschrikkelijk”, zegt Femke Halsema  terwijl ze in de deuropening van café Prik in de Spuistraat staat. Samen met een delegatie van de Amsterdamse politie bezoekt de burgemeester  op dinsdagmiddag 20 september de queerbar, om te praten over extra veiligheidsmaatregelen na het schietindicent dat twee weken geleden  plaatsvond op het terras van Prik. Een bezoeker werd vanuit een voorbijrijdende auto in zijn oog geschoten met een gelblaster – een speelgoedpistool dat gelballetjes afvuurt. Hij werd gewond afgevoerd naar het ziekenhuis.   „Ik  heb   uitgelegd wat wij wel en niet aan veiligheidsmaatregelen kunnen nemen”, aldus Halsema. Er wordt een politierapportage gemaakt, want de burgemeester moet kunnen aantonen dat er voldoende grond is om  voor de deur een extra camera te plaatsen. „En we kijken of de camera’s die er al hangen ver  genoeg over het terras gaan. De politie  is op dit moment onderzoek aan het doen naar de daders.”   Als gay-hoofdstad van Europa heeft Amsterdam „een eer hoog te houden”, zegt   Halsema, vlak voordat ze op haar fiets stapt. „Maar we worstelen in deze stad met anti-homoagressie. Het popt op allerlei plekken op en dat maakt het voor de politie ingewikkeld om er op tijd bij te zijn.”  Het gelpistool was het zoveelste voorval in een  reeks van homofobe incidenten in het zestienjarige bestaan van queerbar Prik. Het café ligt aan een drukke straat met autoverkeer. Geroep en gescheld in het voorbijgaan is schering en inslag, met de terrasbezoekers als slachtoffer. Waarom dit keer journalisten op de stoep stonden, net als raadsleden, de  politie en de burgemeester? Er is een nieuwe ondergrens bereikt, zegt eigenaar Jelger Bakker. „Eerst kwamen ze op scootertjes langs en riepen ze ‘kankerhomo’. Nu is er geschoten! Met een speelgoedpistool weliswaar, maar de volgende keer is het een echt pistool.”  Laurens Buijs, onderzoeker op het gebied van gender en seksualiteit  aan de UvA, waarschuwt al jaren dat de reputatie van Amsterdam als LHBTI+-vriendelijke stad slechts bestaat uit een dun laagje van tolerantie en acceptatie. „Anno 2022 wordt homoseksualiteit nog steeds slechts onder hele strikte voorwaarden geaccepteerd. Als je homo bent weet je dat. Je bent altijd op je hoede voor agressie.” Onze gasten zijn het normaal gaan vinden om nageroepen te worden Jelger Bakker Eigenaar Prik Vermoedens van toename van anti-homogeweld in de hoofdstad zijn lastig te staven. Aangiften blijven vaak uit. „Ik merk aan onze gasten dat ze het normaal zijn gaan vinden dat ze nageroepen worden”, zegt Prik-eigenaar Bakker. „Ik snap dat ze denken: ik lijk wel gek om anderhalf uur op het politiebureau te zitten om  aangifte  te doen; maar de consequentie is dat de statistieken nu een vertekend beeld geven van de werkelijkheid.”  Onderzoek wijst uit  dat zeven op de tien homoseksuele mannen en lesbische vrouwen in Nederland te maken krijgt met fysiek of verbaal geweld om wie ze zijn. „Maar slechts een handjevol plegers wordt veroordeeld”, aldus een woordvoerder van LHBTI+-belangenorganisatie COC. „Vijf per jaar! Dat is niet uit te leggen.”  De Amsterdamse gayscene worstelt met de constatering dat het geroep en gescheld vaak vanuit jongeren met een migratieachtergrond lijkt te komen. Verschillende onderzoeken  wijzen in dezelfde richting. „We willen niet met de vinger wijzen, maar moeten wel de vinger op de zere plek kunnen leggen”, zegt artiest en activist Dolly Bellefleur voorzichtig. Ze is al meer dan dertig jaar een icoon in de Amsterdamse gayscene. „We willen niemand zwart  maken, de burgemeester durft het ook niet echt te benoemen. Maar we kunnen pas aan een oplossing werken als we constateren uit welke hoek het komt. Ik zou bijvoorbeeld wel met die jongeren in gesprek willen. Wat drijft hen?”   Of café Prik overweegt te verhuizen naar een andere locatie, zoals  de Regulierdwarsstraat waar alle gaybars bij elkaar zitten? „Geen denken aan”, zegt Bakker terwijl hij iets rechter op gaat zitten. „We hadden de vlaggen van de gevel kunnen halen en de schutting zwart kunnen verven. Maar we weigeren terug te gaan naar de jaren vijftig, waarin je op de deur moet kloppen en een geheim wachtwoord moet fluisteren om naar binnen te komen.”||https://www.nrc.nl//nieuws/2022/09/22/eerst-riepen-ze-alleen-kankerhomo-nu-is-er-zelfs-geschoten-a4142684
2022-09-22||Overal op straat de Birò – geen brommobiel, nee, een microcar!||Vroeger was het mobiliteitsspectrum overzichtelijk. Je had enerzijds de tweewielers van fiets tot scooter, anderzijds de auto, daartussen de brommobiel. Dat was een minivoertuigje met meer dan twee wielen, een bromfietsmotor of een kleine diesel, meestal twee zitplaatsen en een maximumsnelheid van 45 kilometer per uur. Was het niet breder dan  1 meter 10, dan gold het als gehandicaptenvoertuig, waarmee je overal mocht parkeren. Bekende merken waren Canta, Ligier, Aixam en Microcar. Hun imago was oubollig. Jongeren zag je er zelden in rijden, terwijl je ze als zestienjarige met bromfietsrijbewijs mocht besturen. Toen werd alles anders met de Birò. Het elektrische stadsvoertuigje werd in Amsterdam een hype. Met zijn topsnelheid van 45 was het formeel een brommobiel, maar bij bromde niet en je zag er geen fysiek beperkte senioren in. De Birò-doelgroep was welvarend, vaak jong en kerngezond. Het autootje werd de cityhopper van BN’ers. Je zag er Douwe Bob en Edgar Davids in, die net zo makkelijk de fiets hadden kunnen pakken. Nee, die telden gaarne 15 mille neer voor een autootje dat ze met zijn breedte van 1 meter 8 als gehandicaptenvoertuig konden laten registreren, zodat het overal mocht staan. In zijn tien jaar als Birò-importeur en -distributeur in Amsterdam verkocht ondernemer Pieter Vermeer er tweeduizend aan een publiek dat je voorheen niet met brommobielen associeerde. „Dat gaat van 16 jaar tot creatieve ondernemer, van advocaat tot 70-plusser.” Zestig procent van de kopers is vrouw. De wildwestperiode is afgesloten. Inmiddels is met de gemeente Amsterdam een stadsbrede parkeervergunning voor de Birò’s afgesproken – die je naast je gewone parkeervergunning mag aanvragen. Tot ten minste juli 2024, want de regeling is op proef, mag je voor 229,67 euro per zes maanden in heel Amsterdam parkeren. Intussen krijgt het Italiaanse merk er steeds meer concurrenten bij. De elektrische microcar lijkt te emanciperen tot het stadse alternatief voor de echte auto. Het Franse autoconcern Stellantis, het merkenconglomeraat van Peugeot, Citroën, DS, Opel, Alfa, Chrysler, Jeep en Lancia, lanceerde vorig jaar de Citroën Ami. Het koddige, tweepersoons-45-kilometervoertuigje in het Birò-genre is onder de naam Opel Rocks-e sinds dit jaar in Nederland verkrijgbaar. Alternatief is het Nederlandse Carver met een bijzondere tweepersoonsdriewieler. De van bovenaf gezien sigaarvormige koets kantelt door een ingenieuze technische vondst automatisch mee in bochten, wat vooral op rotondes een spectaculaire rij-ervaring oplevert. Sinds kort levert Carver een versie met een hogere topsnelheid van 80 kilometer per uur, de S+. Met een elektrische actieradius van 100 kilometer zit niets dagelijkse woon-werkritten over grotere afstanden in de weg. Andere nieuwkomer is  de in Breda gevestigde start-up Squad met de dit jaar te lanceren Solar City Car, een Birò-achtige met zonnepanelen voor extra actieradius. Niet onverwacht melden zich daarnaast de eerste copycats. De Move CityCar is een Chinese replica van de Birò. In de niche tussen microcar en stadsauto volgen op termijn iets grotere en snellere modellen, meer mans maar nog steeds niet helemaal een auto. In aantocht is de Zwitserse Microlino, met zijn als een ijskast openende deur aan de voorkant een eigentijdse variatie op de BMW Isetta uit de jaren vijftig: de belangstelling is enorm. Het Duitse Evetta komt met een vergelijkbare Isetta-achtige. In Japan levert Toyota de elektrische C+pod. De Chinezen slijpen de messen. Voor de Duitse e.GO Life, met vier zitplaatsen al haast een echte auto, liep het storm:  alle reserveringen zijn vergeven. Deze wagentjes zouden in de energietransitie weleens een factor van betekenis kunnen worden. De pioniers zagen dat, te ver voor de fanfare uit, al eerder. Renault kwam in 2012 met de briljante maar spartaanse Twizy. De elektrische tweezitter was verkrijgbaar in een 45- en een 80-kilometer-versie. Met de laatste kon je gewoon de Ring A10 op. Een hit werd hij niet, maar tijden veranderen.  Wat zoeken fabrikanten in de leemte tussen fiets en auto? De vraag is het antwoord: een lacune vullen. Extreme inflatie en rap stijgende autoprijzen creëren een gat in de markt voor wie buiten de stad toch zelden autorijdt. Voor de 9.000 euro die een Rocks-e, of de 15- à 16.000 euro die een Birò of Carver grofweg kost, heb je geen elektrische auto. Die kost je op de Dacia Spring van circa 20.000 euro na minstens het dubbele. Voor 15 mille heb je wel een tweedehands Nissan Leaf of Renault Zoe, maar die heeft voor stedelingen dan meteen weer alle nadelen van een auto. Hij neemt veel ruimte in en voor zijn geld komt hij niet heel veel verder dan de Birò. Door hun lage energieverbruik zijn microcars stukken schoner dan elektrische auto’s  En waarom zou je, als het ook zo kan? Harder dan dertig mag je in de stad straks toch niet als de gemeentebesturen van Amsterdam, Rotterdam, Den Haag en Utrecht hun zin krijgen. Je kunt je microcar veel makkelijker kwijt dan een auto: de Birò is zo lang, 1 meter 74, als normale auto’s breed zijn. Er gaan drie Birò’s dwars in één parkeervak. Je zou ze met wat aanpassingen ook als bedrijfswagentjes voor pizza- en pakketbezorgers kunnen inzetten. Is aan gedacht. Carver heeft een speciale Cargo-variant met 500 liter bergruimte, Opel de Rocks-e Kargo met 260 liter transportvolume in de plaats van de bijrijder. Birò levert desgewenst de Big Set, een soort glazen rugzak met een transportvolume van 300 liter. Door hun formaat en lage drempel zijn  microcars extreem geschikt als deelvervoer. En door hun lage energieverbruik zijn ze stukken schoner dan elektrische auto’s. Een actieradius van 75 kilometer voor de Opel en 100 kilometer voor de Birò is voor stedelijk gebruik meer dan voldoende. Maar is het wat? Het viel me alles mee. Met 45 kilometer per uur ben je in Amsterdam tot mijn verrassing altijd snel genoeg. Wonderlijke ervaring om met zo weinig vermogen – de Birò circa 5, de Opel 8 pk – zo vlot onderweg te zijn. Ik vond hun eenvoud leuk. De dashboards zijn basaal en utilitair. Snelheidsmeter, accupeildisplay, stuurtje, de hoogstnoodzakelijke stengels en knoppen voor licht, knipperlichten, ruitenwissers en voorruitverwarming. Heeft de Opel nog verwarming, in de Birò is de ventilatie puur natuur. Het geopende tuimeldak dient als luchtinlaat. De deuren kunnen er ’s zomers uit. Zo blijft het op een hoogzomerse dag best aangenaam aan boord. Beide auto’s beschikken over driepuntsgordels en een usb-aansluiting, de Opel heeft zelfs bluetooth. Ze zijn efficiënt, licht en wendbaar, ze zijn een dak boven je hoofd voor relatief bescheiden geld. En ze rijden alleraardigst, als je tegen beperkt comfort en een stootje kunt. Je zit op kleine, harde stoeltjes en de vering mag geen naam hebben. Op- en afritten, verkeersdrempels en overige obstakels kunnen stevig aankomen. Comfort kan voor dit geld niet uit. Birò levert wel luchtvering als optie. Maar wat een pret. Het zicht rondom is goed, belangrijk in de stad, waar de enorme dode hoeken van de meeste echte auto’s een bezoeking zijn. In architectonisch perspectief is de Birò de slimste stadsauto. De Opel en de Carver zijn met 2 meter 41 en 2 meter 89 eigenlijk al te lang, al maakt de Carver dat met zijn breedte van nog net geen meter goed. De Birò is pure ruimtewinst voor de stad, mits de dienstdoende BN’er of accountant zijn Cayenne buiten de Ring A10 parkeert. Of, nog beter, hem verkoopt omdat hij hem steeds minder nodig heeft. Het gebeurt, zegt importeur Vermeer. Zo onthand ben je in het kleintje ook weer niet.  Voor wie toch af en toe de stad uit moet is er de Carver S+. Daar rijd ik vanaf het Carver-hoofdkantoor in Leeuwarden over provinciale wegen zomaar mee naar Groningen en terug. Dat gaat verbluffend goed omdat die luttele 8 pk nog geen 300 kilo hoeven te verplaatsen. De 66 kilometer naar Groningen haalt hij makkelijk. Bij aankomst heb ik nog 32 procent stroom over. Op de terugweg naar Leeuwarden – na twee uur laden naar 85 procent in twee uur, met een bijgeleverde adapter gewoon aan een publieke laadpaal – openbaart zich wel een heftige zijwindgevoeligheid waar het geavanceerde kantelmechanisme zich actief tegen verzet, en zowel technisch als qua afwerking mag nog wel een enkel puntje op de i. Verder is het een geweldig concept. Het is simpel, het is praktisch, het sturen na de gewenningsfase een verrukking. Zelfs airco is leverbaar, al heb je die niet nodig omdat het binnenklimaat zich net als in de Birò goed laat regelen met natuurlijk luchten. De voorruit loopt door tot boven je hoofd, tot waar het stoffen dak begint dat van de Carver een halve cabrio maakt. Wel laat de kap zich vrij lastig vergrendelen, en met al dat glas voor en boven je zou een zonneklep op ooghoogte niet onplezierig zijn. Des te fijner dat je de auto als bestuurder zonder passagiersstoel naast je aan twee kanten in en uit kunt. Zo dringt stap voor stap de portee van deze auto’s door. De microcars leren de auto-industrie een les over functionele architectuur, proportionaliteit, maatvoering en kostenbeheersing. Ze roepen op tot bezinning. De auto-industrie kookt op zevenmijlslaarzen: vierhonderd pk, tweeduizend kilo massa, voor een suv die door één persoon wordt bereden maar permanent ruimte voor vijf claimt. De ruimte- en energieverspilling zijn verbijsterend. De Carver S+ heeft genoeg aan een batterijtje van 7,1 kW. Ik ken elektrische auto’s die met vijf keer die accucapaciteit niet eens twee keer zo ver komen. Als de EV bij gebrek aan een elektrische volksauto onbetaalbaar blijft, tekenen zich hier reële alternatieven af. Daar zouden overheden eens naar moeten kijken. Amsterdam heeft dat the hard way leren doen, zegt Birò-importeur Vermeer. „Wij hadden wel het voordeel dat we inmiddels 2.000 Birò’s in Amsterdam op de stoep hadden staan.” Zonder die stok achter de deur was dat parkeervergunningenbeleid er niet gekomen. Dat versnelt besluitvormingsprocessen wel, zegt Vermeer, en maakt het ook voor Opel en Carver mogelijk hier te aarden. Vanuit dat perspectief juicht hij de concurrentie dan ook toe. Nu nog echt beleid. In wat er aan plannen voor elektrische auto’s ligt, bijvoorbeeld in het rapport Schone Lucht 2030 van de gemeente Amsterdam, komt de microcar niet voor. Dat valt de stad niet categorisch te verwijten, zegt Vermeer. De ontwikkelingen op mobiliteitsgebied gaan voor de beleidsmakers gewoon te snel. Anderzijds, zegt hij, zien „gemeenten toch nog altijd het ov als het voornaamste wapen bij het terugdringen van het autogebruik”. Dat vindt hij zonde. Daar zit het gat waar hij als ondernemer in wil springen. Tot 2020 was de Birò misschien vooral een praktisch hebbeding, nu wordt het interessant gereedschap voor de energietransitie. Vermeer staat te popelen om een autodeelprogramma uit te rollen. „Delen is een heel efficiënte manier van gebruiken.” Maar wil je dat groots aanpakken, dan loop je tegen een berg bureaucratische rompslomp aan, zegt hij. „Wie wordt eigenaar van de auto’s? Hoe ga je tenaamstelling en verzekering regelen? Met welke partners ga je samenwerken? Gaan we het experiment met de gemeenten aan?” Hij voorziet een lange weg. Misschien moet je, denkt hij pragmatisch, gewoon klein beginnen en Birò-eigenaars met hun buren en sociale netwerk autodeel-communities laten opzetten. „Zo kunnen kleinschalige, efficiënte mobiliteitsoplossingen ontstaan.”||https://www.nrc.nl//nieuws/2022/09/22/nu-willen-ze-hierin-best-gezien-worden-a4142675
2022-09-22||Het boek van Lynn Berger over de zorg is voorbeeldige journalistiek. Maar is haar analyse hard genoeg?||‘Wil je zorg begrijpen,’  schreven ooit de Amerikaanse denkers Joan Tronto en Berenice Fisher, ‘dan moet je het niet van bovenaf bekijken, maar vanaf de grond en vanuit het midden.’ Zorg lijkt iets abstracts. We hebben allemaal beelden in ons hoofd van de dokter die haar patiënt onderzoekt, of de ouder die zijn kind in bed stopt. Maar waar bestaat zorg nu eigenlijk precies uit?  In haar nieuwe boek Zorg doet schrijver en Correspondent-journalist Lynn Berger exact wat Tronto en Fisher ons aanraden: ze maakt de onzichtbare relatie die zorg is zichtbaar, door vanaf de grond en vanuit het midden te observeren. En het gaat Berger daarbij niet alleen om officiële zorgverleners, de mensen die ervoor betaald krijgen, maar om alle relaties waarin zorg een rol speelt. Ze zoekt de mensen op die zorgen, en mensen die zorg nodig hebben. Ze beschrijft, en ze analyseert. Dit is journalistiek zoals je hoopt dat die altijd bedreven zou worden – geëngageerd en toch met de nodige distantie. Berger wisselt aangrijpende passages over een moeder die voor haar stervende kind zorgt af met een zakelijke reportage over het meelopen met een verpleegkundige van jongeren met gedragsproblemen. (In het uiterste geval wordt een bewoner naar een „rustruimte” gebracht. ‘Dat is iets vriendelijker dan een isoleercel, maar dan nog wil je iemand daar niet in zetten.’) Daarnaast reflecteert ze uitgebreid op haar eigen verhouding tot zorg: als jonge moeder, maar ook als iemand die – net als iedereen – regelmatig zorg nodig heeft. Een bijkomend thema is de corona-epidemie, die juist tijdens het schrijven van dit boek uitbrak. Ook daar werden onze ideeën over wat het betekent om te zorgen en verzorgd te worden op de proef gesteld, en geherdefiniëerd. Het risico van een boek over zorg is dat het gemakkelijk een onkritische lofzang op zorgverleners en andere verzorgers had kunnen worden, maar Berger is niet naïef over zorg. Zorgen is geen rooskleurige aangelegenheid, laat ze mooi zien. Een zorgrelatie kan soms zelfs omslaan in iets onwenselijks – iets wat een ongelijkwaardige verhouding in stand houdt of brengt. Wie zorg verleent verheft zich dikwijls boven de ander. Er zit macht in zorg. En voor de zorgverlener zelf is het ook niet altijd makkelijk. Berger haalt de Britse kinderarts Donald Winnicott aan die bijvoorbeeld stelde dat de haat die ouders soms voelen naar hun kinderen heel normaal is. ‘De kunst is volgens hem niet om de haat op te heffen, maar om hem te tolereren: om je bewust te zijn van de ambivalentie die het zorgen voor je kind, ouder, patiënt in je losmaakt, zonder ernaar te handelen. Om jezelf te beheersen, dus.’ Het boek van Berger is een aanklacht, maar wel een beheerste.  Ze is boos om wat ze ziet in de samenleving, op alle fronten: mensen die te hard werken, voor te weinig geld, of met te weinig steun. Ze ziet mensen op hun tandvlees lopen en opgebrand raken. Ook zelf voelt ze zich als moeder regelmatig overbelast. We zorgen niet goed voor de mensen die zorgen, concludeert ze.  Maar de vraag is wel: is Berger hard genoeg voor onze hardvochtige samenleving? In haar poging om van binnenuit en onderop te schrijven, negeert Berger het perspectief van bovenaf. De bestaande theoretische literatuur over zorg en arbeid stipt ze netjes aan, maar ze eindigt haar uiteenzetting wel met een dooddoener: ‘Kennelijk kan het dus gewoon: zonder eerst allemaal feministisch-marxistische analyses te lezen begrijpen dat je zorg eerlijk kunt verdelen.’ Wat mist is nu juist de bredere analyse van de politieke, economische en maatschappelijke veranderingen die onze kijk op zorg hebben beïnvloed. Tegen het eind van het  boek staat Berger stil bij de vraag hoe we de samenleving in zijn geheel zorgzamer zouden kunnen maken. Ze komt met een aantal interessante suggesties: laat de vakanties van ouders in de pas lopen met de schoolvakanties van kinderen. Een kortere en flexibelere werkweek zou mensen meer tijd geven om te zorgen. Maar daar blijft het bij: concrete oplossingen voor concrete problemen. Als Berger de ideologische verschuiving van een zorgzame (het heette niet voor niets ‘de verzorgingsstaat’) naar een zogenaamd ‘zorgeloze’ samenleving wat verder had uitgediept, was dit mogelijk een nog rijker boek geweest. En toch is Zorg waardevol. Want we hebben de zorg verwaarloosd, en daarmee de kern van wat ons mens maakt: dat is de boodschap waar je na het lezen niet omheen kunt. We zien hoe zorgverleners tegen hun grenzen aanlopen; hoezeer het ze ontbreekt aan tijd en ruimte. Berger geeft een gezicht en stem aan deze mensen. Ze onderzoekt hun motivaties en zoekt naar oplossingen voor bestaande problemen. Hoop is een belangrijk onderdeel van zorg, constateert ze. Hopelijk zal dit boek veel lezers inspireren en strijdbaar maken. Want als onze samenleving ziek is, en je kunt bijna niet anders dan dat concluderen na het lezen van Zorg, is dit boek zonder twijfel een eerste stap naar herstel. € 22,- 

●●●●●
||https://www.nrc.nl//nieuws/2022/09/22/het-boek-van-lynn-berger-over-de-zorg-is-voorbeeldige-journalistiek-maar-is-haar-analyse-hard-genoeg-a4142867
2022-09-22||‘Hierheen naar het gas, dames en heren’ is woedende literatuur die je dwingt tot lezen||In het verhaal Hierheen naar het gas, dames en heren komt een transport Joden uit Sosnowiec-Bedzin aan in Auschwitz. Leden van het commando Kanada jagen hen de wagon uit. Terwijl het selectieproces voor de gaskamers in volle gang is, probeert een vrouw ongemerkt weg te lopen van haar jonge kind. Dat rent haar huilend achterna. ‘Het is niet van mij!’ gilt de vrouw hysterisch, en ze vlucht, haar gezicht met haar handen bedekkend. Ze wil zich verbergen, ze wil bij degenen zien te komen die niet met de wagen gaan, die gaan lopen, die zullen leven. Ze is jong, gezond, mooi, ze wil leven. Maar het kind rent achter haar aan en klaagt luidkeels: ‘Mama, mama, loop niet weg!’ Moeder en kind worden met grof geweld op de wagen naar de gaskamer gesmeten. De verteller, onderdeel van het commando, neemt een slok wodka en wordt onpasselijk.  Het is een van de beroemdste, bitterste scènes uit het hele werk van de Poolse Tadeusz Borowski (1922-1951). Voor de oorlog was hij een dichter, en tussen ’43 en ’45 gevangene van Auschwitz en Dachau. Het feit dat hij niet Joods was gaf hem een relatief bevoorrechte positie in het kamp, wat bijdroeg aan zijn overlevingskansen. Toen hij na de oorlog terugkeerde naar Polen, raakte hij eerst bevangen door het communisme en later gedesillusioneerd. Hij pleegde zelfmoord  in 1951, daags na de geboorte van zijn dochtertje.  Deze zomer verscheen er een nieuwe uitgave van een selectie van zijn verhalen en gedichten, onder de titel Hierheen naar het gas, dames en heren, in vertaling van Karol Lesman en Charlotte Pothuizen, ingeleid door Arnon Grunberg. ‘Zoals alle wegen naar het kamp leiden, zo leiden in de literatuur alle wegen naar Borowski’, schrijft hij. Eerder verschenen al  vertalingen van een deel van Borowski’s verhalen onder de titels Hierheen naar de gaskamer, dames en heren (1979) en Stenen wereld (1964 en 2005) door Lisetta Stembor, maar Borowski geniet in Nederland niet de bekendheid van Primo Levi of Imre Kertesz.  Grunberg uitte al in het voorwoord van de bundel Bij ons in Auschwitz, een titel die hij ook aan het werk van Borowski   ontleende, de hoop dat hij hier meer lezers zou krijgen.  Terecht, bewijst Hierheen naar het gas. Al is Borowski geen gemakkelijke schrijver.  Alleen al zijn overdadige stijl vergt de nodige concentratie. Neem een zin als deze: ‘Het in vogelvlucht op drie groene rupsen met een gespikkelde, gegolfde rug en een onbeweeglijke romp gelijkende Bataljon liep stijf over de binnenplaats, die gebukt ging onder een zinderende zuil van zon.’ Het verbaast niet dat Borowski van oorsprong dichter was, anders dan de glashelder formulerende scheikundige Levi. Maar ook los van de stijl is het geen literatuur die wil behagen. Integendeel. Het schok-effect van zijn verhalen is groot, expres. Bij de meest wrede passages, opgeschreven met een huiveringwekkende vanzelfsprekendheid, dringt de vraag zich op, waarom lees ik dit eigenlijk? Bij Borowski en kampliteratuur in het algemeen voelt deze vraag altijd prangender dan anders. Lezen we om iets te leren over het kamp? Over wat literatuur vermag? Is het sensatiezucht? Of geloven we in de  extreme situatie van het kamp een diepere waarheid te kunnen ontdekken, die ons misschien zelfs houvast geeft voor ons eigen leven? Dat laatste is in ieder geval de belofte van het populairste boek van een Auschwitz-overlevende van de afgelopen jaren, Het geschenk van de 94-jarige Edith Eger. Eger overleefde het kamp waar ze als 17-jarige kwam en werd een wereldberoemd psycholoog: Oprah is groot fan. Haar bestseller biedt twaalf lessen om te overleven, met als belangrijkste inzicht dat slachtofferschap een keuze is. Ze leerde door Auschwitz dat ‘de ergste gevangenis niet de gevangenis was waar de nazi’s me in stopten. De ergste gevangenis bouwde ik zelf.’ Zo werd Auschwitz haar bron van zelfhulp. Haar levensfilosofie sluit aan bij de wijdverbreide gedachte dat er achter alles wat er gebeurt een diepere betekenis schuilgaat. ‘Misschien ging ik naar Auschwitz en overleefde het kamp zodat ik nu tegen jou kan praten, zodat ik als voorbeeld kan dienen van hoe je een overlever kunt zijn in plaats van een slachtoffer.’ Een  uitspraak die  ondenkbaar is in het Borowskiaanse universium, waar aan het lijden geen enkel nut of betekenis wordt toegekend. Sterker, Borowski laat zich haast expliciet lezen als een antithese van het werk van Eger. Neem bijvoorbeeld wat ze beiden schrijven over hoop. Voor Eger was het kamp het bewijs dat kiezen voor hoop letterlijk van levensbelang is. Borowski daarentegen noteert: ‘Het is de hoop die mensen apathisch naar de gaskamer laat gaan, geen verzet laat riskeren, hen onderdompelt in inertie. Het is de hoop die gezinsbanden verscheurt, moeders afstand laat doen van hun kinderen, echtgenotes zichzelf voor brood laat verkopen en hun mannen mensen laat doden. (…) Ons is niet bijgebracht hoe we ons van de hoop kunnen ontdoen en daarom komen we om in het gas.’ Is Eger een handleiding voor een hoopvol leven, dan is Borowski het tegenovergestelde. Of zoals Grunberg het zegt: ‘Borowski is de hoop van alle mensen die met zo min mogelijk hoop wensen te leven.’ Het ironische is dat wie door zijn wimpers naar Borowski’s levensverhaal tuurt zich op het eerste gezicht nog  best kan voorstellen dat hij zijn ervaringen Egeriaans inspirerend had kunnen opdienen. Anders dan Eger, Kertesz en Levi kwam hij niet in het kamp terecht omdat hij Joods was, hij werd opgepakt terwijl hij op zoek was naar zijn gearresteerde Joodse vriendin Maria Rundo. Tot zo ver een potentieel inspirerend liefdesverhaal. Eenmaal in het kamp werkte hij in de ziekenzaal, maakte vrienden, en schreef liefdesbrieven aan Maria. In een vluchtelingenkamp na de oorlog verhongerde hij bijna, maar hij bleef poëzie schrijven. De cynische verteller uit de verhalen moet dan ook niet automatisch worden vereenzelvigd met Borowski zelf in Auschwitz, al dragen ze dezelfde naam, want het is een duidelijke fictionalisering. Wat ons meteen wijst op het grootste verschil met Eger: zijn boek is geen therapie, maar literatuur.  En juist in hun literaire vorm hebben de verhalen van Borowski iets opwindends, omdat je het gevoel bekruipt dat hier iemand je over de verborgen, ‘echte’ waarheid vertelt. In de begeleidende tekst bij zijn bundel Stenen wereld, schrijft Borowksi dat hij op zoek is naar de waarheid, en een ‘werk [wil] schrijven dat recht doet aan deze onveranderlijke, moeilijke, uit steen gehouwen wereld.’  In een van zijn kampverhalen schrijft hij: ‘Ik weet niet of we het zullen overleven, maar ik zou willen dat we de dingen ooit bij hun naam zouden kunnen noemen, zoals moedige mensen doen.’  Volgens Grunberg is het werk van Borowski uniek omdat hij het aandurfde de waarheid van het kamp onder ogen te zien met een ‘onverschrokkenheid die soms de gedaante aannam van een wreedaardig genoegen.’ En in zijn ‘lucide wereld’ is ‘berouw nutteloos.’   Toch zouden de verhalen en de bundel als geheel niet zo indrukwekkend zijn, als het louter provocatief nihilisme was wat Borowski  ons voorschotelde. De dingen zijn betekenisloos geworden, hoop en heroïek zijn gevaarlijke ficties, maar  de kilte van de vertelstem komt voort uit een diep doorvoelde, allesverterende teleurstelling van Borowski in de wereld. Zonder ooit ergens in geloofd te hebben kan je ook niet teleurgesteld raken.  En doordat je deze diepe teleurstelling overal in zijn werk voelt, is hij uiteindelijk een  verteller  waar je geen hekel aan hebt, maar blijf  je je als geschokte lezer toch sterk verbonden met hem voelen.  De bundel laat daarbij een veel completer beeld zien van het werk van Borowski dan de paar schokkende scènes die altijd worden aangehaald, zoals inderdaad de moeder die wegloopt van haar kind. Ja, hij schetst een unheimisch universum waar Auschwitz een volstrekt geïntegreerd onderdeel van de rest van de wereld is. Maar het is geen universum dat verstoken is van liefde.  Er is de liefde voor Maria, ook al hield die uiteindelijk geen stand, en ook al biedt die liefde uiteindelijk geen troost. Toen hij zelfmoord pleegde had hij inmiddels al een affaire met een ander, en had Maria hem gezegd dat ze het wel zonder hem zou doen. Maar toch schrijft hij bij vlagen uitgesproken romantisch.  En ook in zijn beruchtste verhalen is hij ten diepste niet onverschillig.  Het klopt dat de  verteller geen verontwaardiging uit, en spreekt   met een vervreemdende ironische afstandelijkheid. Maar zelfs als je de verteller afstandelijk zou kunnen noemen, is het werk als geheel dat niet. Eerder woedend, en woede ademt betrokkenheid. Geen schrijver maakt zulke wrede observaties, als het hem niets kan schelen. En al is er geen sprake van heroïek, er is wel de moed die Borowski toont in zijn schrijven. De moed om zijn poëtica van de teleurstelling trouw te blijven. Dat maakt indruk. ‘De waarheid over de mens’ zul je bij Borowski niet vinden, net zo min als twaalf lessen die je helpen overleven. Maar zijn nalatenschap is een complex en confronterend literair werk, waarvan het onmogelijk is weg te kijken. 

●●●●●
||https://www.nrc.nl//nieuws/2022/09/22/hierheen-naar-het-gas-dames-en-heren-is-woedende-literatuur-die-je-dwingt-tot-lezen-a4142866
2022-09-22||Rutte: Nederland blijft Oekraïne wapensteun leveren||Nederland zal Oekraïne „met alle middelen” helpen om de oorlog tegen Rusland te winnen. Dat zei premier Rutte in antwoord van een vraag die gisteren kwam van Jan Paternotte (D66) over wapensteun aan het belegerde land. „Rusland mag de oorlog niet winnen”, zei Rutte. „Poetin wil een groot-Russisch rijk herstellen, zijn waandenkbeeld.” Daarmee ondermijnt hij „de naoorlogse orde die we hebben opgebouwd” en „dan dreigt een nog veel grotere oorlog”. „Dit raakt onze veiligheid, vrijheid en welvaart direct.” Daarmee is dit „ook onze oorlog”, al zijn we „niet zelf in oorlog met Rusland”, zei Rutte, een uitspraak die hij al vaker deed. Paternotte drong er gisteren in de eerste termijn van de Kamer bij het kabinet op aan om snel, voor de winter valt en Rusland nieuwe troepen naar het front stuurt, extra wapensteun te verlenen aan Oekraïne. Rutte gaf daar een volmondig ‘ja’ op, maar hij zei niet wat Nederland precies bijdraagt. Het zou gaan om onder meer munitie en training van militairen. De Tweede Kamer wordt daarover vertrouwelijk geïnformeerd, omdat het gevoelige informatie is in oorlogstijd. Vredesonderhandelingen
Morgen spreekt de premier de Algemene Vergadering van de Verenigde Naties in New York toe, vertelde hij. Daar wil hij onder meer zeggen dat de steun en de aandacht voor Oekraïne niet mogen verslappen. Eenmansfractie Wybren van Haga interrumpeerde hem. Hij vindt dat het kabinet „een ongelooflijk risico” aan het nemen is. Door het sturen van pantserhouwitsers en andere wapens staan volgens hem „onze eigen slachtkracht en onze eigen veiligheid op het spel” en „er komt een moment dat we de facto wel echt in oorlog zijn”, zei hij. Van Haga vindt dat Rutte zich moet inzetten voor deëscalatie en vredesonderhandelingen. Maar volgens Rutte is het niet aan Nederland om daarover te beslissen. „De enige die erover gaat is president Zelensky en zijn team”, zei hij.||https://www.nrc.nl//nieuws/2022/09/22/rutte-nederland-blijft-oekraine-wapensteun-leveren-a4142864
2022-09-22||Moeder van Sem Vijverberg weer vrijgelaten, blijft verdachte||De moeder van Sem Vijverberg, de pasgeboren baby die in 2006 dood tussen het riet werd aangetroffen in Doetinchem, wordt weer vrijgelaten. Dat heeft het Openbaar Ministerie donderdag gemeld in een persbericht. De vrouw blijft wel verdachte. Toen de vrouw begin september werd aangehouden, was nog niet zeker of ze de moeder van Sem was. Met dna-onderzoek is inmiddels vastgesteld dat dat wel het geval is. De rechter-commissaris gaat er daarnaast van uit dat de moeder de baby om het leven heeft gebracht uit angst voor ontdekking van de bevalling, als ze inderdaad de dader zou zijn. Daardoor verandert de verdenking van moord of doodslag naar kindermoord of kinderdoodslag – een lichter vergrijp, waarvoor de moeder niet mag worden vastgehouden.  De moeder is verschillende keren verhoord, schrijft het OM, en zei daarbij dat ze niets meer weet van de zwangerschap of de bevalling. Het OM laat onderzoeken „of en hoe dat mogelijk is” en hoopt er ook achter te komen wie de vader van Sem is.||https://www.nrc.nl//nieuws/2022/09/22/moeder-van-sem-vijverberg-weer-vrijgelaten-blijft-verdachte-a4142863
2022-09-22||De taal van deze Franse schrijfster is volstrekt uniek||Wie Hélène Cixous zegt, benoemt niet alleen een vrouw met een uitzonderlijke carrière, maar ook een wereld, een universum, een labyrint, een taal – uniek en onvergelijkbaar. Het autobiografische deel van haar oeuvre cirkelt rond plaatsnamen als Osnabrück, Oran, Jeruzalem en Parijs. Het zijn steden die het leven bepaalden van haar grootmoeder, haar moeder, haarzelf. Met haar moeder, die in 2013 op honderddriejarige leeftijd overleed, had ze een innige band.  Station Osnabrück naar Jeruzalem cirkelt rond haar  leven. ‘Je hebt altijd inlevingsvermogen gehad’, zegt de moeder tegen haar schrijvende dochter, ‘je hebt mij bedacht. Je schrijft en je denkt dat je ontdekkingen werkelijkheid zijn [...] ik ben geen fictie.’ Nee, haar moeder heeft ze niet verzonnen, haar geschiedenis ook niet. En toch heeft de tekst alle schijn van fictie – vanwege de stijl en de heel eigen registers. In de kern gaat dit boek over de zoektocht naar een ‘onontwarbare stamboom’, die van de familie Jonas, van haar moeders kant. En passant komt ze die van de familie Klein (haar grootmoeder) tegen, evenals die van Nussbaum (van de schilder Felix Nussbaum), Frank en Van Pels (die beide voorkomen in Het achterhuis van Anne Frank). Allemaal zijn ze verbonden met Osnabrück. Cixous heeft, zoals ze schrijft, al gravend een glimp opgevangen van ‘ontelbare individuele grote en kleine tragedies’. Ze maakte kennis met ‘een gek die zijn kleine Jodin Zuckerkrönchen noemde’ en ze las over de nacht waarin de nazi’s de synagoge in brand staken. ‘Naar Osnabrück gaan’, schrijft Cixous, is zoiets als ‘naar Jeruzalem gaan’: het betekent geheimen delven, doden tot leven wekken. Ze vindt foto’s (onder andere van een afscheid op een station), ontdekt historische feiten (bijvoorbeeld dat in 1935 een derde van de 90.000 inwoners van Osnabrück demonstreerde voor het verwijderen van de 230 Joden in de stad).  Drie jaar later vertrok haar grootmoeder, Rosi Klein, dan ook om bij haar dochter te gaan wonen in Oran, Algerije. Die dochter, Ève, vroedvrouw van beroep, was getrouwd met een arts. Beiden waren Joods maar niet gelovig. Rosi Klein was de enige van haar familie die het overleefde. ‘Broers en zussen deportiert. Daarna ermordet.’  Voor haar kleindochter, Hélène Cixous, geboren in 1937, zong ze Duitse liederen, Goethe en Heine. Ze vertelde haar de verhalen en anekdotes uit haar familiegeschiedenis. Cixous ging Engels studeren, promoveerde op James Joyce, werd hoogleraar en maakte naam als geëngageerd schrijver. Zo was ze betrokken bij de oprichting van de fameuze, experimentele Université Paris VIII-Vincennes en richtte er later het eerste centrum voor vrouwenstudies op. Beroemd werd ze met het Théâtre du Soleil waarin ze samenwerkte met Ariane Mnouchkine (zoals voor de onvergetelijke tragedie Norodom Sihanouk, koning van Cambodja). Ook stond ze aan de wieg van het Centre National du Livre en het Internationale Schrijversparlement. Decennialang gaf ze college over onder anderen Clarice Lispector, Ingeborg Bachman, Franz Kafka, Montaigne en Maurice Blanchot en doceerde ze ‘écriture féminine’; generaties studenten zijn erdoor gevormd. Haar feministische essay De lach van de Medusa (1975) werd een internationale bestseller.  Pas op latere leeftijd wijdde Cixous zich aan de geschiedenis van haar familie. De nu in het Nederlands vertaalde titel Station Osnabrück naar Jeruzalem is onderdeel van het weefsel van verhalen dat ze steeds uitbreidt. Al in 1999 verscheen Osnabrück en samen met haar vriendin Cécile Wajsbrot bracht ze in Une autobiographie allemande (2016) haar gecompliceerde relatie tot Duitsland in kaart.   Naar Osnabrück, de stad waar het allemaal begon, de stad die zo vaak in haar gesprekken voorkwam, ging Cixous pas na het overlijden van haar moeder. Het was een beladen stad, er was niemand meer over die ze kon opzoeken. Ze kende er alleen doden, ‘mensen die springlevend zijn in boeken’. Enerzijds schrijft ze ‘Maman verwacht me’, maar het kon net zo goed mislukken, niet méér worden dan een ‘droom-die-niet-aankomt’. Met behulp van de ‘vervlochten herinneringen’, reconstrueert ze haar familiegeschiedenis, met ‘toevoeging van allerlei soorten vergetelheid’. Cixous’ autobiografische werk kent een volstrekt eigenzinnig taalgebruik, vol neologismen, meerduidig taalgebruik en samentrekkingen, soms uit verschillende talen. Ze kan een zin beginnen en hem plots afbreken. Ze laat leestekens weg, wisselt binnen één alinea van perspectief of gaat van monoloog naar dialoog. Ze zet de schijnwerper op Duitse woorden: Angemeldet. Vertreibung. Vernichtung. Entrechtung. Achtung. Haar tong ‘ligt dwars’. Haar zinnen ‘stamelen in het Duits’. Haar teksten zitten vol  referenties aan Shakespeare, Homerus en klassieke tragedies. Het maakt het lezen van Cixous tot een complexe tocht door literatuur en geschiedenis, een avontuur waarbij je als lezer flink je best moet doen en voortdurend wordt uitgedaagd tot creatief lezen en associëren. Vertaalster Désirée Schyns is er glansrijk in geslaagd de finesses van Cixous’ gecompliceerde taal in het Nederlands uit te lichten. Neem de manier waarop zij haat-liefde-verhouding van Cixous ten opzichte van het Duits verwoordt: ‘O zoete Duitse taal, zwierige kompaan der dichters, je werd behandeld als een Joods proefkonijn in het concentratiekamp, op je tedere poezenlichaam werden stukken krokodil getransplanteerd, ze hebben slagtanden in je woorden geplant’.  Vergeet de gruwelijke gebeurtenissen uit het verleden niet, lijkt Cixous ons op haar geheel eigen wijze toe te roepen. Wees waakzaam!   Net als haar moeder, die haar leven lang een koffer klaar had staan. 

●●●●●
||https://www.nrc.nl//nieuws/2022/09/22/de-taal-van-deze-franse-schrijfster-is-volstrekt-uniek-a4142865
2022-09-22||Howard Jacobson worstelt met zijn autobiografie; juist daarom is hij zo goed||Met Moederskind heeft Howard Jacobson misschien wel zijn ideale boek geschreven. Geen roman deze keer, maar een memoir. In het boek beschrijft Jacobson zijn leven tot aan het punt waarop hij als romancier debuteerde, en aangezien dat pas gebeurde toen hij veertig was, bestrijkt Moederskind een groot deel van zijn leven – de helft, vooralsnog. Jacobson, die in 2010 enigszins onverwacht de Booker Prize won met De Finklerkwestie, ontpopt zich als een gedreven en onderhoudend autobiograaf.  ‘Lang voordat schrijvers zichzelf aan de wereld onthullen’, schrijft de auteur, ‘vertellen ze het verhaal van hun leven aan zichzelf.’ We lezen dus een verhaal dat hij in de loop der jaren aan zichzelf heeft verteld, en herverteld, en bijgeslepen. Jacobson probeert zich daarvan bewust te zijn. Kenmerkend voor hem is ook dat hij de zojuist geciteerde uitspraak doet in een voetnoot; stellige uitspraken verbergt hij graag een beetje.  In een autobiografie lijkt eerlijkheid onvermijdelijk. Maar hoe verhoudt eerlijkheid zich tot de wil je zelfbeeld te behouden en het verlangen je lezers te onderhouden? Vooral in het begin van Moederskind zie je de auteur met die vraag worstelen. Hij maakt gebruik van humor en zelfrelativering, en dat resulteert in onderhoudend proza. Maar hoe meer hij vordert, hoe beter hij erin slaagt een indringend en soms zelfs schrijnend relaas van zijn ontwikkeling te geven. Jacobson werd in 1942 geboren in een joods gezin en groeide op in Manchester. Zijn vader was marktkoopman en goochelaar, zijn moeder een huisvrouw die, zoals later in het boek zal blijken, haar ambities opzij had gezet en haar zoontje graag gedichten voorlas. Als jongen had Jacobson vooral te kampen met zijn vader, die een man van de daad was (ooit sloeg hij het paard van fascistenleider Oswald Mosley een bloedneus), terwijl zijn zoon zoekende was, en lezende: met tassen tegelijk sleepte hij de tweedehandsboeken zijn tienerkamer in. Later studeerde Jacobson (als ‘joodse arbeiderszoon’) in Cambridge en werd hij docent, onder andere in Australië, en ondertussen trouwde hij drie keer.  Jacobson lardeert zijn relaas met mooie, soms hilarische dan wel surrealistische anekdotes. Misschien had het verhaal iets korter gekund, maar bij nader inzien heeft hij al die woorden nodig om schaamte te overwinnen en tot de kern te komen. Eigenlijk heeft zijn verhaal drie kernen: zijn ouders, het jodendom en zijn schrijverschap. Mede door de derde heeft hij zich met de andere twee kunnen verzoenen, zo lijkt het. Zijn schaamte heeft onder meer betrekking op zijn slordige liefdesleven. Moederskind is eerder een monument voor zijn ouders dan voor zichzelf. Geen monument als een klassiek standbeeld; eerder een grillig kunstwerk met haken en ogen – maar wel een kunstwerk waaraan met veel liefde is gewerkt. Ook al heeft Jacobson het meest geworsteld met zijn vader, vooral de moeder blijft je bij. Het aan haar gewijde nawoord is zonder meer ontroerend, vooral wanneer Jacobson beschrijft hoe hij na haar dood haar zakagenda’s uit de jaren dertig in handen krijgt. De dagboekaantekeningen die ze heeft bijgehouden, en waarin ze haar bescheiden maar nooit gerealiseerde dromen en ambities beschrijft, raken Jacobson recht in het hart. En niet alleen hem. De titel bereidde ons al voor: uiteindelijk is Moederskind een moederboek. 

●●●●●
||https://www.nrc.nl//nieuws/2022/09/22/howard-jacobson-worstelt-met-zijn-autobiografie-juist-daarom-is-hij-zo-goed-a4142862
2022-09-22||Het ontroerende ‘Morris’ behoort tot Bart Moeyaerts beste werk (●●●●●)||‘Hij snikte een keer – één keer maar. Die snik had hij nog over van afgelopen nacht. Als je stiekem huilt, huil je nooit helemaal uit.’ Dit citaat uit Bart Moeyaerts nieuwe kinderboek Morris laat gelijk zien waar de winnaar van de Astrid Lindgren Memorial Award 2019 goed in is: met weinig woorden veel zeggen. Dat Morris, een jaar of zeven, worstelt met een groot verdriet, voel je direct. Verwacht overigens niet dat Moeyaert zal onthullen hoe dat zo gekomen is: wat er precies is gebeurd en waarom het jongetje  bij zijn oma en haar wegloophond  Houdini woont, blijft ongezegd. Wat niet betekent dat Morris’ verdriet geen rol in het verhaal speelt.   Het plot laat zich eenvoudig navertellen. Als  Houdini voor de zoveelste keer ontsnapt, de nabijgelegen berg op, gaat Morris   op zoek. Hij vindt de hond. Maar op de terugweg begint het te sneeuwen, zo hard ‘alsof er in de wolken een luik was opengegaan’. Terwijl dikke vlokken de lucht vullen probeert Morris zijn weg te vinden. De levenslustige hond ruikt zijn kans en verdwijnt in de sneeuw. In spaarzame zinnen zonder dat daar (valse) volwassen emoties doorheen klinken, toont Moeyaert razend knap hoe verloren het kind zich voelt. Hartroerend  is de scène waarin Morris Houdini roept: ‘Zijn echo galmde zachtjes door het dal. Alsof er op een paar andere besneeuwde bergen ook naar Houdini werd gezocht. Dat was eerst grappig, maar als je er langer over nadacht niet. De hond leek ineens nog meer kwijt dan eerst.’ Eveneens sterk: het geladen moment waarop Morris plots oog in oog staat met een kolossale ram en een wild uitziende jongen die hem uitdaagt. ‘Zijn hart was dat van een haas’, maar, schrijft Moeyaert veelzeggend, ‘Morris hield zijn mond. Als je zwijgt, verdwijn je half.’ Morris lijkt een karakteristiek Moeyaert-kind, een wat eenzaam jongetje verloren in een letterlijk en figuurlijk koude wereld. Maar wanneer de twee jongens samen voor de sneeuwstorm moeten schuilen, blijkt hij onverwacht moedig. Morris heeft weliswaar geen ram, maar wel een hond en wie zegt dat die niet gevaarlijk is? Bovendien ontdekt hij dat zijn metgezel het ook niet makkelijk heeft. De jongen heeft honger en een vader die hem overal de schuld van geeft. Vol gevoel en passend bij Morris’ kinderblik beschrijft Moeyaert hoe er voorzichtig een onuitgesproken  begrip ontstaat. Ondertussen licht hij subtiel tipjes van Morris’ verdriet op. Als de jongen over zijn akelige vader vertelt, denkt hij: ‘Maar je doet wel iets samen met je papa’.  Morris is meer dan een treffend geschetste, loepzuivere momentopname uit een kinderleven. Het kleine winteravontuur is evenzeer oprecht spannend. Zal Houdini gevonden worden? En wie is eigenlijk Randy Pek, de geheimzinnige man die Morris’ oma regelmatig bezoekt?   De sprookjesachtige winterprenten van Sebastiaan Van Doninck voegen behalve sfeer knap eigen verhaalelementen toe. Zo doet Van Donincks uit het winterbos oprijzende reuzenram met poten als dennenbomen je je afvragen of het beest niet aan Morris’ fantasie is ontsproten. Niet minder suggestief is de prent waarop het jongetje oog in oog staat met Randy Pek: het hoofd van de man buigt niet toevallig mee met de zwaar besneeuwde dennentop terwijl Morris dapper naar hem omhoogkijkt. Loopt alles dan toch goed af? Een ding is zeker, Morris behoort tot Moeyaerts beste werk. 
●●●●●
||https://www.nrc.nl//nieuws/2022/09/22/het-ontroerende-morris-behoort-tot-bart-moeyaerts-beste-werk-a4142861
2022-09-22||Femke Brockhus schreef een prachtige roman over een vrouw die de wanhoop niet kon weerstaan (●●●●●)||Op de eerste pagina van Femke Brockhus’ tweede roman Kleine haperende vluchten menen schrijfster Julia en haar geliefde, een naamloze architect, dat ze de rust hebben gevonden. Samen met hun dochtertje zijn ze neergestreken in een huis op een heuvel, met de zee op loopafstand. Dan verdwijnt Julia. De architect wacht en ‘telt de uren.’ Maar ze komt niet terug.  Net als haar debuutroman Laat het stil zijn (2017) is Kleine haperende vluchten een prachtige poëtische roman door de consciëntieuze formuleringen, de ijzersterke beelden en de desperate sfeer die Brockhus oproept met haar zinnen. Dat gebeurt soms al door een simpele zin: ‘Ze at snel en veel en verder zweeg ze.’   Met al haar rake vergelijkingen vervult Brockhus een elementaire functie van literatuur: het verwoorden van het onzegbare. Wanhoop, angst en radeloosheid worden invoelbaar, omdat Brockhus het ongrijpbare concreet maakt: ‘Paniek voelt als vlinders, alsof elke lichaamscel steeds heter begint te trillen, zich opmaakt voor een vlucht.’  Hoe erg Julia ook haar best doet om anderen op afstand te houden, we komen toch dichtbij omdat Brockhus haar woelige innerlijke leven, zonder te simplificeren of uit te leggen, zo helder weet op te roepen. Haar gemoedstoestand voelt als een schreeuw zonder geluid; ze kan haar lijden niet helder verwoorden en dit verstrekt de vertwijfeling. De fragmentarische vorm van de roman sluit hier naadloos bij aan; het vele wit dat al die korte sensitieve zinnen omringt, is als een ijzige stilte die een intense somberheid evoceert.  Ook Brockhus vorige roman was doordrenkt van vertwijfeling. ‘Wanhoop is de weg van de minste weerstand’, zei Ruth in Laat het stil zijn. In dit benauwende verhaal werden de zusjes Ruth en Carmel afgesneden van de wereld, eerst door hun gevangenschap in een schouwburg, daarna door een barre tocht waartoe ze werden gedwongen. Leven was vooral: overleven.  Dat geldt ook voor Julia. Al sinds haar puberteit heeft ze een doodswens die beurtelings sluimert en opleeft. Het huis op de heuvel beschouwt ze als schuilplaats, maar dat is niet genoeg: ‘Wat ze eigenlijk echt wil is beschutting vinden in zichzelf.’ Schrijvend zoekt ze naar bescherming, maar ze kan het ongrijpbare niet vangen: ‘Ze wil zichzelf dat nest in schrijven, maar de tijd lost op. Haar stem is stof geworden.’ Is de stilte een kwelling of remedie? In The Bell Jar van Sylvia Plath zegt protagonist Esther Greenwood: ‘The silence depressed me. It wasn’t the silence of silence. It was my own silence.’ Ook bij Julia is niet de geluidloze omgeving het probleem: ‘Ze ademt de stilte.’  Plaths leven en literatuur zijn subtiel verweven in Kleine haperende vluchten. Nadat Julia de architect in zijn wang heeft gebeten, zoals Plath deed toen ze Ted Hughes voor het eerst ontmoette, zegt ze tegen hem: ‘Jij bent mijn Ted Hughes’. Waarna ze toelicht: ‘De dichter. Bewaarder van rampspoed. Schuldeigenaar.’  Het project van de architect is een ingenieuze verwijzing naar de roman van Plath, een gebouw met ‘een huid van glas’: ‘Het glas moet het dorp spiegelen vanbuiten, maar vanbinnen een onzichtbare grens met de buitenwereld vormen.’ Esther Greenwood én Julia hebben het gevoel alsof ze zich bevinden onder een glazen stolp en worden geteisterd door die onwaarneembare grens. Tussen Julia en de wereld is er een onoverbrugbare afstand en dit voedt haar eenzaamheid. En net als zijn geliefde verdwijnt ook zijn project. Eerst krijgt de architect bericht dat er een barst in een glaswand zit, niet lang daarna wordt het dorp opgeschrikt door een luide klap: zijn werk ligt in puin. Project verwoest, vrouw kwijt en ondertussen moet hij in zijn eentje zorgen voor hun dochter. Dat doet hij met toewijding en zijn zorgzaamheid wordt door Brockhus treffend teder beschreven; het blaast wat warmte in de roman.  Julia wilde weg, maar zo houdt een rechercheur de architect voor: ‘Dat betekent nog niet dat ze niet gevonden wil worden.’ Die dubbelzinnigheid maakt de roman spannend. Herhaaldelijk had ze haar verdwijning al indirect aangekondigd. Vlak na haar vermissing herinnert de architect zich het verhaal dat Julia hem eens vertelde: dat ze zich als kind had verstopt in de wasdroger. Als ‘een opgekruld warm geheim’ wachtte ze tot ze werd gevonden. En in haar studententijd zat Julia soms een dag lang in de tram: ‘De beweging suste, bracht haar tot rust, zachtjes werd ze opgenomen in het alledaagse gedruis. Je kon erin verdwijnen, zei ze. Alleen de persoon die eigenlijk jouw plek wil merkt je op.’ Onophoudelijk wordt Julia heen en weer geslingerd door tegenstrijdige verlangens: om te verdwijnen en om gezien te worden. En door de serene vertelling wordt die verscheurdheid des te indringender en voel je dat er geen ontsnapping mogelijk is.  Het was onvermijdelijk dat Virginia Woolf de dood opzocht, zegt Julia tegen de architect. Ook Woolf verdween – al liet ze een ontroerend briefje achter voor haar man. Ze verdronk zichzelf in de rivier, het duurde weken voordat ze werd gevonden. Nog een aankondiging: als ze op een warme nazomerdag gaan zwemmen raakt de architect Julia kwijt. Dan komt ze weer boven, vraagt hem niet boos te zijn en zegt grappend: ‘Ik zoek bananenvissen.’ Dit is een verwijzing naar ‘A Perfect Day for Bananafish’ van J.D. Salinger – de schrijver die plots rigoureus verdween uit het publieke leven. In dit schrijnende korte verhaal vertelt hoofdfiguur Seymour Glass over het tragische leven van bananenvissen. Aan het einde van het verhaal schiet Seymour zichzelf dood.  Al die verwijzingen lijken voorafschaduwingen, maar bovenal versterken ze, zonder dat het koket wordt, Julia’s complexe karakter. Ze laat zich niet vastpinnen. Net als de architect blijven we in het ongewisse over het waarom van haar verdwijning. Een ding staat vast: Julia kon de lokroep van de wanhoop niet weerstaan. 
●●●●●
||https://www.nrc.nl//nieuws/2022/09/22/femke-brockhus-schreef-een-prachtige-roman-over-een-vrouw-die-de-wanhoop-niet-kon-weerstaan-a4142859
2022-09-22||Siebelinks nieuwste, korte roman voelt zowel te dik als te dun||Bij de verjaardagspost van de 84-jarige Ruben Sievez zit een onverwacht briefje van zijn voormalige buurmeisje – de dochter van de oude huurbaas van de bloemenkwekersfamilie Sievez. Na diens dood was de familie door geldnood gedwongen een deel van het erf af te staan, waarna  een  sporthal verrees – iets wat de familie, en zeker   Ruben, nooit  te boven kwam. Nu blijkt uit het briefje dat ze gepiepeld zijn: de huurbaas had de wens achtergelaten dat de familie en het erf  in bescherming genomen moesten worden. Het liep anders – en Ruben speelde daarin misschien wel een cruciale rol, door zijn mond voorbij te praten over de geldzorgen. Het schuldgevoel beklijfde. Dat wrange besef, jaren te laat, is de probleemstelling van het nieuwe Brengschuld van Jan Siebelink (1938). Het is een korte roman die je zowel te dik als te dun kunt noemen. Want het huurbriefje is welbeschouwd een te klein dramatisch gegeven om een  roman mee te  vullen. Wat  verder aangesneden wordt, aan familiezeer, schuldgevoelens en trauma’s, komt er juist wat bekaaid vanaf. Voor beide manco’s moet de verklaring zijn dat dit verhaal vooral  een bouwsteentje betreft in Siebelinks cyclus rond de bloemenkwekerij van zijn jeugd – waarvan zijn grote succesboek Knielen op een bed violen (2005)  het hart vormt.  Siebelink, die de laatste jaren steeds losser en achtelozer is gaan schrijven,  noem het impressionistisch of soeverein, begint zijn verhaal nog met  Sievez’ ontmoeting met een oude vriend, waarna die het boek uit rent en nauwelijks meer terugkeert. Ook de  lijn in het heden, waarin de herinnering aan de sporthal-episode opdoemt, wordt onbevredigend afgerond. Zelfs de  reden voor de coulance van de huurbaas – een barmhartige daad tijdens de oorlog – stipt hij slechts aan, waar die meer ruimte had verdiend. Rubens verhoudingen tot zijn broer, zijn vader (de bloemkweker Hans Sievez die in Knielen onder de invloed van een zwaar-christelijke sekte komt), zijn dochter – Siebelink wijdt er wat pennenstreken aan. Echt te weinig om de roman te kunnen rechtvaardigen. Maar moet je Brengschuld zo beoordelen, als losstaande roman? Jan Siebelink laat zich, dat toont dit boek  wel aan, inmiddels vooral lezen als een schrijver van een oeuvre. En aan het verhaal van de cyclus voegt hij wel degelijk iets toe: een (financieel) motief dat ten grondslag zou kunnen liggen aan de latere godsdienstwaan en de neergang van de kwekerij.  Een voetnoot? Voor de oude  mijmeraar Ruben Sievez is het wezenlijk, onversaagd als hij blijft zoeken naar het verloren paradijs dat de kwekerij ooit was. In de bloemige taal die Siebelink  nog altijd uit zijn mouw schudt, blijft hij wegdromen bij herinneringen aan het dieven en  verspenen, de bloeiende scabiosa en brandende liefde… ‘Het was allemaal zo lang geleden en toch nog zo levend’ – zo is het voor Siebelink, voor Ruben Sievez, en kan het zijn voor de liefhebber. 

●●●●●
||https://www.nrc.nl//nieuws/2022/09/22/siebelinks-nieuwste-korte-roman-voelt-zowel-te-dik-als-te-dun-a4142858
2022-09-22||Levenslang voor Chinese ex-minister vanwege corruptie||De voormalige minister van justitie van China Fu Zhenghua krijgt levenslang vanwege corruptie. Dat meldt de Hongkongse krant South China Morning Post donderdag. De 67-jarige Fu kreeg een voorwaardelijke doodstraf, die na twee jaar zal worden omgezet in een levenslange gevangenisstraf zonder kans op vervroegde vrijlating.  De ex-minister is door een rechtbank in de noordoostelijke provincie Jilin schuldig bevonden aan corruptie. Fu zou zich sinds 2005 voor bijna 17 miljoen dollar (ongeeer 17,3 miljoen euro) hebben laten omkopen, onder meer in zijn functie als een van de meest prominente politiechefs van het land. Hij zou zijn functie hebben misbruikt om de vermeende misdaden van zijn broer te verdoezelen. Waarvan de broer van Fu precies verdacht wordt door Chinese autoriteiten, is niet bekend. Een rechtbank in de noordoostelijke provincie Jilin heeft Fu schuldig bevonden.  Woensdag werden drie andere voormalige politiechefs veroordeeld tot jarenlange gevangenisstraffen. Zij werden onder meer beschuldigd van corruptie en ontrouw aan de Chinese president Xi Jinping.  South China Morning Post en persbureau Reuters spreken van een ‘zuivering’ van overheidsfunctionarissen, die vlak voor een belangrijk congres van de Communistische Partij op 16 oktober geïntensiveerd wordt. Precies wanneer de derde machtstermijn van Xi naar verwachting definitief wordt.  President Xi is al jaren bezig met een anti-corruptiecampagne, waarbinnen geregeld overheidsfunctionarissen gearresteerd worden. Volgens mensenrechtenorganisatie Human Rights Watch maakt de Chinese overheid gebruik van illegale arrestaties, martelingen en het zogeheten Shuanggui-systeem om verklaringen los te krijgen. Onder dat systeem zouden ambtenaren, bankiers en universiteitsdocenten door middel van marteltechnieken worden gedwongen tot valse verklaringen. ||https://www.nrc.nl//nieuws/2022/09/22/levenslang-voor-chinese-ex-minister-vanwege-corruptie-a4142854
2022-09-22||Opinie | Zet de sancties door: het maakt de Russische oorlogsmachine wél kapot||Het is zeven maanden  sinds Rusland Oekraïne aanviel en verbazingwekkend snel een breed pakket aan sancties tegen Rusland werd afgekondigd door de VS, Europa, Japan, Taiwan en ondersteund door Zuid-Korea. Het was een teken van de brede steun voor Oekraïne. Maar door de stijgende energieprijzen twijfelen velen nu aan de voortzetting daarvan, zoals duidelijk werd op de eerste dag van de Algemene Politieke Beschouwingen. De hashtag ‘niet mijn oorlog’ figureert prominent en de winter is nog niet eens begonnen.  Paul van Hooft en Sofia Romansky zijn  verbonden aan het Den Haag Centrum voor Strategische Studies.  Het is daarom noodzakelijk dat de Nederlandse regering, evenals Europese bondgenoten, de samenleving een duidelijk en overtuigend verhaal vertelt over de zin en onzin van de sancties en de Russische vooruitzichten in de oorlog. Sancties worden vaak voorgesteld als een straf, bedoeld om de wil om oorlog te voeren te ondermijnen. Daar zijn weinig succesvolle historische voorbeelden van. Sancties ondermijnen echter wel degelijk het Russische vermogen om de oorlog voort te zetten. Poetins toespraak, deze week, waarin hij gedeeltelijke mobilisatie aankondigde, onderstreept de steeds diepere scheuren in dat vermogen. De Russische defensie-industrie kraakt namelijk aan alle kanten. Het ontbreekt fabrieken aan onderdelen voor de machines en aan onderdelen voor wapens. De Russische krijgsmacht doet al een diepe greep in de overgebleven en slecht onderhouden voorraden uit de Koude Oorlog. Het is niet voor niets dat Rusland drones uit Iran en munitie uit Noord-Korea importeert.  De grootste Russische achterstand is op het gebied van halfgeleiders. Halfgeleiders zijn cruciale onderdelen in alle hoogstaande technologie die draait om snelle dataopslag en analyse. Dat gaat niet alleen over smartphones en auto’s, maar ook alle geavanceerde militaire technologie vereist voor moderne oorlogsvoering, zoals de geleidingsystemen van precisiewapens. Een onlangs verschenen rapport van het Britse Royal United Services Institute, en bijvoorbeeld een rapportage van Politico,  laten zien dat Russische wapens afhankelijk zijn van Amerikaanse, Europese, Japanse, Koreaanse en Taiwanese onderdelen, specifiek halfgeleiders – bijvoorbeeld ook die van het Nederlandse bedrijf NXP.  Voorbeelden zijn Russische kruisraketten zoals de Kh-101 en de Iskander, evenals de radars om doelen te vinden, drones zoals de Orlan-10, en andere moderne wapens.  Dit is niet een nieuw probleem voor Rusland. In de jaren tachtig was het Sovjet-leiderschap zich er al goed bewust van dat het in de militaire precisie-revolutie op de VS achter begon te lopen. Dit was een van de aanleidingen voor de koerswijziging die toenmalig president Gorbatsjov inzette en die leidde tot het einde van de Koude Oorlog.  Het heeft Rusland na het uiteenvallen van de Sovjet-Unie een kwart eeuw gekost om zijn krijgsmacht te repareren en moderniseren – met twijfelachtige resultaten zoals het verloop van de invasie laat zien. De huidige Russische defensie-industrie kan de wapens wel zelf ontwerpen, maar alleen gedeeltelijk zelf de onderdelen bouwen.  Pogingen tot importsubstitutie hebben nog nauwelijks vruchten afgeworpen. Poetins oproep daartoe in zijn toespraak kan daar weinig aan veranderen.   Elke stap van de halfgeleider-productieketen vereist namelijk extreem gespecialiseerde kennis, van het ontwerp van de chips, de lithografiemachines, de daadwerkelijke fabricage, en zo verder. De VS, Europa, Japan, Zuid Korea, en vooral Taiwan blinken uit in verschillende stappen. Allemaal onderschrijven ze nu de sancties tegen Rusland.  Rusland heeft beperkte alternatieve routes. Hoewel China veel halfgeleider-productiecapaciteit heeft en een economie vele malen groter dan die van Rusland, is het nog niet gelukt achterstanden in de ontwerpfase in te halen. China is tot nu toe terughoudend geweest met daadwerkelijke in plaats van retorische steun, en zelfs die laatste was zwak tijdens de septemberbijeenkomst van de Shanghai Cooperation Organisation (SCO). China lijkt vooralsnog bang dat Chinese bedrijven door secundaire sancties worden geraakt. De Russische inlichtingendiensten proberen via illegale netwerken nu zo veel mogelijk onderdelen in te kopen, vooral bij kleine bedrijven in Europa. De Europese diensten werken dit tegen. De Russische economie kan niet hermetisch afgesloten  worden, maar hoe moeilijker en duurder de Russische toegang tot internationale technologie wordt, des te minder wapens ze kunnen produceren met een acceptabele kosten/kwaliteit-verdeling.  Het voortzetten van de sancties ondermijnt dus het Russische vermogen de oorlog voort te zetten. Dat vermogen verzwakt ook op andere manieren, en dan bedoelen we nog niet eens de recente Oekraïense successen op het slagveld. Het afsnijden van de gastoevoer is zeer pijnlijk voor Europeanen, maar omgekeerd blijft de Russische staatskas sterk afhankelijk van olie- en gasinkomsten. Rusland moet nog veel investeren in alternatieve infrastructuur, en de rest van de economie draait slecht zonder toegang tot buitenlandse onderdelen en kennis. Het aantal Russische militaire slachtoffers is hoog.  De aankondiging van Poetin over de gedeeltelijke mobilisatie van Russische reservetroepen bevestigt dat de druk op Rusland effect heeft. Poetin raakt steeds meer gefrustreerd door de mislukkingen in zijn ‘speciale militaire operatie’ tot nu toe. Poetin kan er inderdaad nog voor kiezen om te mobiliseren. Tegelijkertijd zal de gedeeltelijke mobilisatie niet snel veel kunnen toevoegen aan de militaire effectiviteit. De dienstplichtigen zullen snel en onvolledig (bij)getraind moeten worden, waarbij Rusland door de verliezen een groeiend tekort heeft aan ervaren officieren. Bovendien verandert er niets aan de logistieke problemen waar Rusland mee kampt.    Daarentegen zou het stopzetten van de sancties en een staakt-het-vuren, waar de critici op lijken aan te sturen, Rusland een adempauze geven en de kans zijn huidige controle te consolideren over het zuiden en oosten van Oekraïne, en daarmee de Oekraïense toegang tot de Zwarte Zee en graanexporten. Het zou ook Poetins inschatting van voor februari 2022 van Europeanen als zwak en verdeeld bevestigen, en daarmee de dreiging van het Russische energiewapen in stand houden.  Het doelgericht en voor de lange termijn kapotmaken van de Russische oorlogsmachine is een duidelijk verhaal dat verteld moet worden. Het biedt de Nederlandse samenleving – en die van West-Europese buren – het vooruitzicht dat er licht aan het einde van de tunnel is in deze verwoestende oorlog. ||https://www.nrc.nl//nieuws/2022/09/22/sancties-bemoeilijken-oorlogvoeren-wel-degelijk-a4142857
2022-09-22||Waarom heeft een mandarijn soms één vies partje?||Fris en oranje liggen ze in de winkels: mandarijnen, sinaasappels, clementines, minneola’s. Maar soms zijn het dooie mussen. Ze zijn nauwelijks te pellen of zitten juist veel te los in hun jasje, ze blijken zuur, droog, vellerig, vol pitten of deels al verrot vanbinnen. Hoe kan dat? En waarom zijn die afwijkingen vaak beperkt tot slechts één partje? Citrusproductie is een wereld op zichzelf – ook qua wetenschappelijk onderzoek. Google Scholar geeft maar liefst 1,5 miljoen hits op het woord ‘citrus’. De onderwerpen lopen uiteen van ziekten, geschiedenis en economie tot kweekmethoden, veredeling en genetica. Eén slecht partje is evolutionair handig. Een kleine greep: de oudste referentie aan citrus is in het Sanskriet, in de spirituele tekst Vajasaneyi Samhita (vóór 800 v.Chr.). Citrus komt oorspronkelijk uit Zuidoost-Azië. De wereldwijde productie is meer dan 125 miljoen ton per jaar, met China, Brazilië, de VS, Mexico en India als voornaamste productielanden. Al in 1936 verscheen er een boek over citrusziekten. En de bacterieziekte  huanglongbing, oftewel citrus greening, veroorzaakt verliezen tot wel 60 procent. Toch zijn citrusziekten niet de voornaamste oorzaak van vieze mandarijnen. Zieke partijen komen niet door kwaliteitscontroles heen. Belangrijker is een aantal randvoorwaarden die bepalen hoe lekker een mandarijn is.  Maar liefst 30 procent van de smaakbeleving van een mandarijn zit hem bijvoorbeeld in het mondgevoel, aldus een Chinese studie in BMC Genomics uit 2018 . Bij dat mondgevoel is het omhulsel van de partjes heel belangrijk. Dat kan dun zijn of dik, knapperig of taai, sappig of zelfs houtig. De Chinese onderzoekers ontdekten dat in variëteiten met dikke, taaie huidjes meer genen zijn aangeschakeld voor pectine (verantwoordelijk voor verdikking, ook in jam), cellulose (stevigheid) en lignine (houtigheid).  „De variëteiten van mandarijnen zijn van zichzelf heel verschillend in smaak”, vertelt Pablo Broch Sebastia, mede-oprichter van Citrus Sebastia. Dit Spaans-Nederlandse importbedrijf werkt samen met boeren in Valencia. „Sommige zijn sappiger, andere vleziger. Het hangt er ook vanaf of het een originele pure mandarijn is, of een kruising tussen een sinaasappel en een mandarijn. De kenmerken van het ras bepalen hoe lang de mandarijn houdbaar is en hoe snel die uitdroogt.”  Daarnaast zijn de groeiomstandigheden van belang, vervolgt Sebastia. „Als mandarijnen plotseling afkoelen, worden ze droger – zowel vóór als na de oogst.” En zo noemt Sebastia nog een handvol factoren die de smaak, structuur en sappigheid van mandarijnen bepalen: grondsoort, boomsoort waarop geënt is, waterkwaliteit, nabijheid van de zee, irrigatiemethode en gebruik van kunstmest en bestrijdingsmiddelen. „Hoe natuurlijker, hoe beter, maar dat is wel vaak duurder”, vat hij samen. Mandarijnen die je koopt bij Citrus Sebastia, komen uit één streek. Andere importeurs mengen vaak hun mandarijnen. „Als je een netje koopt van een kilo, dan kan er een mandarijn in zitten uit elke regio in Spanje en zelfs uit Noord-Afrika.” Daarom kunnen smaak en kwaliteit binnen een netje en binnen een seizoen ook zo verschillen. Over het algemeen, weet Sebastia, worden mandarijnen in de loop van het seizoen steeds zoeter en sappiger. Maar rotte appels – of slechte partjes, in dit geval – kunnen er altijd tussen zitten. Waarom dan soms slechts één partje? Het antwoord daarop ligt wellicht voor de hand: omdat bederf vaak op één plekje ontstaat. Het taaie velletje houdt het beperkt tot één segment. Handig, evolutionair gezien. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/22/waarom-heeft-een-mandarijn-soms-een-vies-partje-a4142717
2022-09-22||Opinie | Met probleemmanagement veroorzaakt dit kabinet meer problemen dan het oplost||Eerder deze week werd bekend dat dit kabinet lage cijfers scoort in het EenVandaag Opiniepanel. En dat is niet verwonderlijk. Enerzijds is Nederland de afgelopen jaren de ene na de andere crisismodus aangepraat. Van de coronacrisis richting stikstofcrisis en van klimaatcrisis naar de asielcrisis en nu richting een energiecrisis. Anderzijds is er een beweging ingezet van Big Society (de Koning sprak in de Troonrede van 2013 nog over de omslag naar een ‘participatiesamenleving’) naar Big State, waarbij we hebben gezien hoe bij opeenvolgende crises de nationale overheid volledig de regie en verantwoordelijkheid naar zich toe heeft getrokken. Dat zagen we bij de financiële crisis, de coronacrisis en nu bij de energiecrisis.     Mark van Ostaijen is als bestuurssocioloog verbonden aan de Erasmus Universiteit Rotterdam en Managing Director van het Leiden-Delft-Erasmus Centre Governance of Migration and Diversity. Ironisch genoeg heeft dit kabinet die cijfers een beetje over zichzelf afgeroepen. Want sociologen weten: ‘doing good, but feeling worse’ – als een overheid de indruk gaat wekken dat zij alle problemen kan oplossen, dan zorgt het uitblijven van een oplossing uiteindelijk voor immense onvrede. Bovendien, als een overheid in de veronderstelling gaat leven dat alle onheil kan worden afgewend, dan slaat het onheil als een boemerang terug op die overheid.  Zo worden doorgaans juist bliksemafleiders vooral getroffen door een inslag. Maar de staat kan helemaal geen onheil afwenden. Integendeel, de staat voegt juist leed toe of, zoals toenmalig minister Piet Hein Donner (Justitie, CDA) stelde bij zijn aftreden na de Schipholbrand: „als de overheid verantwoordelijk wordt voor onze totale veiligheid is onze democratie in gevaar.”  En toch is die nationale overheid zo sterk in haar probleemeigenaarschap gaan geloven dat ze na iedere nieuwe oplossing alweer het volgende probleem gaat toe-eigenen.  Dat is langzaam het gevolg van vier kabinetten Rutte, waar visie uiteraard wordt gezien als een olifant die je het zicht ontneemt. Inmiddels wordt schrijnend duidelijk wat burgers  mogen verwachten als een visie op de grenzen van bestuurlijke handelen ontbreekt. Want als visie ontbreekt en geen grenzen worden gesteld aan optreden bij grotere vraagstukken, is een regering overgeleverd aan het pragmatisme van alledag. Dat levert Realpolitik op, waarin politiek niets meer voorstelt dan probleemmanagement. Als gevolg gaat men grote vraagstukken (zoals oorlogen, geopolitieke verhoudingen, klimaat, duurzaamheid) inpassen binnen het simpele schematische model van problemen en oplossingen. Het is de pragmatiek van de ingenieursmentaliteit die vertrekt vanuit de assumptie dat er voor ieder probleem een oplossing bestaat. En liefst zo klein mogelijk, of zoals oud-topambtenaar Bernard ter Haar stelde in NRC „dit kabinet wil, net als alle andere kabinetten Rutte, de problemen zo klein mogelijk maken. We moeten wel kunnen blijven barbecueën”. Zo wordt binnen dit kabinet voor ieder probleem wel een financiële, technische of proces oplossing (maatregelenpakket, Remkes, energieplafond) gecreëerd. Zo repte ook het coalitieakkoord Rutte IV over „een kabinet dat de grote maatschappelijke problemen oplost”. Het past binnen een ideologie die publicist Evgeny Morozov ‘solutionisme’ noemt, namelijk een ‘heilige’ overtuiging in het oplossen van problemen.  Nu hebben veel politici en bestuurders de mond vol van ‘gewoon problemen oplossen’. Echter is het pijnlijke aan dit probleemoplossing schema dat een probleem nooit voor zichzelf spreekt. Bovendien kunnen veel problemen ook helemaal niet ‘opgelost’ worden. Daarom is het denken in ‘problemen oplossen’ helaas vaak onderdeel van het grotere probleem.  Daarvoor moeten we even stilstaan bij de begrippen die we hiervoor hanteren. Want een ‘oplossing’ is een metafoor, het is beeldspraak die afkomstig is uit de scheikunde. Zo lossen suikerkorrels op in water. Dat fysische proces is een oplossing.  Maar als politici het over een ‘oplossing’ hebben, draagt het de belofte in zich dat er iets uit het zicht verdwijnt. Echter, net als bij de suikerkorrels die zichtbaar in water oplossen en zoetstof toevoegen, voegt een oplossing in de sociale werkelijkheid ook veelal iets toe. Vaak is dat een nieuw probleem. Zo zorgt de standaardoplossing voor fileproblematiek (meer asfalt) voor meer problemen (verkeersongelukken en stikstof), zo kan de aanpak van fraude zorgen voor een Toeslagenaffaire en kan het oplossen van energie- en klimaatdoelstellingen met bijvoorbeeld windmolens voor extreme overlastproblemen zorgen. Uiteindelijk creëren oplossingen vaak nieuwe problemen.   Het denken in ‘problemen oplossen’ is helaas vaak onderdeel van het grotere probleem Bovendien is die pragmatiek om te denken in het simpele ingenieursschema van oplossingen en problemen bijzonder kenmerkend voor de lege Realpolitik van dit kabinet. Ter illustratie sprak de Koning in de Troonrede van deze week over zes problemen en vijf oplossingen. Als we dat afzetten tegen andere Troonredes deze eeuw is dat een absoluut record, want zo vaak zijn die woorden in de afgelopen tweeëntwintig jaar haast nooit in de Troonrede gebruikt.  En, ter vergelijking, het eerste kabinet-Drees refereerde in 1948, net na de Tweede Wereldoorlog, toch geen eenvoudige periode, aan twee problemen en één oplossing. Met andere woorden, het kenmerkt dit oploskabinet.  Tegelijkertijd illustreert deze Troonrede hoe dit kabinet zichzelf opzadelt met een onvervulbare taak want „de pretentie dat alle maatschappelijke beloften oplosbaar zijn, is een loze belofte. De gedachte dat ieder maatschappelijk probleem verholpen en opgelost kan worden, eindigt bij een deterministisch wereldbeeld”, zoals Donner stelde.  Door ver weg te blijven van vergezichten, van een visie op wat we van elkaar mogen verwachten en van het begrenzen van elkaars verantwoordelijkheden zuigt dit kabinet zichzelf steeds verder vast in het oplossingenmoeras. Ook vanuit de overtuiging dat als problemen eenmaal opgelost zijn, dat het chagrijn vanzelf wegebt. Maar dat is dus helaas een misvatting.  Zodoende snakt dit land naar een verbeeldingsvolle politiek voorbij de lege pragmatiek die vooral problemen toevoegt. Bovendien als dit oploskabinet zo doorgaat, moet het vooral oppassen dat men uiteindelijk niet zichzelf oplost, en  weinig meer toevoegt dan  enorme nieuwe problemen.  Correctie 23/9 12:35 u. In een eerdere versie van dit artikel werd abusievelijk verwezen naar hoogleraar Dirk Bezemer waar oud-topambtenaar Bernard ter Haar was bedoeld. ||https://www.nrc.nl//nieuws/2022/09/22/politiek-moet-meer-zijn-dan-probleemmanagement-a4142856
2022-09-22||Niet nog zo’n zomer: de Rotterdamse festivals hekelen  strengere regels||Daar liep ze, handen losjes in de zakken, door het Vroesenpark waar ze de lantaarnpalen voor regelde. De sporthoek? Ze stond eerder naast de verantwoordelijk ambtenaar in het Zuiderpark waar al „van die rekken” stonden en zei: dat willen we in het Vroesenpark ook wel. De openbare toiletten in het park? Ook haar werk. En het Vroesenpaviljoen? Ook deels van haar. „We hebben er negen jaar voor gevochten.”  Marianne de Bever wordt ook wel Marianne van het Vroesenpark genoemd. De 78-jarige „troubleshooter” in de wereld van de kinderopvang richt haar pijlen sinds haar pensioen op het park in Blijdorp. Ze wil het „algemeen belang” dienen, vertelt ze.  Ze staat even stil. Práchtig, zegt ze. Het groen. Doorkijkjes. Lage heggen.  Dat algemeen belang werd in haar ogen geschonden, toen ze in 2018 ineens hekken met zwart plastic in haar Vroesenpark zag staan. „Het was helemaal afgesloten”, voor een ‘bonkebonkefestival’. In totaal bleek het park een hele zomermaand niet toegankelijk, zegt De Bever.  Af en toe een festival? Leuk. Maar dit was té, vond de buurt. „Wij hebben een labradoodle, dan is het best vervelend als je het park niet in kan. Het op- en afbouwen duurde lang, begon vroeg, met veel lawaai”, zegt bewoner Benno (24). Het festivalgeluid galmde tegen de Vroesenlaan en de muren van de dierentuin, waar de beesten volgens De Bever ook tureluurs werden.  Deze zondag – 25 september – is er een debat over het starre vergunningenbeleid van Rotterdam: ‘Regels zijn Regels’.  Organisator is Rotterdam Soos. Het wordt gehouden in Doelen Studio (15.00-17.00 u). Gespreksleider is Dore van Duivenbode.  Te gast zijn Wim Pijbes  (directeur Droom en Daad), Joost Maaskant (Plein-bioscoop), Kim  Butter (initiator & organisator Save Museumpark) en Marianne van den  Anker (ombudsman  gemeente Rotterdam). De situatie in het Vroesenpark illustreert de teneur tot en met 2018. Duidelijke regels voor festivals waren er nog niet, terwijl afgelopen zomer de regels juist zo streng waren dat festivalorganisatoren klaagden. Zo streng dat Joost Maaskant zijn populaire Pleinbioscoop moest afblazen. Wat is er in die vier jaar gebeurd? Maaskant baalt, als hij begin augustus een persbericht verstuurt. Na „slapeloze nachten” heeft hij de knoop doorgehakt:  Pleinbioscoop, met zomerse filmavonden in de buitenlucht, gaat niet door. Hij kreeg de vergunningen niet rond. De gemeente had afgelopen jaren strengere regels opgesteld voor festivalorganisatoren. Festivals moeten om 23.00 uur stoppen. Dat gold voor technofestivals, maar ook voor de stillere Pleinbioscoop. Die strengere regels kwamen deels voort uit het nieuwe evenementenbeleid dat in 2019 is opgesteld. Raadslid Dieke van Groningen (VVD) was als portefeuillehouder betrokken bij de ontwikkeling ervan in de vorige collegeperiode. „We maakten duidelijke afspraken over bijvoorbeeld op- en afbouwtijden, maar ook over looproutes voor het publiek naar het openbaar vervoer. En regels om te voorkomen dat mensen afval in de buurt achterlaten.”  Doel was in 2020 te kijken wat werkt. Dat zou een soort proefjaar worden. „Alleen weten we allemaal wat er in 2020 is gebeurd: Covid”, zegt Said Kasmi, in het vorige en huidige college wethouder evenementen. Vervolgens draaide in 2021  het beleid om coulance.  Daarom was 2022 pas het jaar dat het beleid volledig van kracht werd.  Eerdere jaren lukte het Maaskant van  Pleinbioscoop altijd wel om een uitzondering te krijgen. Dat moest nu ook lukken, dacht hij. Hij was gewaarschuwd. Rotterdam Festivals, de organisatie die op kosten van de gemeente festivals helpt, belde dat de gemeente dit jaar streng zou handhaven. Of hij daarvan op de hoogte was. Hij wist van de nieuwe regels, maar dacht ook: komt wel goed. „Dat reken ik mezelf aan”, zegt hij, terugblikkend. „Ik was laks.”  Als het persbericht verstuurd is, en Rotterdammers boos en verbaasd, volgen nog vergeefse lijmpogingen. Bij Radio Rijnmond probeert een presentator de partijen bij elkaar te krijgen, en achter de schermen worden gesprekken gevoerd. Al snel blijkt dat het niet meer lukt. De 23.00 uursgrens is niet het enige waar Maaskant tegenaan loopt. Andere vergunningen, zoals een exploitatievergunning voor het schenken van drank, blijken niet rond. En de eerste leveranciers zijn al afgebeld. Het is te laat. Wat ook meespeelt: de lol is er voor Maaskant af. Hij ziet het papierwerk groeien. „Het wordt ieder jaar moeilijker iets moois op te zetten. Dat levert meer stress op, omdat het ook steeds onzekerder wordt of het door kan gaan.”  Hij is niet de enige. Renske Satijn, directeur van Rotterdam Festivals, ziet over het algemeen minder flexibiliteit. Ze merkt ook dat het voor nieuwe initiatieven lastig is nog een plek te vinden en voor bestaande evenementen om te groeien. „Alles zit volgepland, er is weinig ruimte.”  Léon van Geest, directeur van de Rotterdamse Dakendagen, kon dit jaar een deel van zijn programma – een dakbioscoop en een speciale ‘nachtvlinder-tour’ – niet door laten gaan. Hij is niet blij met het nieuwe beleid. „Het laat amper ruimte over voor creativiteit of maatwerk.”  Immanuel Spoor, organisator van onder meer Festival Downtown en Eendrachtfestival, is op kosten gejaagd door de nieuwe regels omdat het meer tijd vergt om vergunningen aan te vragen, vertelt hij. Eén van de belangrijke plekken voor twee van zijn festivals kan hij tot zijn verbazing na tien jaar ineens niet meer gebruiken. „Terwijl het de jaren daarvoor gewoon goed ging.”  Aziz Yagoub, organisator van onder meer het Vrije Volkfestival, hekelt de opstelling van de gemeente. „De klagende buurtbewoners krijgen te veel ruimte.”  Ook bij de lokale VVD rolden klachten binnen, van festival CuliNESSE en BoogieBall, de afterparty van North Sea Jazz. Daarna kwam Pleinbioscoop. „Dit zijn geen incidenten meer, dit is structureel”, dacht raadslid Van Groningen.  In 2018, in de periode voorafgaand aan het nieuwe evenementenbeleid, waren er ook klachten. Maar dan van de ándere kant: omwonenden. Hoe kan het dat er destijds regels zijn opgesteld die voor evenementenorganisatoren zo rigide zijn dat zij nu klagen? Ook tóén was de balans zoek, zag Van Groningen. „Ik trof een ongebreidelde hoeveelheid evenementen aan, sommige parken waren bijna hele zomers afgesloten vanwege ruime op- en afbouwtijden.” Satijn denkt dat in die jaren de spanningen rond festivals zijn gegroeid, toen de stad populairder werd en verder verdichtte. „We wonen nu eenmaal met meer in de stad, dat kan ook meer uitdagingen voor ons opleveren.”  En regels op het gebied van ruimtelijke ordening voor evenementen waren er nog niet. Het leidde in de zomer van 2019 tot een rechtszaak die omwonenden van het Zuiderpark aanspanden. Zij wilden geen festivals in het park waaraan zij  woonden. De Raad van State oordeelde dat ze gelijk hadden. In het bestemmingsplan is helemaal niets ingetekend voor festivals, waardoor ze in de praktijk illegaal bleken. Kasmi: „Door die uitspraak móésten we regels opstellen.”  Daaruit is de zogeheten ‘parapluherziening’ voortgekomen, die dit jaar is ingevoerd door de raad. Dat is, zegt Van Groningen, een overkoepelende aanpassing op alle bestemmingsplannen. Hierin staan onder meer locatieprofielen met extra informatie over waar wel en geen festivals mogen komen en op basis van welke gronden. „Hiermee maak je het beleid als het ware juridisch toetsbaar.” Het opstellen daarvan gebeurde in samenspraak met de buurt, organisatoren van festivals en de gemeenteraad, zegt Kasmi. „Maar achteraf”, zegt Van Groningen, „waren we misschien een beetje té rigide.”  Kasmi heeft wel een idee hoe dat kwam. De gemeenteraad had destijds inspreekmomenten met omwonenden die last hadden van de festivals. Die maakten indruk. Kasmi: „Ik heb de gemeenteraad destijds gewaarschuwd: pas op, leun niet te veel die kant op. Dat gaat ten koste van de evenementensector.”  Dat wil de gemeenteraad rechtzetten, zegt raadslid Marike Abrahamse (VVD), die de portefeuille na de verkiezingen overnam van Van Groningen. Abrahamse zit een werkgroep voor in de gemeenteraad die gaat onderzoeken wat beter kan. Ze hoopt dat de raad van 2023 een ‘pilotjaar’ kan maken om de regels opnieuw te testen. En ze gaat kijken welke regels aangepast moeten.  Waar twee beveiligers voor een week 4.000 euro kostten, is dat nu 20.000 euro Renske Satijn directeur Rotterdam Festivals Het belangrijkste wat festivalorganisatoren noemen: meer maatwerk. „Ik kan me er iets bij voorstellen dat een technofestival om 23.00 uur moet stoppen, maar een Pleinbioscoop maakt veel minder lawaai”, zegt Maaskant.  De werkgroep gaat in gesprek met festivalorganisatoren, om te kijken hoe ze de situatie ‘in balans’  kunnen brengen, zonder de omwonenden te vergeten. „Met hen gaan we óók in gesprek”, zegt Abrahamse. 28 september staat Rotterdam Festivals op de planning, in oktober de festivalorganisatoren. De festivalwereld staat voor een grote uitdaging, zei Satijn onlangs bij de opening van het culturele jaar. Ze roept op tot een actieplan. Naast de neveneffecten van de nieuwe regelgeving ziet ze problemen in kosten en personeelsbezetting. „Waar twee beveiligers voor een week eerst 4.000 euro kostten, kosten ze nu 20.000 euro.” Het blijft lastig om festivals goede plekken te geven in de stad, zegt Satijn. Kasmi zegt dat ook de gemeente op zoek is – dat is een belofte in het coalitieakkoord. Ook hij werkt aan een evaluatie, die naar verwachting voorjaar 2023 af is. „Genoeg tijd om voor volgende zomer eventuele aanpassingen te maken.” Satijn ziet kansen in het Zuiderpark. „Daar investeerde de gemeente flink in om festivals mogelijk te maken. Toegangsroutes, goede drainage, stroompunten. Ik hoop dat we daar meer gebruik van mogen maken dan nu, en dat de gemeente meer plekken op zo’n manier gaat inrichten.”  Léon van Geest hoopt dat er ruimte blijft om buiten de hokjes te kleuren. „Want dat blijven creatievelingen doen. Als je denkt dat je als gemeente voor alles regels hebt verzonnen, bedenken organisatoren weer wat nieuws, wat net in geen enkel vakje past.”  En Pleinbioscoop? Dat organiseert toch nog een ingekorte editie, op een andere locatie: van 28 september tot en met 2 oktober, in het stadion van honkbalclub Neptunus.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/niet-nog-zon-zomer-de-festivals-hekelen-strengere-regels-a4142670
2022-09-22||Geraakt in zijn gezicht, vocht Jan door||Halverwege de zestiende eeuw verscheen Het Antwerps Liedboek, een bundel met teksten van 221 liederen. Eén van de gezangen ging over  Charles van Bourbon, een legeraanvoerder van keizer Karel V  die in 1527 was gesneuveld. Dit is  het laatste couplet: ‘Wi moghen wel bedrijven rouwe/ Om Borbon den capeteyn goet/ Ende voor Wassenaer ghetrouwe/ Hi heeft oock ghestort zijn bloet/ Ter eeren den Keyser dat is waer!/ Men mocht geen getrouwer vinden/ Dan dese twee in’ t openbaer.’ Naast Charles is er in deze strofe sprake van ene ‘Wassenaer’, die het  ook zwaar te verduren heeft gehad in dienst van de keizer. Wat de dichter niet vermeldt, is dat deze heren op een andere plek het leven lieten: Charles in Rome  en Jan II van Wassenaer, want dat was zijn hele naam, vier jaar eerder in Leeuwarden. Zijn dood was niet de eerste keer dat Jan zijn bloed vergoot op het slagveld. In 1509 lag hij, toen 26 jaar oud, voor de muren van Padua. De  stad was in handen van Venetië, dat het aan de stok had met onder meer het Frankrijk van Lodewijk XII en het Heilige Roomse Rijk van keizer Maximiliaan.  Half september werden de ladders tegen de muren gezet en bestormden de belegeraars de stad. Jan was erbij. De aanval liep uit op een catastrofe. De verdedigers schoten hun belagers   naar beneden, en ook Jan werd geraakt – in zijn gezicht. Hij stortte bloedend ter aarde.  Het is allemaal te lezen in Tragiek en heldendom, het boek over Jan dat Louise van Wassenaer onlangs publiceerde. De onfortuinlijke krijger werd uit de greppel gevist en naar de ziekenboeg gebracht. Daar kreeg hij bezoek van keizer Maximiliaan zelf, een grote eer.  Jan, die burggraaf van Leiden was, liet zich door zijn verminking niet op de kop zitten De artsen overzagen de schade. Jan had een gat in zijn wang, een gebroken kaak en was zeven tanden kwijt. Zo goed en zo kwaad als het ging werd de boel weer aan elkaar genaaid. Het leverde hem  een litteken en de bijnaam Jan met de Kaak op. Jan, die burggraaf van Leiden was, liet zich door zijn verminking niet op de kop zitten. Hij trouwde en kreeg kinderen – binnen en buiten de echt – en ging ook weer op veldtocht. In 1512 liep hij in een hinderlaag  van Gelderse troepen. De Kaak werd gevangen genomen en vervoerd naar Hattem. Daar verbleef hij twee jaar in een kooi die was opgehangen aan het gewelf van de burcht de Dikke Tinne, tot hij voor 20.000 ponden werd vrijgekocht.  Een jaar later werd hij opgenomen in de  zeer exclusieve Orde van het Gulden Vlies en benoemd  tot stadhouder van Friesland. In 1523 kwam er tijdens de belegering van Sloten een vreemde witte vrouw op Jan af. Ze zei: „Waarheen gaat gij kind des doods? Wat hebt gij in en met Friesland te maken? Hier en nergens anders zult gij omkomen.” Meteen hierna werd hij  getroffen door een kogel. Het lukte een  chirurgijn het lood te verwijderen en de wond te hechten, maar toen hij een paar dagen later de  arm probeerde recht te trekken, sprong de wond weer open. Er ontstond een ontsteking waaraan Jan bezweek.   ||https://www.nrc.nl//nieuws/2022/09/22/geraakt-in-zijn-gezicht-vocht-jan-door-a4142855
2022-09-22||Vrouwen knippen wereldwijd hun haar af en verbranden hoofddoeken||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/22/wereldwijd-protest-na-de-dood-van-de-iraanse-mahsa-amini-a4142832
2022-09-22||Podcastmakers Gijrath en De Vlieger bieden excuses aan voor verdachtmaking Jaap van Dissel||Podcastmakers Yves Gijrath en Erik de Vlieger hebben woensdag hun excuses aangeboden voor de suggestie dat Jaap van Dissel corrupt is. „Op basis van de bronnen die wij gehad hebben, is Van Dissel zeker niet schuldig aan corruptie”, zegt De Vlieger in de meest recente podcastaflevering. De twee ontkennen dat ze Van Dissel daarvan hebben beschuldigd. Begin september bespraken Gijrath en De Vlieger een bankafschrift dat erop zou duiden dat de RIVM-directeur 750.000 euro had gekregen van Open Nederland, de stichting die het testen voor toegang regelde. „Dat document is ronduit het bewijs”, zei De Vlieger toen, maar hij voegde eraan toe dat hij „niet honderd procent” zeker wist of het klopte. Een „cadeau aan de Nederlandse media” om verder onderzoek te doen, zo zag De Vlieger de aflevering. Alternatieve media verspreidden de verdenkingen verder en Gideon van Meijeren, Tweede Kamerlid namens Forum voor Democratie, vroeg er een debat over aan. NRC onderzocht het document en vond het uiterst twijfelachtig: de naam klopte niet met het rekeningnummer, de balans klopte niet en in het adres van de bank stond een tikfout. Het RIVM deed eerst niets tegen het nepafschrift, maar besloot woensdag toch rectificatie te eisen. „Je moet ergens een streep trekken”, zei een woordvoerder tegen NRC. Gijrath en De Vlieger zeggen in hun podcast dat ze een „briefwisseling” hebben gehad met een advocaat van het RIVM. Waar het RIVM precies mee dreigde, is niet bekend.  Gijrath ziet zichzelf ook als slachtoffer, blijkt uit de recente podcastaflevering. „De kans dat we zijn bezwendeld acht ik op dit moment gigantisch.” De Vlieger nodigt Van Dissel als goedmaker uit op zijn bruiloft, aanstaande zaterdag. „Hij zal wel niet komen, maar hij kan als eregast behandeld worden.” Correctie: in een eerdere versie van dit bericht stond dat het niet mogelijk was geld naar de rekening over te maken. Dat klopte niet: het was wel mogelijk, alleen er kwam een foutmelding dat de combinatie van naam en rekeningnummer niet bestonden. Hierboven is dat aangepast.||https://www.nrc.nl//nieuws/2022/09/22/podcastmakers-gijrath-en-de-vlieger-bieden-excuses-aan-voor-verdachtmaking-jaap-van-dissel-a4142853
2022-09-22||Voor dit sterreneten gingen de vitrines open||Voor een  Duitse Jugendstil-schaal uit circa 1900 gedecoreerd met deinende golven, zeepaardjes en waternimfen  stelde de Berlijnse sterrenkok Tim Raue een gerecht samen van  gerookte paling met aardpeer en witte-pepermeringue. Zijn motivatie: „De schaal doet me denken aan de prachtige meren, kastelen en tuinen in de Pruisische regio rond Berlijn, daarom kies ik voor ingrediënten uit de omgeving, zoals paling.” Foto Erik en Petra Hesmerg/Princessehof
 Al die prachtige gebruikskeramiek in glazen vitrines. Als conservator van Keramiekmuseum Princessehof in Leeuwarden heeft het Karin Gaillard altijd een beetje gestoord. Uiteraard, zegt ze, is het de taak van een museum om de schoonheid van de stukken te tonen en dit culturele erfgoed voor toekomstige generaties te bewaren. Maar even belangrijk vindt ze het om de oorspronkelijke functie van  keramiek bij het publiek levend te houden. Keramiek is in principe niet gemaakt om met speciale handschoenen als relikwieën te behandelen, zegt ze. In bijna alle culturen zijn borden, schalen, potten en kommen van gebakken klei bedoeld voor het bewaren, bereiden en opdienen van voedsel. Toen haar pensioendatum naderde bedacht Gaillard een stoutmoedig plan om nog één keer de „culinaire beleving van keramiek” voor het voetlicht te brengen. Inspiratie voor haar idee deed ze twaalf jaar geleden  op bij een bezoek aan een Japans privémuseum. In de museumshop lag een boekje met foto’s van een groot aantal stukken van de zeventiende-eeuwse pottenbakker Ogata Kenzan. Op elk van de driehonderd jaar oude schaaltjes en kommetjes lag iets bijzonders: een gegrild visje, een paar knolraapjes, een stuk watermeloen. De durf om zo met museumstukken om te gaan, daar raakte Gaillard niet over uitgesproken. Later begreep ze dat de eigenaar van het museum de even zeldzame als kostbare Kenzan-keramiek thuis gewoon in gebruik had. Vijf jaar geleden presenteerde Gaillard, die twintig jaar bij het Princessehof werkte, haar afscheidsplan voor het museum: een kookboek. Ze wilde sterrenkoks uit binnen- en buitenland uitnodigen om zich te laten inspireren door een topstuk uit de collectie van het Princessehof. Hun gerechten zouden op de betreffende borden en schalen worden opgediend en gefotografeerd. Voor een zeventiende-eeuwse Chinese Zhangzhou-schotel met Koran-teksten in Arabisch schrift, destijds geproduceerd voor  export naar Indonesië, maakte culinair auteur Vanja van der Leeden  een gerecht met Chinese noedels en Noordzeekrab en een pittige Sumatraanse saus. Haar recept heeft net als de schotel een reis gemaakt van China naar Indonesië, zegt Van der Leeden: „Het geeft goed weer hoe de Indonesische keuken is beïnvloed door naburige landen.” Foto Erik en Petra Hesmerg/Princessehof Voor een schaal in empirestijl, in 1809 in opdracht van Lodewijk Napoleon vervaardigd door de Nederlandse porseleinfabriek Dommer & Co, bedacht de Franse sterrenkok Sven Chartier  een gegrilde zonnevis, overdekt met een wulken-kappertjessaus en verse kruiden. Zo’n  schaal leent zich om een hele vis op te presenteren, zegt Chartier: „In de tijd van Lodewijk Napoleon zal het stuk zeker zo gediend hebben.”
	 
Foto Erik en Petra Hesmerg/Princessehof Te gek idee, vonden de meeste collega’s. Maar een gebakken vis fotograferen op een keizerlijke Ming-schaal met een waarde van vele miljoenen euro, dat is eenvoudiger bedacht dan gerealiseerd. Om te beginnen heeft het museum de meeste van de geselecteerde objecten in bruikleen van de Ottema-Kingma Stichting. Die moest dus toestemming verlenen. En het museum beschikt niet over een keuken. De veiligheid van de objecten moest vanzelfsprekend vooropstaan: rechtstreeks contact tussen voedsel en de vaak eeuwenoude keramiek was uit den boze. En de gedroomde 48 chefs van over de hele wereld naar Leeuwarden laten komen om hun gerechten te koken, was uit praktisch en budgettair oogpunt een onmogelijkheid. De realisatie van het kookboek liep, ook door corona, fikse vertraging op; Gaillard heeft haar pensionering met een jaar uitgesteld. Maar vrijdag nam de conservator afscheid met de presentatie van Kunst en Koken, een ruim vierhonderd pagina’s tellend, rijk geïllustreerd en voorbeeldig vormgegeven kookboek, waarin een representatieve selectie met 45 hoogtepunten uit de museumcollectie is gebruikt voor toepasselijke gerechten van koks en culinair auteurs van naam, onder wie Claudia Roden en Yotam Ottolenghi. De making-of is een bijzonder verhaal. Het huis van Karin Gaillard, op tien minuten rijden van het Princessehof, is na overleg met de verzekeringsmaatschappij tijdelijk tot dependance van het museum bestempeld. Ze woont ruim, zegt de conservator. Een kamer maakte ze vrij voor het veilig uit- en weer inpakken van de museumstukken. En in haar woonkamer bleek ruimte genoeg voor een tijdelijke fotostudio. In twee sessies van een week zijn de foto’s gemaakt. Het team bestond naast de twee auteurs uit de fotografen, kok Jean Beddington en een medewerker van de afdeling beheer en behoud van het museum. De laatste waakte over de keramiek en mocht als enige de stukken aanraken. De werkdagen begonnen om zeven uur ’s ochtends, zodat steeds vijf gerechten konden worden gekookt en gefotografeerd. Vóór vijf uur ’s middags moesten de kostbaarste stukken weer retour naar het museum. Voor  negentiende-eeuwse schaaltjes voor een Japanse theeceremonie heeft de Britse chef  Jean Beddington  wagashi gemaakt: hartige en zoete hapjes van onder meer rode en witte bonenpuree, kleefrijstmeel en kinako (poeder van geroosterde sojabonen). Zo’n uur durende ceremonie is geen theekransje, weet zij  uit ervaring: „Wij westerlingen zullen het nooit kunnen begrijpen. Het proces dient ervoor om je zelf tot rust te brengen. Door de concentratie is het echt een ritueel.” Foto Erik en Petra Hesmerg/Princessehof Beddington, een van oorsprong Britse kok die naam maakte met het combineren van de keukens van Oost en West, bereidde en presenteerde bijna alle gerechten. Met transparante folie onder de gerechten werd rechtstreeks contact met de keramiek vermeden. Het eten werd bovendien lauw of koud ‘opgediend’. En voor alle zekerheid gold een verbod op het gebruik van sterk gekleurde specerijen als kurkuma en paprikapoeder en zuren als azijn en citroensap. Zichtbare randjes van het transparante folie zijn met fotoshoptechniek verwijderd. De medewerkers logeerden bij Gaillard thuis. De gerechten die Beddington bereidde aten ze steeds gezamenlijk op. Fotograaf Erik Hesmerg: „Ik ben tien kilo aangekomen tijdens die fotosessies.” Gaillard hoopt  dat lezers van het boek, dat  ook in een Engelse vertaling is verschenen, met andere ogen naar hun eigen servies gaan kijken. „Veel mensen hebben bijzondere bordjes van oma in de kast die niet of nauwelijks gebruikt worden. Geniet ervan, gebruik ze, vertel je gasten erover. Het is gebruikelijk geworden om op de bank voor de televisie te eten. Maar wat is er leuker om de tafel feestelijk te dekken en met familie en vrienden te eten? Dat zorgt voor mooie gesprekken en fijne herinneringen.” Karin Gaillard en Teuntje Klinkenberg: Kunst en Koken, Kookboek keramiekmuseum Princessehof. Noordboek/HL Books, 416 blz., 49,95 euro. Onder meer te bestellen in de webshop van het museum: princessehof.nl 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/22/voor-dit-sterreneten-gingen-de-vitrines-open-a4142674
2022-09-22||Regering Nieuw-Zeeland wil wollige ambtenarentaal verbieden||Één zin, zevenennegentig woorden. Het leek alsof minister Franc Weerwind (Rechtsbescherming, D66) en staatssecretaris Maarten van Ooijen (Volksgezondheid, Welzijn en Sport, ChristenUnie) als bij een middelbare schoolverslag een minimum aantal woorden moesten aantikken, toen ze vorige week de Kamerbrief schreven waarin ze bekendmaakten miljoenen euro’s te gaan investeren in de jeugdzorg. „Tegelijkertijd noodzaakt de actuele problematiek in de huidige jeugdbescherming ons om te focussen, en daarom moeten proeftuinen en de acties van het programma die zien op beleidsontwikkeling, onderzoek en de ondersteuning van de proeftuinen als eerste gericht zijn en zo veel mogelijk effect hebben op verbeteringen in de kind- en gezinsbescherming gezien de problematiek in de huidige jeugdbeschermingsketen, waarbij wij ons realiseren dat de brede blik op volwassenenproblematiek en het daarvoor ontwikkelde instrumentarium juist kan bijdragen aan de oplossing van de problematiek van ouders in een gezin evenals het voorkomen van de intergenerationele overdracht van de problematiek.” ‘Wollige ambtenarentaal’ kan zo in het rijtje pleonasmen, bekend van woordencombinaties ‘witte sneeuw’, ‘aanwezige bezoekers’ of — controversiëler — ‘klein detail’. In navolging van Nederland bindt ook de Nieuw-Zeelandse overheid de strijd ertegen aan. Een nieuwe wet moet ambtenaren ertoe dwingen alleen nog te communiceren in eenvoudige en begrijpelijke taal, meldt de Britse krant The Guardian donderdag. Het controversiële wetsvoorstel leidde tot een kleurrijk debat in het Nieuw-Zeelandse parlement. Parlementariër Sarah Pallett haalde het iconische gedicht ‘Daffodils’ van de Britse poëet William Wordsworth (1770-1850) aan: „I wandered lonely as a cloud / That floats on high o’er vales and hills, / When all at once I saw a crowd. / A host of golden daffodils…” „Prachtig”, zei Pallett tijdens een debat over het wetsvoorstel. „Maar eigenlijk zegt hij gewoon: ‘Ik was verdrietig. Ik ging een rondje lopen. Ik zag allemaal mooie narcissen.’ — typisch Wordsworth.” Poëzie en literatuur, dát zijn volgens Pallett geschikte plekken voor ontoegankelijke taal. „Voor overheidsteksten geldt dat niet.” Mocht de nieuwe wet de laatste stemronde overleven, wanneer is nog niet bekend, dan moet overheidscommunicatie met het volk aan allerlei criteria voldoen. Duidelijk, beknopt, goed gestructureerd en geschikt voor de doelgroep: géén abracadabra meer. „Nieuw-Zeelanders hebben het recht om te begrijpen wat de overheid aan hen vraagt, wat hun rechten zijn en wat de overheid hen is verschuldigd”, zei volksvertegenwoordiger Rachel Boyack, verantwoordelijk voor de wet. De criteria klinken logisch, maar laten zich lastig meten. Precies daar zit het probleem, zeggen tegenstanders. Zij vinden dat de wet onduidelijke definities bevat en niet concreet genoeg is. In de woorden van parlementariër Chris Bishop: „De domste wet waar we deze termijn over zullen stemmen.” Toezien op naleving ervan leidt slechts tot extra bureaucratie, vindt hij, terwijl de Nieuw-Zeelandse bevolking er nauwelijks iets van merkt. In Nederland wordt sinds 2019 gewerkt aan het begrijpelijker maken van overheidsteksten. Raymond Knops, voormalig staatssecretaris van Binnenlandse Zaken en Koninkrijksrelaties (Rutte III, CDA), richtte daarvoor toen de Direct Duidelijk Brigade op. Reden: 2,5 miljoen Nederlanders hadden moeite overheidsbrieven te ontcijferen. Zij kunnen in de problemen komen, vertelde Knops in AD, bijvoorbeeld doordat ze een rekening niet betalen. „Door duidelijker te communiceren, kan de overheid een hoop ellende besparen.”||https://www.nrc.nl//nieuws/2022/09/22/regering-nieuw-zeeland-wil-wollige-ambtenarentaal-verbieden-a4142836
2022-09-22||Column | Elke rat in de stad laat zien: het sociaal contract is kapot||Op de stoep voor ons huis is een rat komen wonen. Het diertje heeft een holletje gegraven tussen de wortels van de stokrozen en de oranje glasvezelkabels in. Zijn snuitje zie ik zelden, ik vermoed dat het beestje ’s nachts uit eten gaat bij de vuilniscontainer. Bang voor de rat zelf ben ik niet, wel voor een opmerking van een wethouder, van jaren geleden al, zijn naam doet er gelukkig niet meer toe. Het ging over de Tweebosbuurt, inmiddels een voldongen, kale vlakte, maar toen was nog de vraag of het wel slim was om woningen te slopen waar mensen graag in woonden en huizen te bouwen voor mensen met meer geld. Jawel, zei de wethouder tegen het AD, „sommige huizen zien er van buiten goed uit, maar als je goed kijkt, zie je de ratten gewoon lopen. Dan zeg ik: dit kan niet. Hier moeten gewoon betere huizen komen.” Ratten schieten hier langs als  schimmen uit het Londen van Charles Dickens Sindsdien zie ik ratten als een veeg teken, voorafschaduwing van sloop. Maar ja, dan zou je de halve stad kunnen neerhalen, want ratten zijn overal: in Ommoord en op het Afrikaanderplein, rond de Markthal en op de Erasmus Universiteit. Ze schieten langs je benen als negentiende eeuwse schimmen uit het Londen van Charles Dickens. Waarom tieren ze zo welig? Omdat burgers vuilniszakken naast de container plaatsen, las ik. Maar waarom plaatsen die burgers hun zakken dan niet in de container? Omdat die vaak vol zitten. Maar waarom zitten die containers zo vaak vol?  Lang verhaal. Het begon in de jaren tachtig, toen de overheid muteerde: van hoeder der burgers naar bondgenoot van marktpartijen. De overheid verschraalde, een geloof in efficiency, privatisering en automatisering zei dat alles goed kwam. Sindsdien gingen vuilniscontainers ondergronds, kwamen er gedichten op Roteb-vuilniswagens, kwam er een BuitenBeter-app, kwamen er slimme camera’s en pientere sensoren, volgden er bezuinigingen, nog meer bezuinigingen, verdween de trotse Roteb, kwamen er containeradoptanten en undercover boa’s, kwamen er boetes voor ‘naastplaatsingen’, nog hogere boetes – het korte verhaal is dat vuilcontainers nu niet meer op tijd worden geleegd. Natuurlijk heb je sloddervossen en aso’s, natuurlijk heb je mensen met andere sores dan het netjes aanbieden van vuil. Maar een burger die met een vuilniszak over straat sjouwt is doorgaans op weg om het goede te doen – vanwaar anders dat sjouwen – om echter te stuiten op de verzakende overheid: volle container. Naastplaatsers beboeten is goedwillenden straffen. Er is nu een wethouder die de zoveelste techno-fix presenteerde: ‘digitale boa’s’, ofwel auto’s met camera’s die werkelijk waar zo slim zijn dat ze zien wat ieder ziet: te veel troep op straat. Het experiment begint in Feijenoord en Crooswijk. ‘Meer boetes en minder vuil’, tweette een gemeenteraadslid, ‘Dat kunnen deze wijken wel gebruiken.’ Onhandige verspreking, vond het gemeenteraadslid later zelf ook. Kort daarvoor had de Rekenkamer een rapport gepresenteerd over de Woonvisie, het beleid achter de sloop van de Tweebosbuurt. Het beleid was op drijfzand gebaseerd, concludeerde de Rekenkamer. De gemeente luisterde beter naar marktpartijen dan naar eigen burgers. Zowel het zinloos slopen van huizen als het laten verslonzen van de straat zijn symptoom van een overheid die kerntaken verwaarloost. Elke rat in de stad en elke zwervende afvalzak getuigt van een kapot sociaal contract. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/vuilniszak-a4142671
2022-09-22||Kabinet wil ook ondernemers helpen, zegt Rutte||Meerdere Kamerleden vroegen erom: help niet alleen burgers, ook bedrijven. Vooral kleinere, ‘energie-intensieve’ bedrijven zoals bakkers en zwembaden brachten ze onder de aandacht. Minister Micky Adriaansens (Economische Zaken, VVD) is al druk bezig met het bedenken van een regeling, zei premier Rutte.  Het kabinet wil zulke ondernemers graag helpen, benadrukte de premier. „Die bedrijven vallen anders om.” Tegelijk is de vormgeving „heel complex”, volgens Rutte, omdat de overheid niet zo gemakkelijk kan vaststellen of een bedrijf energie-intensief is of niet. „Je kunt niet de codes gebruiken die we in coronatijd gebruikten”, zei Rutte. Tijdens de coronalockdowns kregen bedrijven in onder meer de horeca en detailhandel de vaste-lastensubsidie TVL. De overheid bekeek aan de hand sectorcodes, bekend bij de Kamer van Koophandel, of een bedrijf daar recht op had. Vooral VVD-fractievoorzitter Hermans maande tot haast. „Ik realiseer me dat het ingewikkeld is. Maar als dat de reden is dat het niet gebeurt of vertraagt: dat zou ik niet acceptabel vinden.”||https://www.nrc.nl//nieuws/2022/09/22/kabinet-wil-ook-ondernemers-helpen-zegt-rutte-a4142848
2022-09-22||Gasstrategie: van afhankelijk van Rusland naar afhankelijk van Azerbeidzjan?||Pieter Omtzigt opent de discussie over de toekomstige energiestrategie. Hij beargumenteert dat Nederland is overvallen door de plotselinge onzekerheid rond gaslevering in Nederland. „Er moet een plan zijn, want we zijn gewoon verrast.” Zijn vraag: wat is de strategie van Nederland om leveringszekerheid ook in de toekomst te verzekeren? Premier Rutte erkent het belang van een toekomststrategie, maar vindt ook dat de huidige middelen en strategieën voldoende zijn. Je kan ook niet overal op plannen. „Er zijn natuurlijk altijd risico’s waardoor je overvallen kan worden, zoals de oorlog in Oekraïne nu.” Gert-Jan Segers (ChristenUnie) voegt daar later in het debat nog een belangrijke kanttekening aan toe. We worden nu wel onafhankelijker van Russisch gas (van 40 procent naar 8 procent, zegt Rutte), maar de gaslevering uit Azerbeidzjan naar de Europese Unie is verdubbeld. Dat is niet zonder gevolgen. De oorlog tussen Azerbeidzjan en Armenië laait de laatste maanden weer op. De angst van Segers is dat Azerbeidzjan zich gesterkt voelt door de toegenomen handel met de Europese Unie. „Het leidt tot geweld en doden.” Rutte zegt dat dit zeker meegenomen moet worden in afwegingen over gasinkoop. „Wat betekent zo’n afhankelijkheidsrelatie?” Volgens de premier is de Europese Commissie ermee bezig. ||https://www.nrc.nl//nieuws/2022/09/22/gasstrategie-van-afhankelijk-van-rusland-naar-afhankelijk-van-azerbeidzjan-a4142847
2022-09-22||Opinie | Doorbreek de taal-impasse||Mijnheer Van Dale zit er maar mee in zijn maag. Wat te doen met woorden voor beroepen eindigend op -man, nu het na meerdere emancipatiegolven en een #MeToo-revolutie glashelder is dat daar net zo goed een vrouw achter schuil kan gaan? Wat moeten we met alle vuilnismannen, politiemannen en topmannen die dagelijks de revue passeren? Politievrouw lijkt een logisch alternatief, maar voelt vreemd als er niet naar een specifiek persoon verwezen wordt. Zullen we dan maar gaan voor politiepersoon? Toppersoon? En wordt straks elke actrice een acteur? Een duidelijke koers bepalen voor deze en andere gender-gerelateerde vraagstukken, blijkt voor onze taalinstanties een ware hersenkraker. Sarah Meuleman is journalist en auteur, onder meer van de roman Zie mij graag (Lebowski Publishers). Toch is een koerswijziging hard nodig. Waar het gender betreft, is de Nederlandse taal een log, ouderwets en anachronistisch systeem waar de man nog altijd als ongenaakbare standaard geldt. De mannelijke norm is vanzelfsprekend: kennen we het geslacht van een woord niet, maken we het – zeker in Nederland – mannelijk. Verwijzen we naar een onbekende lezer, wordt het steevast een hij. Maak je daar een zij van, klinkt de zinsconstructie afwijkend en krom. De mannelijke vorm ligt nu eenmaal ‘normaler’ in de oren en mijnheer Van Dale en consorten lijken vooralsnog niet van plan om daar iets aan te veranderen. Zo doen we het al eeuwen. Zo heb ik het geleerd en zo leert mijn dochter het op school. De vraag is echter: waarom? Of liever: waarom nog altijd? Deze zomer liet de Taalunie, die verantwoordelijk is voor het beleid rond de Nederlandse standaardtaal, van zich horen. Twee jaar geleden werd een werkgroep ingesteld van taalkundigen en genderdeskundigen, om na te denken over zogenoemde genderbewuste taalconstructies. „Vanwege de toegenomen belangstelling voor taalgebruik waarin iedereen zich kan herkennen” werd met het oog op genderbewust taalgebruik een aantal adviezen en voorbeeldteksten (sic) gepresenteerd. Het zijn vrijblijvende suggesties en op haar zachtst gezegd halfslachtige maatregelen. De reden: tornen aan taal is nog altijd een taboe.  ‘Niets moet”, benadrukt taalwetenschapster Ingrid van Alphen die deel uitmaakt van het taalteam. Politieman (grammaticaal mannelijk) en politieagente (grammaticaal vrouwelijk) ‘mogen’ dus gewoon blijven, maar ze kunnen aangevuld worden met bijvoorbeeld politiepersoon wat als een genderoverkoepelende term wordt gekarakteriseerd. Nu word ik nogal moe van woorden als genderbewust, laat staan genderoverkoepelend. Dat soort geföhnde woorden hebben iets betweterigs; alsof ze de taalgebruiker terechtwijzen op wat ze eigenlijk hoort te vinden, hoe ze zich hoort te gedragen. Ik snap dan ook de irritatie over wat sommigen zullen ervaren als oppervlakkig ‘taalgeneuzel’.  En toch. Niemand leeft zonder taal. Taal is geen bijzaak, maar noodzaak. Taal is een machtig, overkoepelend systeem waar we allemaal mee leven. De taal die we dagelijks bezigen is een weerspiegeling van hoe we in de wereld staan en als die spiegel niet langer de werkelijkheid weergeeft, is er iets goed mis. Als onze taal de gelijkwaardigheid tussen vrouwen en mannen niet in zich bergt – dezelfde taal waar we in onderhandelen en overtuigen, bekvechten en liefkozen – loont het de moeite om daar, ondanks de onvermijdelijke neuzelwoorden, zorgvuldig naar te kijken. Niet alleen naar de taal zelf, maar ook naar de onderliggende processen die haar vormen.  Taal is een organisch systeem en doorgaans wordt aangenomen dat een taal zich via haar gebruikers aanpast aan maatschappelijke ontwikkelingen. Kunstmatig de regels veranderen is volgens deze zienswijze overbodig en misschien zelfs kwalijk; taalvernieuwing gebeurt in de samenleving en zal uiteindelijk door instanties als de Taalunie worden opgepikt en overgenomen. Deze redenering loopt echter mank en heeft geleid tot een paradox. Nieuwe regels maken onze taal niet kunstmatig, juist het uitblijven van die aangepaste regels zorgt voor een gekunsteld taalgebruik.  Niemand wil fouten maken, we spreken en schrijven het liefst zoals het hoort, dus volgens de grammaticale regels die onze taalvrijheid beperken. Omdat we ons binnen deze grenzen en aan deze regels houden, verandert ons taalgebruik nauwelijks. Terwijl de taalinstanties wachten op veranderingen bij de gebruikers vooraleer ze de regels aanpassen. Ziedaar: een taal-impasse. Het lijkt een kip-en-ei-probleem maar de weg naar een oplossing is glashelder. De regels die onze taal zouden moeten faciliteren, hebben haar decennialang gegijzeld. Die regels moeten ingrijpend op de schop. Maar, wat doen onze taalexperts? Die hersenknarsen, bakkeleien en komen na twee jaar met adviezen en voorbeeldteksten ter inspiratie. Doeltreffende ingrepen verpak je echter niet in bubbelplastic woorden die vooral ergernis opwekken. Veranderen is uitpakken. Ergens moet de schakel om. ‘Hij’ is eeuwenlang ingeburgerd en gedoemd de norm te blijven, tenzij de Taalunie eindelijk doorzet. In het nieuwe advies worden heel wat lastige vraagstukken aangekaart en keurig omschreven, maar het antwoord van de experts blijft bij een reeks optionele, inclusieve alternatieven. De Taalunie zegt niets te kunnen voorschrijven, maar uiteindelijk is grammatica een verzameling regels die we op school hebben geleerd en die wel degelijk voorgeschreven zijn. Ergens begrijp ik de aarzeling, misschien zelfs de angst bij de beleidsmakers: taal is een gevoelig, dierbaar iets en tornen aan taal roept felle reacties op. Nou, en? Een opsomming van vrijblijvende opties om haar/hem/hen tevreden te stellen, is niet langer afdoende. Laat het maar knetteren en schuren. Geen verandering zonder wrijving. Uit de huidige taal-impasse komen we alleen als de experts het aandurven om door de zure appel heen te bijten. Hak die knopen door. Stop met halfslachtige richtlijnen en kom met nieuwe, heldere regels. Maak onze taal weer eigentijds opdat we ons allemaal kunnen gaan realiseren dat topmensen ook vrouwen zijn en dat mijnheer Van Dale misschien wel al die tijd mevrouw Van Dale is geweest.||https://www.nrc.nl//nieuws/2022/09/22/doorbreek-de-taal-impasse-a4142846
2022-09-22||Directeur KRO-NCRV wil Ongehoord Nederland per direct uit het bestel:  „Dit is pure journalistieke bagger&rdquo;|| Eigenlijk wil omroepdirecteur Peter Kuipers het deze woensdag over zijn eigen club hebben, de KRO-NCRV. Wie afstemt op de programma’s van deze fusieomroep kan zien: de omroep – met ruim 400.000 leden – heeft sinds begin september een nieuwe identiteit. Het logo – een cirkel opgebouwd uit drie kleuren – gaat gepaard met een nieuw verhaal.   De directeur vroeg twee jaar lang aan vriend en vijand: waarom geeft de samenleving ons ieder jaar ruim 80 miljoen euro? Verdienen we dat eigenlijk wel? Uiteindelijk kwam Kuipers uit bij drie kernwoorden: de KRO-NCRV staat voor een wereld die eerlijker, groener en liever kan. De slogan: ‘Maak morgen mee’. „Daarmee blijven we in onze honderd jaar oude christelijk-sociale traditie, maar laten we zien ook op de toekomst gericht te zijn.” Zegt dat zijn leden wel iets? „Soms niet meteen, maar als ik hen vertel dat het ons om hun kinderen en kleinkinderen te doen is, dan altijd.”   Maar terwijl hij uit de doeken doet hoe deze termen in de programmering terugkeren, sijpelt de actualiteit binnen. Want sinds de uitzending van middagprogramma Ongehoord Nieuws, op donderdag 15 september, gaat het in Hilversum vrijwel nergens anders meer over. Presentator Raisa Blommestijn liet zich op provocerende wijze uit over vermeende „blancofobie” die het onmogelijk zou maken „omgekeerd racisme” bespreekbaar te maken. Het geweld in de vertoonde video’s die haar betoog moesten ondersteunen bleek in geen van de vier gevallen een racistisch motief te hebben. „Dat bleek uit onderzoek van ons programma Pointer”, vertelt de directeur trots. Blommestijn bediende zich in haar tirade meermaals van het n-woord en werd daarbij niet weersproken door haar gasten, Kamerlid Pepijn van Houwelingen (FvD) en hoogleraar Paul Cliteur (Universiteit Leiden).    De uitzending leidde al snel tot een serie veroordelende statements, zo sprak de NPO over een grens die zou zijn bereikt. Toch bleef de uitzending vooralsnog zonder consequenties.  Staatssecretaris Gunay Uslu (D66, Media) drong aan op een uitspraak van het Commissariaat voor de Media (CvdM) en de Ombudsman van de NPO, die aan het eind van het vorig weekend meldde al bijna 1.700 klachten te hebben ontvangen. Op advies van deze instanties zou zij een tweede sanctie tegen de omroep kunnen uitvaardigen en uiteindelijk de zendconcessie kunnen intrekken. Deze omroep brengt de NPO schade toe Ook Kuipers was in alle staten bij het zien van de uitzending. En sindsdien is het blijven malen in zijn hoofd. Hij roept de staatssecretaris nu op niet langer te wachten en de zendmachtiging van de aspirant-omroep met onmiddelijke ingang in te trekken. „Wat nu nodig is, is waar het bij de entree van Ongehoord Nederland aan ontbrak: bestuurlijke moed, bij het ministerie en de leiding van de publieke omroep. We kunnen wel wachten tot er wéér een rapport komt, excuses en rectificaties eisen of met nóg een sanctie komen. Maar als we eerlijk zijn, dan weten we genoeg.”  Ook hijzelf is er ingetuind, geeft hij toe. „Minister Slob, de NPO, maar ook wij als collega-directeuren dachten: met twee indringende gesprekken vooraf en een handtekening van directeur Karskens onder de journalistieke code durven we het wel aan. Maar uit niets blijkt de intentie om zich aan afspraken te houden. Daarmee brengt deze omroep de NPO schade toe.”  Na de gewraakte uitzending van 15 september appte Kuipers  zijn collega-omroepbaas Karskens.  „Dit is geen opinie, zei ik hem, dit is journalistieke bagger. Pure bagger.” Hij sloot zich vervolgens aan bij de verontwaardigde statements van zijn collega-directeuren. „Maar het kan niet bij woorden van afkeuring alleen blijven, waarna we weer overgaan tot de orde van de dag. Zo gaat het binnen eigen onze organisatie ook: als een medewerker hier de regels overtreedt roep ik hem bij me en krijgt hij eerst een vorstelijke vermaning. Doet iemand dat nog eens dan volgt een schorsing.”  KRO-NCRV is de eerste omroep die zich uitspreekt voor een direct vertrek van ON uit het bestel. Roept hij zijn collega’s hiermee op zich achter hem te scharen? „Dat is aan hen zelf, die afweging kan ik niet voor hen maken.” Gevraagd om een reactie, stuurde Arnold Karskens deze woensdag een kort bericht aan NRC: „We leven in een democratie en omroep Ongehoord Nederland vertolkt op een nette manier de mening van veel mensen.”  Overigens, benadrukt Kuipers, als het van een vertrek uit het bestel komt stemt hem dat niet vrolijk. „Ik had gehoopt dat Ongehoord Nederland een succes zou worden. Dat zou betekenen dat we als NPO eindelijk een doelgroep zouden bereiken die we nu maar niet weten te bereiken.”  KRO-NCRV probeert dat overigens wel. De ‘ongehoorde’ burger heet bij zijn omroep ‘de burger in de knel’. „Onze journalistieke tak heeft daar een speerpunt van gemaakt. Zo zitten we momenteel met een pop-up-redactie drie wekenlang in Almelo. Daarna gaan we naar Heerlen.”   Het blijkt  een  persoonlijke kwestie voor de gewezen TROS-directeur. „Als iemand die van oorsprong van het Friese platteland komt heb ik wel iets met boeren en hun levenswijze. Ik begrijp ze best. Tegelijk zie ik ook: het zal anders moeten met de landbouw. Maar daar moeten we samen heen. Dat doen we bijvoorbeeld door kijkers van ons best bekeken programma Boer zoekt Vrouw te verleiden ook naar BinnensteBuiten te kijken, over duurzaam leven.”  Als Ongehoord Nederland uit het bestel is moet het bestel worden hervormd, zodat er straks niet wéér nieuwe omroepen klaar staan om mee te doen. Kuipers is er niet gerust op: „Na één rapport en twee adviezen daarover heeft de staatssecretaris deze zomer alweer een nieuw rapport over nieuwe toelatingscriteria besteld. Daarna moeten beide Kamers er weer wat over vinden. Voor  je het weet zijn we weer te laat en moeten we nog eens vijf jaar wachten. Terwijl: het bestel zit gewoon vol. Het moet hier wel bestuurbaar blijven.”  Aanvulling (22 september 2022): Dit artikel is na publicatie aangevuld met de reactie van Arnold Karskens. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/22/directeur-kro-ncrv-wil-ongehoord-nederland-per-direct-uit-het-bestel-dit-is-pure-journalistieke-bagger-a4142845
2022-09-22||Van kwaad tot erger||Woensdag liet Magnus Carlsen eindelijk iets los over zijn actie tegen Hans Niemann. Op een directe vraag of hij Niemann van bedrog beschuldigde, gaf hij geen direct antwoord, maar hij zei toch iets dat stof tot nadenken gaf: „Ik moet zeggen dat ik erg onder de indruk ben van Niemanns spel en ik denk dat zijn mentor Maxim Dlugy geweldig werk doet.” Het was ongetwijfeld sarcasme en het komt me voor dat Dlugy, een sterke Amerikaanse grootmeester, de volgende op Carlsens dodenlijst is. Commentatoren deden of ze verbijsterd waren toen Magnus Carlsen op de tweede dag van de Julius Baer Generation Cup zijn partij tegen Niemann na anderhalve zet opgaf. Niemann deed 1.d4 en na 1...Pf6 2.c4 gaf Carlsen op. Het was online, dus ze konden elkaar niet sportief de hand schudden. Als ze gewoon gespeeld hadden, zou ik ook verbijsterd zijn geweest. Carlsen had zich kort daarvoor uit de Sinquefield Cup teruggetrokken na een nederlaag tegen Niemann, waarmee hij duidelijk suggereerde dat Niemann een valsspeler was. Dan kun je toch niet verwachten dat hij in het volgende toernooi doet of er niets gebeurd was? Er is geen vreedzame oplossing meer denkbaar, het conflict kan alleen nog escaleren. Maar wie heeft gelijk? Niemann heeft toegegeven dat hij, toen hij 12 was en later nog eens toen hij 16 was, bedrog pleegde op de website chess.com. Maar is er daarna nog iets gebeurd? Ken Regan, een hoogleraar aan de Amerikaanse Universiteit van Buffalo, geldt in de schaakwereld als de hoogste autoriteit op het gebied van bedrog met hulp van computers. Hij onderzocht alle partijen van Niemann van de laatste twee jaar, online en aan het bord, en vond niets verdachts. Aan de andere kant is er Levon Aronian, een verstandig man. Toen Carlsen zich na zijn nederlaag tegen Niemann uit de Sinquefield Cup had teruggetrokken, leek Aronian de spot met Carlsen te drijven: „Ik geloof dat het vaak gebeurt dat als een jonge speler erg goed speelt, er beschuldigingen zijn. Al mijn collega’s zijn nogal paranoïde en ik heb vaak moeten zeggen: ach jongens, kom nou.” Maar toen Carlsen na anderhalve zet had opgegeven, zei Aronian iets anders: „Ik begrijp de frustratie van Magnus. Weet je, ik wist er niet veel van. Ik geloof dat Hans niet de eerlijkste persoon was in online schaak.” Aronian moet voor die omslag iets concreets gehoord hebben van Carlsen, maar wat?  Jammer dat niemand hem dat vroeg. Boris Gelfand - Hans Niemann, Julius Baer Generation Cup 2022 1. d4 Pf6 2. c4 e6 3. Pf3 d5 4. g3 Lb4+ 5. Ld2 Le7 6. Lg2 0-0 7. 0-0 Pbd7 8. Dc2 c6 9. Pc3 dxc4 10. Pe4 Pxe4 11. Dxe4 Pf6 12. Dc2 b5 13. b3 Lb7 Na 13...cxb3 14. axb3 zou wit goed spel hebben voor de geofferde pion. 14. bxc4 c5 15. cxb5 cxd4 Gelfand had dit ook in Gelfand - Keymer, Biel 2021. Er volgde toen 16. Tfd1 Db6 en later won wit.  16. a4 Le4 17. Db2 Nauwkeuriger was 17. Db3 om zwarts dame van d5 af te houden. 17...Dd5 18. Tfd1 Tac8 19. Lf4 e5 Zie diagram 20. Lg5 Onbegrijpelijk. De enige goede zet was 20. Lxe5, waarna kon volgen 20...Lxf3 (20...Tc2 heeft hier geen zin wegens 21. Dxd4) 21. Lxf6 Lxg2 22. Lxe7 Lh3 23. f3 Tfe8 met gelijk spel. 20...Tc2 Wit gaf op. Misschien wat vroeg, maar na 21. Db1 Txe2 staat zwart gewonnen. Maxime Vachier-Lagrave - Levon Aronian, Superbet Classic Boekarest 2022. Zwart begint en wint. Oplossing: Wits laatste zet was 1. Kc3-d4 geweest, een grove fout. Er volgde in de diagramstelling 1...Pa4 en toen zag de witspeler dat er geen behoorlijke verdediging was tegen 2...Td8 mat en gaf hij op.||https://www.nrc.nl//nieuws/2022/09/22/van-kwaad-tot-erger-a4142844
2022-09-22||Ton en Tieneke sluiten befaamde Rotterdamse juwelierszaak: ‘We hadden gezegd: vijftig jaar, dan stoppen we’||De Zwart Janstraat in het Oude Noorden is één van de oudste winkelstraten van Rotterdam. Het is een lange, altijd drukke straat, met  bijna tweehonderd winkels en een volkse, multiculturele uitstraling.  In 1972 openden Ton (74) en Tieneke (70) Rhemrev er  hun ‘winkelwerkplaats goud en zilver’, allebei zijn ze goudsmid. In die tijd had je in de straat  nog   vooral winkels die van generatie op generatie overgingen: stoffenzaken, hoedenwinkels, drogisterijtjes. En iedereen woonde boven zijn zaak. Ton en Tieneke doen dat nog steeds.  Vandaag zitten we achterin de winkel, waar zich achter de werkplaats waar ze hun sieraden maken een klein keukentje bevindt. Vanuit die keuken leidt een trap naar het bovenhuis waar ze wonen en waar hun drie kinderen opgroeiden. In december sluiten ze hun winkel, na vijftig jaar. NRC sprak eerder met Ton en Tieneke Rhemrev, voor een artikel over onveiligheid en verloedering in de wijk. Mensen zeiden vaak tegen hun, vertelden ze toen: ‘Dat jullie hier blijven zitten, waarom ga je niet weg.’  Dat was in 2005. En jullie zitten hier nog steeds.  Ton: „En de mensen zeggen dat ook nog steeds.  Maar dit is een fijne plek om te wonen en te werken.”  Tieneke: „Er is wel veel veranderd natuurlijk. Toen wij vijftig jaar geleden begonnen, stond de man van de winkel naast je net als  jijzelf  ’s morgens de stoep te vegen. Nu zegt de buurman: joh, ben  je nou alweer aan het vegen. Dan zeg ik:  het moet toch een beetje netjes blijven. Of  hij komt hier  de winkel in en dan is het van: al die bloemen, waarom doe je dat. Dan zeg ik: wij zijn  hier de hele dag, dan is het toch leuk dat je het gezellig maakt. Maar hij vindt het genoeg dat hij zijn kisten naar buiten doet. Het is gewoon handel, zegt hij.”  Ton: „Dat is ook wel van alle tijden hè. Vroeger hadden we ook een buurman die zei: wat ben je toch allemaal aan het doen man, je moet gewoon zoveel mogelijk geld verdienen, dan ga je toch geen geld stoppen in het verbouwen van je winkel. Die wou voor zo min mogelijk kosten zoveel mogelijk winst maken.”  De voorgevel van de winkel aan de Zwart Janstraat.   Foto Pepijn Kouwenberg Toen jullie begonnen waren bijna alle winkels in handen van een paar families. Hoe kwamen jullie er tussen?  Ton: „In deze winkel heeft altijd een goudsmid gezeten, vanaf dat het pand 130 jaar geleden  werd gebouwd. We hebben vorig jaar nog bezoek  gehad van de dochter van onze voorganger, zij was toen negentig jaar oud. Ze wilde weten of de kastanjeboom nog in de tuin stond, daar kwam ze voor. Ze vond het heel mooi geworden allemaal hier, ze zei: als kind sliep ik vroeger achterin de winkel. Het pand was van haar ouders,  haar moeder zei  indertijd tegen ons: ik wil hier weer een goudsmid, dat wil ik continueren. Zo kwam het dat wij de winkel konden kopen, dat was in die tijd heel ongebruikelijk. De straat was erg in trek, al die families hielden hun panden en hun winkels aan. Of ze werden onderling verdeeld, de slager was de broer van de brillenman die weer de neef was van de schoenmaker.” Tieneke: „Ik kwam toen net van de academie, was twintig. Het waren de jaren zeventig, heerlijke tijd. Alles gaat veranderen, dacht je. En wij  gingen het ook wel even anders doen.”  Ton: „Je had de gevestigde juweliers, die al honderd jaar hetzelfde deden – zo  wilden wij het niet. En we hadden het geluk dat toen  net het zilver opkwam, daarvoor was het allemaal alleen maar goud. Zilver  is veel goedkoper dan goud, dus daar kun je meer mee doen, je kunt er grote, fantasievolle sieraden  mee maken.” Tieneke: „Onze naam was ook anders dan anders hè, Ton en Tieneke.”  Ton: „Juwelier Rhemrev, had het eigenlijk moeten zijn. Maar dat begon precies  in die tijd te veranderen, mensen werden met de voornaam aangesproken.” Bram Peper in plaats van ‘meneer de burgemeester’. Tieneke: „Dat was ook een hele lieve klant. We hebben hier zoveel mensen over de vloer gehad. Lubbers met zijn vrouw, die kwamen dan even achter zitten met een kopje thee.  En Opstelten. Er zijn ook allemaal foto’s van. Dan denk je: dat heb ik allemaal meegemaakt. En dat stopt nu, je houdt als het ware op met je verhaal.  Maar de werkplaats behouden we natuurlijk. En verder moet je er niet te veel bij nadenken. Wij zijn een beetje van: dan nemen we alles mee de hemel in en dan gaan we daar weer verder. Dat kan natuurlijk niet, maar het is dat gevoel snap je. Het is ook fantastisch dat we het samen hebben gedaan, met al die tijd ook de hulp van mijn schoonzus in de winkel. We zeggen het niet vaak tegen elkaar, maar dat is het echt wel.”  Gereedschap op de werkbank.   Foto Pepijn Kouwenberg Waarom houden jullie eigenlijk op? Ton: „We hadden gezegd: vijftig jaar, dan stoppen we.” Tieneke: „Ton is erg ziek geworden, twee jaar geleden. Echt heel ziek, het is een wonder dat hij is genezen. Ik dacht, toen hij zo ziek was:  dan sluit ik nu maar de winkel. Maar hij zei: nee, je houdt het open, die levensader  is  belangrijk voor jou. En nu is hij er bij om het samen af te ronden.”  Ton: „Ik werk ook weer een beetje. Heel langzaam, maar ik heb alle tijd.”  Tieneke: „Wat ook goed uitkomt: in dit deel van de straat krijgen we nieuwe palen onder de panden. Het is hier allemaal aan het verzakken, dus dat moest een keer gebeuren. Maar dan moet de winkel  helemaal leeg – kasten,  vitrines, toonbanken: alles –  want dan gaat  de hele vloer open. Het is een rigoureus einde dus eigenlijk.” Ton: „Maar we blijven hier wonen. Je kan wel zeggen: wat een gedoe allemaal, een renovatie die maanden gaat duren, verkoop de boel toch  lekker. Maar dit pand is met ons meegegroeid, daar zit zoveel gevoel in.” Tieneke: „Ik weet nog hoe ik hier in het begin rondliep:  op blote voeten, in van die lange gewaden, een sjaal door het haar gevlochten – zo was het in die tijd. En later speelden onze kinderen in de winkel tussen de klanten.” Ton: „We hebben het op een speciale manier gedaan, maar dat zie je pas achteraf.” Tieneke: „Nu zeg ik  tegen de kleinkinderen: je moet later iets doen dat je heel graag doet. Dat is  belangrijker dan geld verdienen. De oudste is tien, ze komen hier  knutselen en tekenen.  Ton: „Die vinden het naar dat we ophouden.” Tieneke: „Als we het daarover hebben dan gaan ze bijna huilen. Ze zitten altijd lekker hierachter, terwijl ik aan het ontwerpen ben. Dan horen ze het geluid van de werkplaats. Of de deurbel, als er een klant binnenkomt. En de hond is er ook, die loopt een beetje  rond. Die hele sfeer gaat verdwijnen, maar die  hebben ze toch maar mooi meegemaakt.”  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/we-hadden-gezegd-vijftig-jaar-dan-stoppen-we-a4142672
2022-09-22||‘Voor het bestrijden van tinnitus zijn we niet op aarde’||Om gehoorschade bij het publiek te voorkomen, moet de muzieksector zich waarschijnlijk aan een geluidsnorm van 100 decibel gaan houden. Afspraken om gehoorbeschadiging te voorkomen werden tot nu toe vastgelegd in drie achtereenvolgende convenanten, ondertekend door het ministerie van VWS, popzalen en -festivals (VNPF) en andere evenementen (VVEM). Het huidige convenant met een maximumnorm van 103 decibel loopt in december af. Het is de vraag of er een vierde, strenger  convenant komt, of dat er wetgeving wordt opgelegd. Maar dat het maximum volume omlaag gaat, dat  is vrijwel zeker.  Dit najaar brengt  de Gezondheidsraad, op verzoek van Paul Blokhuis, voormalig staatssecretaris van VWS, eerst een advies uit. Blokhuis wil weten of het huidige beleid volstaat, en of het mogelijk is een landelijk (dwingend) ‘kader’ op te stellen. De Tweede Kamer volgt dit dossier op de voet, bezorgd over berichten over toenemende gehoorschade.  Over één ding lijken in ieder geval de KNO-artsen en de Kamer het eens:  het moet zachter in de zalen en de clubs. De eerder afgesproken norm is 103 decibel, een gemiddelde dat wordt gemeten over een kwartier. Het advies van het RIVM was destijds 102 decibel, maar de sector vroeg en kreeg meer ruimte. Nu zou het naar 100 decibel moeten, onder meer op grond van een WHO-advies van begin dit jaar, en op aanraden van de artsen. Ook internationaal wordt die grens aangehouden. Die is bovendien gebaseerd op de aanname dat iedereen dempende oordoppen draagt, omdat 85 decibel gedurende twee uur als een veilige grens wordt beschouwd.  En het is geen kleine stap, die decibellen minder, want dat is ongeveer de helft zachter.  Wat vinden de zalen van die norm? Het is de vraag of het de goede norm is, en het blijkt nog lang niet eenvoudig om eraan te voldoen, zeggen ze. „Ik ga liever naar een show met hele goeie oordoppen in, en dat het geluid goed hard staat. Dat doet iets met je lichaam.” Joris Holter, adjunct-directeur van het Nijmeegse poppodium Doornroosje, heeft zelf een oorsuis opgelopen toen hij nog geen oordoppen droeg. „Het is daarom belangrijk dat je ze draagt, en dat iedereen daar zijn eigen verantwoordelijkheid voor draagt. Je kunt ook overal chocolade met heel veel suiker kopen, je moet gewoon je tanden poetsen.” Volgens hem moet de muziek wel wat harder, omdat je anders makkelijk boven de muziek uitkomt als je meezingt. „Wat is anders het verschil tussen muziek luisteren in een café en bij een concert? In een café wil je over de muziek heen kunnen praten, maar bij een concert maak je daarmee de beleving echt kapot.”  De muziek zachter zetten, zodat je zonder oordoppen bij een band of clubavond kunt staan, daar heeft Holter ook ervaring mee. Bij het podium Merleyn in de binnenstad van Nijmegen, onder beheer van Doornroosje, spelen de buren een belangrijke rol. De shows beginnen er laat vanwege afspraken met het naastliggende restaurant, meestal na 22:00 uur. En omdat de zaal middenin de bewoning staat, moet het geluid in de nacht bij clubavonden zachter. „Er zit een begrenzer op het geluid en dat merk je. Die filtert vooral het basgeluid eruit en houdt het niveau rond de 98 en 99 decibel. We horen terug van het publiek dat het gewoon minder klinkt. Het is het gewoon nét niet.” Waarom werkt een lager volume eigenlijk niet? Het toverwoord is beleving. Harde muziek doet iets met je lichaam. Je broekspijpen wapperen en je oren klapperen, dat is van belang bij live muziek. En ironisch genoeg is die beleving deels een stressreactie van het lichaam, zegt Eelco Grimm, docent muziek en technologie bij de HKU. „Bij harde muziek, en dat is al zo bij 100 decibel, staat je lichaam in de alarmstand. Zo spant een spiertje in het middenoor aan om het geluid wat te dempen. Als je bij alarm niet kan vluchten, gaat je lichaam over op pijnstilling; het maakt endorfine aan, en dat voelt prettig. Je maakt je eigen drugs.” En dat komt bovenop het kermisattractie-effect van gedreun van bassen in je lichaam, en de gelukservaring van gezamenlijk dansen en zingen op muziek, zegt Grimm.  In de discussie tussen 100 of 103 decibel speelt ook een rol dat bij hard meezingen het publiek zelf al 100 decibel kan produceren. „Dan moet de muziek erover heen, vinden ze.” Maar Grimm vindt dat toch de norm van 100 moet worden aangehouden, liefst mét oordoppen. „Dat zingen is niet twee uur lang zo luid dat het boven de band uitkomt, dus je moet gewoon die 100 aanhouden en alleen die korte momenten wat luider draaien.” Ook belangrijk: de meest gebruikte decibelmeting registreert vooral geluid in de hogere (spraak)frequenties, omdat het gehoor daar het meest gevoelig voor is. „Daarom proppen veel muzikanten en zalen heel veel lage tonen in de muziek, zodat het heel luid klinkt en je toch niet die decibelnorm overschrijdt.” Wetenschappelijk onderzoek op dit gebied is lastig, want het is niet ethisch om mensen bewust doof te laten worden, maar nieuwe inzichten suggereren dat ook die harde lage tonen schadelijk lijken te zijn. „Bovendien ontstaat die schade, anders dan altijd werd gedacht, in de waarneming van hogere frequenties, die voor spraak belangrijk zijn.”  Ook bij Paradiso in Amsterdam doen ze hun best met oordopjes, voorlichting én alternatieven – ook al zijn die nog toekomstmuziek. „We hebben een paar maanden geleden een nog onbetaalbaar systeem getest voor in de nacht,” vertelt Jurry Oortwijn, woordvoerder van het Amsterdamse poppodium. „Daarbij sta je in een soort 360-gradenopstelling van boxen, die een bubbel van geluid maken dat minder naar buiten uitstoot. Daardoor is het volume achter de boxen lager en krijgen de oren meer rust.” Dé oplossing? „Het is ideaal voor clubs maar met een band op het podium is het veel ingewikkelder. Evengoed is het  een enorme investering. Dus ja, er zijn ontwikkelingen die een ervaring kunnen bieden met minder decibellen, maar als we dat met z’n allen willen, moeten podia daar ook mee geholpen worden.” Berend Schans van poppodia en -festivals branchevereniging VNPF is directer: „Voor het bestrijden van tinnitus zijn we niet op aarde. We kunnen wel bijdragen aan bewustwording, en dat doen we ook al jaren, in goede samenwerking met het ministerie van VWS en met Veiligheid NL. Zonder budget hebben we mensen aan de gehoorbescherming gekregen. Bovendien, als je het volume terugbrengt naar 100 decibel neem je het risico niet helemaal weg. Er blijft veel geluidsdruk – en er zullen mensen wegblijven, want die willen juist die harde muziek beleving.” Wat Schans betreft ga je straks niet alleen elk half jaar op controle om je tanden op gaatjes te laten controleren, maar ook je trommelvlies.  Een probleem bij het vaststellen van een decibellennorm is dat het van veel factoren afhankelijk is of luide muziek schade berokkent. Hoe vaak ga je naar concerten? Wat heb je overdag aan decibellen om je heen? Waar sta je in de zaal? Wat voor soort muziek is het? Het RIVM concludeerde in zijn advies (2018) dat er om die redenen geen absoluut veilige norm te stellen valt. Regelmatig testen en oordopjes zijn dus sowieso noodzakelijk.  Van Jurry Oortwijn van Paradiso hoeft het ook niet altijd op z’n hardst. „Het verschilt per band. Soms doe ik m’n doppen even uit en merk ik dat het best zonder kan. En soms klinkt het ook met doppen in nog behoorlijk hard en krijgen we de volgende dag klachten van bezoekers. Al ligt dat dan meer aan de geluidskwaliteit dan puur aan het aantal decibellen.”  Dat komt ook doordat Paradiso, eind negentiende eeuw gebouwd als verenigingsgebouw voor een kerkgenootschap, niet is gemaakt voor popconcerten. „Daar kan niet iedere geluidsman direct mee uit de voeten. Wij kunnen alles met een draai aan de knop zachter zetten, maar dat veroorzaakt weer andere problemen. Discussies met de geluidsman van een band bijvoorbeeld, wanneer die net uit België of Engeland komt en daar wel harder kon spelen.”  Bij klassieke orkesten speelt deze kwestie eigenlijk niet, althans niet bij het publiek. „Ik denk dat wij maar weinig klachten hebben gehad van mensen die tinnitus hebben opgelopen na een leven lang concertbezoek”, zegt David Bazen, directeur bedrijfsvoering van het Concertgebouworkest. „Een op volle kracht spelend symfonieorkest kan heel erg luid zijn, maar niet versterkte muziek verwaait behoorlijk snel en voordat je bij de eerste rij bent is het al behoorlijk verzacht. En meestal gaat het dan ook maar om een paar maten.” Dat beeld bevestigt Timos Krabben van de Vereniging van Schouwburg- en Concertgebouwdirecties (VSCD). Hij zegt dat er bij repetities in het Concertgebouw nooit een overschrijding van de geluidsnorm is voorgekomen en dat de voorgestelde norm van 100 decibel geen beperking voor klassieke concerten tot gevolg lijkt te hebben. Op het podium Als de 100-decibelnorm ook óp het podium zou gelden, voorziet Bazen meer problemen. „100 is al heel luid, maar ook onversterkt komt een orkest daar soms echt wel boven. We werken nu met schermen tussen musici, verschillende podiumopstellingen en gehoorbescherming. Dat laatste is voor een deel al heel moeilijk toepasbaar, bijvoorbeeld omdat bij blazers de gehoorgang vervormt tijdens het spelen. En je hoort moeilijk wat je zelf speelt, zeker als je snel moet schakelen tussen zeer hard en zeer zacht, wat in symfonisch repertoire veel voorkomt.”||https://www.nrc.nl//nieuws/2022/09/22/voor-het-bestrijden-van-tinnitus-zijn-we-niet-op-aarde-a4142843
2022-09-22||Opinie | Laat vreemdelingen maar wachten, dat is nu beleid||Eric van der Burg, staatssecretaris van Asiel en Migratie (VVD), overleefde  onlangs vrij eenvoudig een Kamerdebat over de ‘asieldeal’ naar aanleiding van de crisis in Ter Apel. Het heikele punt van de regeringsdeal was het uitstel van de gezinshereniging van vluchtelingen, die zullen moeten wachten tot er voldoende woningen beschikbaar zijn.  Martijn Stronks is jurist en filosoof en werkzaam bij het Amsterdam Centre for Migration and Refugee Law van de Vrije Universiteit Amsterdam.  Deze maatregel is in strijd met het Europees recht. Niet alleen de oppositie stelde dit, maar ook de eigen ambtenaren waarschuwden dat de maatregel voor de rechter mogelijk geen standhoudt. De oppositie probeerde de staatssecretaris daarom te bewegen om advies te vragen bij de Raad van State over de vraag of het langer laten wachten van vluchtelingen op hereniging met hun gezin wel mag onder het Europees recht. De staatssecretaris hield de boot af, het was immers aan de rechter om hierover te beslissen, „de praktijk leert dat je nóóit met zekerheid kan zeggen dat maatregelen stand houden bij de rechter”.  De staatssecretaris doet hier weloverwogen een schot voor de boeg en laat de vraag over de verenigbaarheid met het (Europees) recht aan de rechter. Dit is inmiddels in het migratierecht onderdeel van een patroon en het is tekenend dat de Europese rechter de bewindspersoon een dag voor het Kamerdebat op de vingers tikte in een ander dossier.  Eerst even die zaak bij het Hof van Justitie, die in het nieuws maar weinig aandacht kreeg, maar in de praktijk van grote betekenis is. De zaak ging ook over gezinsleden en had óók te maken met het slimme gebruik van tijd door de overheid om  migranten rechten te ontzeggen, net als bij het plan uit de ‘asieldeal’. De regels zijn vrij technisch, maar de casus is op zich vrij simpel. Het Europees recht bepaalt dat ouders van Nederlandse kinderen, die zelf geen nationaliteit hebben van een land in de EU, het recht hebben om bij hun kinderen te verblijven. Deze regel was het gevolg van een roemruchte uitspraak van het Hof van Justitie uit 2011 en had grote gevolgen voor het recht op gezinshereniging. Nederland probeerde afgelopen jaren echter om de reikwijdte van deze uitspraak in te perken. Door, om maar even in de maritieme beeldspraak te blijven, scherp aan de wind te varen. Telkens werd het  teruggefloten door het Europese Hof, met als dieptepunt toen Nederland gescheiden ouders uitzette, omdat het kind ook wel bij één van die ouders kon verblijven, zelfs als het kind daar geen band mee had.  Enkele jaren geleden besloot Nederland om het verblijf van de ouder(s) bij het Nederlandse kind tot ‘tijdelijk verblijf’ te verklaren. Dit betekende dat deze ouders zich niet konden laten naturaliseren, geen permanente verblijfsstatus konden verkrijgen en zodoende zich niet duurzaam in Nederland konden vestigen. Het idee hierachter was dat nadat het kind meerderjarig zou worden, deze niet meer afhankelijk zou zijn van de ouder, die dan wel weer terug zou kunnen naar het land van herkomst.  Vanaf het begin was duidelijk dat deze maatregel in strijd was met basale principes van het Europees recht. Zoals het idee dat mensen moeten kunnen integreren in het gastland, maar vooral ook dat het idee van tijdelijk verblijf betekent dat het verblijf van korte duur is. En dat was helemaal niet het geval in deze zaak: als het Nederlandse kind net was geboren, kon het verblijf wel achttien jaar duren. En als er later nog jonge kinderen werden geboren, of het kind ging studeren, zelfs nog langer. Daarna werd de ouder dan alsnog het land uitgezet. Het Hof van Justitie maakt nu in niet mis te verstane bewoordingen korte metten met deze praktijk.  Dat is goed nieuws voor de ouders en hun kinderen en normaal gesproken zou  ook de vlag uit kunnen voor het functioneren van de rechtsstaat, waarin de rechter de uitvoerende macht terecht wijst. Maar helaas is het laten wachten van de vreemdeling in weerwil van de heldere regels inmiddels een belangrijk beleidsinstrument. Of dit nu gaat over de opvang van asielzoekers bij het aanmeldcentrum, de eindeloze wachttijden in de asielprocedure of de afschaffing van de dwangsom: telkens probeert het kabinet beleid uit en laat het de wal het schip keren. Dat is dan vaak de Europese rechter die na jarenlange procedures eindelijk vaststelt dat het beleid strijdig is met het recht.  Ondertussen heeft het beleid dan wel jarenlang gefunctioneerd, met als gevolg dat mensen gescheiden van hun gezinsleden leven, hun leven in de wacht is gezet, ze niet kunnen integreren, of anderszins niet vooruit kunnen met hun leven. Deze wachtpolitiek maakt zo slim gebruik van wat je de tussenruimte van het recht kan noemen. De ruimte die bestaat tussen het uitvoeren van beleid en het juridisch vaststellen dat dit in strijd is met het recht. Juridische procedures zijn traag – dat is ook een belangrijke rechtsstatelijke waarde – maar deze traagheid wordt nu willens en wetens ingezet als beleidsinstrument door de staatssecretaris. Met als idee: als het niet lukt om fysieke grenzen om Nederland te zetten, dan houden we ongewenste vreemdelingen tegen, met hekken van tijd.||https://www.nrc.nl//nieuws/2022/09/22/laat-vreemdelingen-maar-wachten-dat-is-nu-beleid-a4142842
2022-09-22||Juist Nederland in Europese context tegen radicale marktinterventies||In Brussel is er verontwaardiging over de verdediging van minister Jetten (Klimaat, D66) dat het prijsplafond op energierekeningen niet eerder ingevoerd kon worden door Europese regelgeving, schrijft onze Brusselse correspondent Clara van de Wiel. Niet alleen was het wél mogelijk - andere landen lieten zich immers niet tegenhouden - maar het was ook juist Nederland dat zich in Europese overleggen verzet tegen radicale marktinterventies.  Vorige week werd, samen met een trits andere vergaande voorstellen voor het ingrijpen in de energiemarkt, een extra aanbeveling toegevoegd. Daarin stelt de Commissie voor de bestaande regels nog wat uit te breiden door „gereguleerde prijzen onder de kostprijs toe te staan”. Op die laatste formulering lijkt Jetten zich in zijn verdediging te beroepen. Maar bronnen in Brussel bevestigen dat de ruimte er in de praktijk al veel langer was. In reactie op de energiecrisis spoort de Commissie lidstaten al een jaar aan zelf ruime compensatiemaatregelen te nemen, in het bijzonder voor ‘kwetsbare huishoudens’. De definitie daarvan is uiterst rekbaar, blijkt ook uit het feit dat Brussel tot nu toe geen lidstaat op de vingers tikte over te ruime of marktverstorende steun. Tot deze week zat Nederland in de achterhoede Nederland met betrekking tot ‘ruime compensatiemaatregelen’. Het steunpakket had een waarde van 0,7 procent van het eigen bbp – tegenover bijvoorbeeld 2,9 en 2,2 procent in respectievelijk Spanje en Frankrijk. Met het nieuw aangekondigde prijsplafond stijgt de Nederlandse positie rap en komt de steun neer op 2,8 procent van het bbp, vergelijkbaar met die in Duitsland.||https://www.nrc.nl//nieuws/2022/09/22/juist-nederland-in-europese-context-tegen-grootschalige-marktinterventie-a4142841
2022-09-22||Sociale media in Iran geblokkeerd na protesten tegen zedenpolitie||Instagram en Whatsapp zijn woensdagavond geblokkeerd door de Iraanse overheid, melden internationale persbureaus. De blokkade volgt op protesten vanwege de dood van de 22-jarige Mahsa Amini, die door de zedenpolitie werd gearresteerd omdat ze zich niet aan de kledingvoorschriften zou hebben gehouden. Andere sociale media, zoals Facebook, Twitter en Youtube, waren voor Iraniërs al beperkt toegankelijk. In vijftien Iraanse steden waren deze week protesten, waarbij het in sommige gevallen tot confrontaties met de politie kwam. Filmpjes verspreidden zich op internet van Iraanse vrouwen die hun hoofddoek op een vuur gooiden of hun haar afknipten als reactie op de dood van Amini. Volgens Iraanse autoriteiten zijn inmiddels 17 mensen omgekomen bij de protesten, maar mensenrechtenorganisatie Iran Human Rights telt minstens 31 gedode demonstranten. Amini werd vorige week dinsdag gearresteerd door de zedenpolitie, volgens sommige berichten omdat ze haar hoofddoek verkeerd droeg. Ooggetuigen zeggen tegen Amnesty International dat ze werd geslagen en hardhandig naar een cel werd gebracht. Enkele uren later werd Amini in coma naar het ziekenhuis gebracht, waar ze na drie dagen overleed. De Iraanse Revolutionaire Garde, waar de zedenpolitie onder valt, riep de rechterlijke macht van het land donderdag volgens persbureau Reuters op „mensen die nepnieuws en geruchten verspreiden” te vervolgen. Volgens de Garde zouden deze mensen de „psychologische veiligheid” van de samenleving in gevaar brengen. De politie ontkent verantwoordelijkheid voor het overlijden van Amini, maar president Ebrahim Raisi heeft toch een onderzoek aangekondigd. Sinds het begin van de protesten zijn internetverbindingen al langzamer, schrijft persbureau AFP. Het is niet helemaal onmogelijk voor Iraniërs om sociale media te bereiken: met behulp van VPN-verbindingen kunnen ze de censuur omzeilen.  De Amerikaanse president Joe Biden sprak woensdag zijn steun uit voor de protesten in een toespraak voor de Algemene Vergadering van de Verenigde Naties. „We staan achter de dappere burgers en dappere vrouwen van Iran die op dit moment demonstreren om hun basisrechten te verwerven.” Ook president Raisi sprak woensdag in de Algemene Vergadering. Daar bekritiseerde hij volgens The New York Times de „dubbele standaarden” van andere landen op het gebied van mensenrechten. Hij wees bijvoorbeeld op Canada, waar vorig jaar graven van inheemse kinderen werden gevonden rondom voormalige scholen. „Wij verdedigen het gevecht tegen onrecht.”||https://www.nrc.nl//nieuws/2022/09/22/sociale-media-in-iran-geblokkeerd-na-protesten-tegen-zedenpolitie-a4142840
2022-09-22||Mensen met warmtepomp nog kwetsbaar||Gisteren groeide de kritiek vanuit energiezuinig Nederland op het prijsplafond voor energierekeningen. De kritiek kwam met name van warmtepompgebruikers. Die hebben het gevoel dat juíst duurzame energiegebruikers nu niet worden meegenomen in de overheidssteun. Waarom? Een warmtepomp heeft geen gas nodig om een huis te verwarmen. Het is een verwarmingssysteem dat elektriciteit gebruikt om warmte uit de lucht, bodem of het grondwater te halen. Het aantal warmtepompen in Nederland stijgt snel. In 2020 waren er zo’n 240.000 warmtepompen in Nederland. Niet alleen bij huishoudens, ook bij bedrijven. Het voordeel is: warmte is niet meer afhankelijk van gas. Het nadeel: je verbruikt meer elektriciteit. Aangezien het prijsplafond voor energierekeningen uitgaat van een gemiddeld verbruik, kan het zo zijn dat juist mensen met een warmtepomp minder gedekt zijn door het prijsplafond omdat ze bovengemiddeld veel energie gebruiken. Nilüfer Gündoğan (zelfstandig Kamerlid, voormalig Volt) vraagt zich af of het prijsplafond niet té generiek is. Mark Rutte: „We hebben het onder schot, maar we kunnen nog niet met zekerheid zeggen dat het gaat lukken.” Het kabinet moet later nog kijken of er een manier is om ook deze groep te beschermen. Vooralsnog is dat niet aan de orde. ||https://www.nrc.nl//nieuws/2022/09/22/mensen-met-warmtepomp-nog-kwetsbaar-a4142839
2022-09-22||Europese ruimte voor prijsplafond was er al lang||Plotseling bleek het toch te kunnen: een prijsplafond voor gas en elektriciteit dat huishoudens gaat ontlasten. Nadat het kabinet maandenlang volhield dat een dergelijke maatregel onmogelijk en onwenselijk was, presenteerde het deze dinsdag toch een plan voor een gereguleerd basispakket aan energie. Veel te laat, aldus oppositiepartijen. Maar volgens minister Rob Jetten (D66, Klimaat) staken Europese regels tot voor kort een stokje voor het nu gepresenteerde plan. „Pas sinds deze maand bood de Europese Commissie de mogelijkheid om een zo generiek prijsplafond voor alle huishoudens toe te passen”, aldus Jetten dinsdagavond bij Nieuwsuur. In gesprek met NRC wees hij dinsdag eveneens naar Europese hindernissen. „De ruimte die we nu hebben om een prijsplafond voor alle huishoudens voor een bepaald gebruik in te voeren, die ruimte was er eerder niet.” Ook tijdens de Algemene Beschouwingen benadrukten coalitiepartijen D66 en ChristenUnie woensdag dat de maatregel mogelijk werd door een recent fiat van de Commissie. Gaf Brussel inderdaad pas sinds kort toestemming voor een prijsplafond? Zeker is dat andere landen zich daar in elk geval niet door lieten tegenhouden. De afgelopen maanden namen tal van EU-lidstaten al vergaande maatregelen om de energiekosten van burgers te drukken – soms met grote gelijkenissen met het Nederlandse plan. Bijvoorbeeld in Roemenië, waar de regering al in maart een prijsplafond invoerde voor een begrensd pakket aan elektriciteit en gas. Of Oostenrijk, dat vorige maand eveneens een vast tarief invoerde voor een bepaalde basisstroomvoorziening. In andere EU-lidstaten werden soms nog veel duurdere en ruimere steunprogramma’s uitgerold, bijvoorbeeld in Frankrijk. Geen van die EU-landen stuitte daarbij op tegenwerking vanuit de EU. In Brussel wijzen EU-ambtenaren desgevraagd op een al in maart gepubliceerd document, waarin de Commissie onderstreept dat „de lidstaten de mogelijkheid [hebben] om in de huidige uitzonderlijke omstandigheden detailhandelsprijzen voor huishoudens en micro-ondernemingen vast te stellen.” Wel werd daaraan vorige week, samen met een trits andere vergaande voorstellen voor het ingrijpen in de energiemarkt, nog een extra aanbeveling toegevoegd. Daarin stelt de Commissie voor de bestaande regels nog wat uit te breiden door „gereguleerde prijzen onder de kostprijs toe te staan”.  Op die laatste formulering lijkt Jetten zich in zijn verdediging nu te beroepen. Maar bronnen in Brussel bevestigen dat de ruimte er in de praktijk al veel langer was. In reactie op de energiecrisis spoort de Commissie lidstaten al een jaar aan zelf ruime compensatiemaatregelen te nemen, in het bijzonder voor ‘kwetsbare huishoudens’. De definitie daarvan is uiterst rekbaar, blijkt ook uit het feit dat Brussel tot nu toe geen lidstaat op de vingers tikte over te ruime of marktverstorende steun. En die steun is inderdaad ruim. Uit een overzicht van de Brusselse denktank Bruegel bleek deze week dat EU-landen, Noorwegen en het Verenigd Koninkrijk sinds vorig jaar september in totaal al 500 miljard euro hebben uitgegeven om huishoudens en bedrijven te beschermen tegen de prijsstijgingen. Volgens die analyse bevond Nederland zich tot deze week in de achterhoede, met een steunpakket ter waarde van 0,7 procent het eigen bbp – tegenover bijvoorbeeld 2,9 en 2,2 procent in respectievelijk Spanje en Frankrijk. Met het nieuw aangekondigde prijsplafond stijgt de Nederlandse positie rap en komt de steun neer op 2,8 procent van het bbp, vergelijkbaar met die in Duitsland.  De verdediging van Jetten zorgt in Brussel ook voor gefronste wenkbrauwen omdat het juist Nederland is dat zich in Europese overleggen verzet tegen al te radicale marktinterventies. Bijvoorbeeld tegen het permanent ontkoppelen van de gas- en elektriciteitsprijs of tegen een andere vorm van een prijsplafond: op Europees niveau bij de inkoop van gas op de mondiale markt. Nog altijd is Nederland van beide maatregelen geen voorstander. Maar nu op EU-niveau oude taboes snel sneuvelen, is het laatste woord in die discussie nog niet gezegd. ||https://www.nrc.nl//nieuws/2022/09/22/europese-ruimte-voor-prijsplafond-was-er-al-lang-a4142838
2022-09-22||Drijvende tuinen  om het bouwleed wat te verzachten||Brakwateridylles: zo noemt stadsecoloog Kees Dekker de watertuinen en andere weelderige groenvoorzieningen die sinds 2018 de Amsterdamse grachten sieren.   Tuinen die overigens wel uit nood geboren zijn, licht hij toe: „Amsterdam moet ruim tweehonderd kilometer kademuren en  850 verkeersbruggen onderzoeken en zonodig herstellen wegens achterstallig onderhoud. Dat is een grootse operatie die vele jaren gaat duren.” Om zwakke kades voor instorting te behoeden – het ging al eens mis –, zijn in tal van grachten stalen veiligheidsconstructies ofwel damwanden geplaatst. „Die lopen parallel aan de kade. De ruimte tussen de kade en de wand wordt opgevuld met zand om de kade tegen te houden. In een enkel geval, zoals bij de Groenburgwal, plaatst de gemeente stabiliteitsbalken dwars over het water tussen de kademuren.”  Constructie in de Groenburgwal bij de Staalmeestersbrug. Foto Pepijn Kouwenberg
 De kademuren zoals wij die in de binnenstad kennen dateren van de late 19de eeuw en zijn in het geheel niet berekend op  zwaar vrachtverkeer,  zelfs niet voor geparkeerde auto’s.  Dekker, als ecoloog betrokken bij Programma Bruggen en Kademuren, en zijn team dachten na plaatsing van die wanden: er moet hier iets te winnen zijn. Dat staal oogt niet mooi; en kon de extra ruimte niet  worden benut? De opvulling met zand  ter ondersteuning van de kade  is een eerste stap in de bouw van de veiligheidsconstructie.  Juist die plekken bieden  kansen voor ‘tijdelijke natuur’,  met als grote voordeel dat ze helpen de bakken aan het zicht te onttrekken. In dat zand zijn de diepere delen ingericht als paaiplaats voor  vissen en als beschermingsplek voor kleine, jonge visjes. Het zand wordt beplant met bijvoorbeeld wilg, lisdodde, biezenvaren en riet. Klimop, blauwe regen en braam groeien vrijelijk langs roosters op de wanden. Ook brengt men schrale ondergrond aan en zaait dat in met een bloemenmengsel om bijen en vlinders te lokken.  Viskorven worden aan de wanden bevestigd, zodat mosselen en oesters zich hieraan kunnen hechten en vissen erin kunnen schuilen. Deze ‘onderwaterstructuren’ bevorderen de groei van waterplanten, zoals wieren. Hierdoor wordt niet alleen de biodiversiteit bevorderd, ook filteren en zuiveren de planten het grachtenwater zodat dat schoner wordt. De  Europese Kaderrichtlijn Water stelt dat vanaf 2027 alle water schoon en gezond moet zijn. Dit is een taak die Waternet in Amsterdam op zich neemt.  Kloveniersburgwal Foto Pepijn Kouwenberg Het begrip ‘idylle’  is bedacht door de Nederlandse Vlinderstichting en betekent een bloem- en kruidenrijke water- en oeverbegroeiing. Het ‘brak’ zoals Dekker de oevertuinen benoemt, heeft te maken met zout water dat vanuit het IJ de grachten binnenstroomt en zorgt voor interessante overgangszones.  Er zijn meerdere vormen van watertuinen, zoals drijvende vlotten ofwel floatlands, de idylles als een begroeide zandstrook tussen kade en noodconstructie, zones die deels met water gevuld zijn of stortstenen langs de kades met een geleidelijke overgang naar het water. De damwanden staan in open verbinding met de grachten, zodat het water blijft stromen en vissen en watervogels moeiteloos de constructies in en uit kunnen zwemmen.  In totaal gaat het om zo’n twee kilometer tijdelijke natuur met een oppervlakte van 7.000 vierkante meter. Op veel plekken groeit de flora goed. Vissen en watervogels vinden hun weg. Dit voorjaar broedden er zeven paar meerkoeten. Reigers foerageren er, en er werden scholen jonge stekelbaars en voorns gesignaleerd. Vleermuizen vliegen boven de stadsrietkragen. En, benadrukt Dekker: „Het plan van tijdelijke natuur werkt, als je maar aansluit bij wat er al voorhanden is in de natuur. Daarom zaaien en planten we alleen inheemse soorten.”  Als de kademuren eenmaal hersteld worden, moet de tijdelijke groenidylle weer verdwijnen. Dat is jammer, maar, zegt Dekker: „We gaan kijken of we langs luwe grachten met weinig scheepvaart toch iets van dit initiatief kunnen behouden.”  Naast de nieuwe, wegens zwakke kademuren  aangelegde watertuinen, liggen op andere plekken in Amsterdam al veel langer diverse soorten drijvende -tuinen.  De beroemdste  is die van kunstenaar Robert Jasper Grootveld (1932-2009) in de Nieuwevaart; ook legde hij in 1999  watertuinen aan bij de Panamakade, de Panamatuin en de Douanesteiger in de  Entrepothaven.  Er zijn meer particuliere initiatieven, zoals aan de Dijksgracht. Voorts  liggen er door de gemeente aangelegde bloeiende kokos-matten voor het stadsdeelkantoor in Noord en vergroenen floatlands de Bilderdijkgracht. Andere fraaie exemplaren zijn die in het Olympiakanaal langs het Piet Kranenbergpad en in het Sarphatipark.  Een mooi voorbeeld  is te vinden in Amsterdam-Zuid. Al  een kwart eeuw sieren drijvende tuinen daar de Boerenwetering. Deze bijna 200 begroeide vlotten  zijn een initiatief van Natuur&Milieuteam Zuid, onderdeel van Wijkcentrum De Pijp. Ze  zijn gevuld met oeverplanten die in het water wortelen. Om het 25-jarig jubileum te vieren wordt op 1 oktober ter hoogte van Ruysdaelkade 163  een  tijdelijk fotobord  onthuld.   De watertuinen werden in het leven geroepen als stads-natuur tegen de kale, stenen oevers van Ruysdeal- en  Hobbemakade. Ze hebben een grote ecologische waarde. De waterzuiverende driehoeksmossel hecht zich aan de vlotten en snoekbaars en brasem kiezen hier hun leefplek. Voor watervogels als meerkoet en waterhoen bieden ze ideale broed- en rustgelegenheid en ook insecten weten de drijvende tuinen te vinden. Vrijwilligers – ‘watertuinders’ noemen ze zichzelf – onderhouden de tuinen door ze te beplanten, schoon te houden van zwerfvuil en losgeraakte vlotten weer aan de meerpalen te bevestigen.   (Inl: nmtzuid.nl)  	  Watertuin in de Keizersgracht. Foto Pepijn Kouwenberg 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/22/drijvende-tuinen-om-het-bouwleed-wat-te-verzachten-a4142661
2022-09-22||Vega-biefstuk in Rotterdamse vleestempel Loetje. Is dat een goed idee?||Het was een verrassende move: biefstuk-keten Loetje presenteerde een vegetarische biefstuk. Best gewaagd voor een zaak die groot is geworden met stukjes gebakken koe.  De geprinte, plantaardige biefstuk – gemaakt door het bedrijf Redefine Meat – is door Loetje zelf tot ‘biefstuk 0.0’ gedoopt, een slimme knipoog naar alcoholvrij bier.  Daar willen we meer van weten. Dus op naar de Binnenrotte. Vooralsnog serveren ze de 0.0 alleen in deze vestiging, niet bij die op de Wilhelminakade. Dit heeft te maken met de capaciteit van de 3D-printers. Het is de bedoeling dat in november alle 30 Loetjes de 0.0 biefstuk op de kaart hebben. De 0.0 zelf is  volledig plantaardig,  het gerecht is vegetarisch. Dat komt door de margarine waar Loetje in bakt, die heeft melkbestanddelen waardoor hij gaat schuimen.  De zaak bevindt zich op de begane grond van het oude KPN-gebouw en is stijlvol-tijdloos ingericht. De sfeer is levendig en kosmopolitisch, iets wat we de laatste tijd een beetje missen in de stadse horeca. Toch kiezen we voor het terras: het is een zachte nazomeravond en de markt wordt net opgeruimd. We zitten eerste rang voor een  dynamisch stadsballet, opgevoerd door marktlui, elektrische Rotebwagentjes en passanten.  Na een weinig opzienbarend voorafje van gerookte zalm en krokante wontonvellen en een aardige courgettesoep, is het tijd voor het echte werk: de biefstuk 0.0. Die is vooralsnog alleen te bestellen met de Bali-jus: alleen deze jus met sambal oelek voegt voldoende smaak toe aan de plantaardige biefstuk, vindt het ontwikkelteam van Loetje. Bij de gewone, Blue Band-achtige jus schijn je toch de vleessappen te veel te missen.  Op zich een logische redenering, maar in de praktijk is de sambaljus  niet te naggelen, hartkloppingopwekkend zout. Zal je net hebben: Ben je de wereld aan het redden door minder vlees te eten, ga je alsnog ten onder aan verzilting. De echte biefstuk Bali, die we ter vergelijking ook besteld hebben, drijft overigens in diezelfde dode zee.  Sfeer Grote, stijlvol ingerichte zaak met de ambiance van een grootsteedse brasserie. Leuke bediening. Eten Uiteraard de bekende biefstukken die drijven in een plas schuimige jus, maar ook pokebowls, salades en zelfs een vegan kapsalon.  Prijs Zowel de gewone als de vegabiefstuk Bali kosten €26,50.  Afgerekend: €108,60 Binnenrotte 192, Rotterdam  Dan het ‘vlees’ zelf. De ingrediëntenlijst van de printbiefstuk is bijna zo lang als die voor je zaterdagse boodschappen. Naast tarwe, soja en aardappel zitten er (ik doe een kleine greep) plantaardige oliën, zetmelen, maltodextrine, gerstemout, specerijen, bietenrood, gedroogde groenten en kersensap in. Maar ja, de weg naar minder vlees moet ergens beginnen. Eenmaal uit de koekenpan heeft de 0.0 een prachtig korstje, dankzij dat onweerstaanbare Maillard-effect. Van binnen heeft het een dradige structuur, die meer weg heeft van sukade dan biefstuk. Samen leveren ze een prettig, vlezig mondgevoel op. Jammer is dat ook deze plantaardige vleesvervanger, net als veel andere incredibles en impossibles in het vegan-schap in de supermarkt, zo’n typische nasmaak heeft. Het smaakt een beetje naar zure bonen, maar dan weeïg. Sorry, ik kan het niet aardiger omschrijven. Misschien is het een kwestie van wennen.  Als bijgerecht bestelden we, naast de witte boterhammen die standaard bij de biefstuk worden gereserveerd, ook nog een salade en een portie gebakken uien. Die zijn helaas veel te kort gebakken, ze zijn bleek en hier en daar nog onaangenaam hard. De salade (mét zoute spekjes) is keurig en vers.  Het dessert is verreweg het beste van de avond. De sticky toffee, een tip van onze fantastische ober, is een luchtige warme dadelcake met subtiele karamelsaus. De zachte smaken zijn een verademing na al dat zout. Het eindoordeel? Puur voor het eten kom ik niet verder dan een zesje, maar de sfeer en fijne bediening (onze ober stort stiekem een berg snoepjes op tafel bij het brengen van de rekening), zorgden ervoor dat we toch een goede avond hadden. Ook de ambities op plantaardig gebied zijn te prijzen. Als er een rem op dat zoutvat komt, zie ik mezelf hier best nog eens een nulpuntnulletje eten.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/22/vega-biefstuk-in-vleestempel-loetje-is-dat-een-goed-idee-a4142668
2022-09-22||Prijsplafond kon niet eerder, benadrukt Rutte||Het debat is bijna twee uur onderweg, en we zitten nog altijd in het staartje van de inleiding van de minister-president. Premier Rutte krijgt de kritiek dat het energieplafond eerder ingevoerd had moeten worden. Gisteren zei fractievoorzitter Sophie Hermans (VVD) daar nog over: „Had het sneller gekund en gemoeten? Ik denk dat het antwoord ja moet zijn.” De premier zegt vandaag wederom dat het niet eerder kón.  Hij houdt daarmee vast aan het argument dat minister Rob Jetten (Klimaat, D66) eerder gebruikte: een prijsplafond voor energierekeningen zou niet mogen van de Brussel: ongeoorloofde staatssteun. Tót 14 september in ieder geval, op die dag zou Brussel hebben bepaald dat het compenseren van energieprijzen wel kon. Gisteren tijdens de Algemene Politieke Beschouwingen merkte Jesse Klaver (GroenLinks) echter op dat uit de gesprekken die hij voor de zomer had gevoerd bleek dat het wél kon. En ook uit bronnen uit de Europese Commmissie zeiden tegen verschillende media dat een prijsplafond wél eerder mogelijk was. Al in oktober vorig jaar zou dat mogelijk zijn geworden. Frankrijk heeft daar toen gebruik van gemaakt.  Rutte vindt achteraf dat hij eerder had moeten overleggen in Brussel over een prijsplafond en de verruiming van mogelijkheden daartoe in de Europese regelgeving. ||https://www.nrc.nl//nieuws/2022/09/22/eerder-moeten-pleiten-voor-verruiming-a4142837
2022-09-22||Bomen op het Schouwburgplein? Zo moet het ‘grijze’ Rotterdam de komende jaren groener worden||Tot half oktober worden in de  hal van de Centrale Bibliotheek de maquettes tentoongesteld van acht Rotterdamse stadsparken die de komende jaren gerealiseerd moeten worden. Het gaat om een combinatie van bekende plekken die gaan vergroenen – Hofplein, Schouwburgplein, Westblaak, Hofbogen, Prins Alexanderplein – én nieuw te ontwikkelen parken: Rijnhavenpark, Nelson Mandelapark (in de Maashaven) en Getijdenpark Feyenoord.  De opgave voor de stad is groot, vertelt Annemieke Fontein terwijl ze langs de expositie Rotterdam wordt groen! loopt. Zij is hoofd landschapsarchitectuur bij Stadsontwikkeling en in die rol mede verantwoordelijk voor de uitvoering van deze stadsprojecten. In het coalitieakkoord van Leefbaar Rotterdam, D66, VVD en Denk van juni staat dat Rotterdam moet „transformeren van een grijze stad naar een groene stad”. Doel is in vier jaar twintig hectare te vergroenen. Daar mikte het college in de periode 2018-2022 ook op, volgens de gemeente kwam het uit op 21,5 hectare (bijna 30 voetbalvelden).  Hoe moeilijk is het om te vergroenen in een versteende stad? „Het mooie is dat we in en langs de rivier ruimte hebben om parken te maken”, zegt Fontein. Ze noemt de ontwikkeling van havenbekkens tot het Rijnhavenpark en Nelson Mandelapark. „En de Hofbogenlijn is 2 kilometer lang en 6 meter breed. Dan maak je al flink wat meters.”  Koen van Laar, programmamanager stadsprojecten, is ook aangeschoven en vult aan: „Het is ook een mindset. Elke keer als je ergens een pleintje of straatje herinricht, ga je  kijken: kunnen we nog ergens bomen kwijt? Ergens een plantsoentje?” Fontein: „En daken! Daar zijn nog wel wat hectares te halen. En versteende binnenterreinen. De grootste kansen liggen bij de Rotterdammers zelf, omdat zij veel verharde tuinen hebben. Ongeveer 40 procent van de ruimte in Rotterdam is openbaar, 60 procent is in handen van particulieren, woningcorporaties, bedrijven. Dáár liggen ook kansen.” De acht projecten kosten samen „dik 360 miljoen euro”, zegt Van Laar. Het belang van meer groen in de stad wordt steeds urgenter door klimaatverandering, benadrukt Fontein. Tegelijkertijd neemt de druk op de openbare ruimte toe. 50.000 woningen wil de stad tot 2040 bouwen. „Voor al die bewoners die erbij komen, wil je dat er groen komt”, zegt Fontein. „Veel woningen komen in de as van de stad, van Hofplein tot Feyenoord City en Zuidplein, dat zijn ook de plekken waar nu het minste groen is.”  De vier plannen voor het centrum uitgelicht.  Artist impression Zwartlicht / Jeroen van Kesteren
 	  Kaal, sfeerloos, slecht beloopbaar, weinig groen. Zo denken bewoners over het huidige Schouwburgplein, bleek tijdens het participatietraject. Al waren er ook die het zo wilde houden.  Dat het dak van de parkeergarage lekt en er een stalling voor fietsen (700) moet komen zijn redenen dat het plein op de schop gaat. Het plein moet één geheel worden, van de gevel van De Doelen tot die van de Schouwburg, zodat culturele instellingen er kunnen programmeren als ‘podium van de stad’. Terrassen, nu gelegen aan de zijkant, moeten er ook onderdeel van uitmaken. De huidige vloer van staal en hout gaat eruit, er komen tegels. En groen (bomen, struiken) –  eronder waterberging. De bomen worden in een grote bak met aarde geplant. De straten voor De Doelen en de Schouwburg worden afgesloten voor auto’s. De ingang van de parkeergarage komt aan de Weena.  Start werkzaamheden: 2025 Artist impression Juurlink & Geluk 	  Het Hofplein moet een „verblijfsplek” worden in plaats van een „verkeersmachine”, zegt Fontein. Het is een ingrijpende herinrichting van een van de drukste verkeerspunten van de stad. De rotonde verdwijnt en wordt een rechthoek van wegen (twee rijstroken), met brede trottoirs en fietspaden. De vele verkeerslichten verdwijnen. „Iedereen was bezorgd over de verkeersafwikkeling”, zegt ze. „Maar veel verschillende modelstudies hebben bewezen dat het systeem dit aankan omdat het autobezit en -gebruik afnemen.” Onder het plein wordt water opgeslagen. In het ‘verblijfsgebied’ bij de fontein rijden straks wel trams, de tramrails wordt niet verlegd. „Nu kan je niet bij dat middengebied komen, straks wel, met hele brede zebrapaden. Er komen zo’n 150 bomen bij. Het wordt een totaal andere beleving van die plek.” Het plein wordt bijna twee keer zo groot.  Start werkzaamheden: 2023 Artist impression De Urbanisten 	  Waar tot 2006 het spoor van de Hofpleinlijn van en naar Den Haag-Scheveningen liep, moet over een paar jaar een groen stadspark liggen met vijvertjes en verschillende soorten planten. Bijna twee kilometer lang is het spoorviaduct in Noord, waar het langverwachte en veelbesproken Hofbogenpark op komt te liggen.  Behalve een rijksmonument is het „een ingewikkeld stuk vastgoed” om iets mee te doen omdat het veel verschillende eigenaren had, vertelt Van Laar.  Voor de  realisatie (het definitieve ontwerp komt dit najaar) is de gemeente een samenwerking aangegaan met de eigenaar van de Hofbogen, de Dudok Groep.  Boven is het een bijzondere ervaring – nu al. „De bomen die aanpalend op de straat staan, doen enorm mee in je beleving”, vertelt Fontein. „Je loopt helemaal door de boomkronen. Daarom vergroenen we ook de aanliggende straten en pleinen.”  Start aanleg: 2023 Artist impression gemeente Rotterdam 	  Met twee dubbele rijstroken is de Westblaak een drukke verkeersader. Plan is om – twee – rijstroken te schrappen en zo ruimte te creëren voor het Blaakpark: een groenstrook die loopt van het Eendrachtsplein tot iets voorbij de Coolsingel. Een serieuze optie is dat dit recreatiegebied – met bankjes, bomen, perkjes en het al bestaande skatepark – aan de zonnige noordkant van de Westblaak komt te liggen met één tweebaansweg aan de andere kant. Voordeel is dat je dan een ruimte krijgt die helemaal autovrij is, zegt Fontein.  De gemeente onderzoekt nu wat het effect van de komst van het park is op het verkeer, de economie en de ruimte die ondergronds  nodig is voor wateropvang, boomwortels en leidingen. Door twee rijstroken te schrappen wordt zo’n zeven meter gewonnen. Fontein: „Het wordt steeds meer een gevecht om de ruimte om alles erin te krijgen.”    Start werkzaamheden: 2027 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/zo-wordt-de-grijze-stad-groen-a4142663
2022-09-22||Oppositie vindt prijsplafond te beperkt, Rutte vindt het een goed begin||De meeste interrupties in het eerste uur van het debat zetten vraagtekens bij het prijsplafond voor energierekeningen, dat het kabinet op de valreep vóór Prinsjesdag presenteerde. Attje Kuiken (PvdA) roept Rutte op het prijsplafond ‘goed te doen’. Jesse Klaver (GroenLinks) zegt: „Ik schrik van de uitwerking van het prijsplafond.” Omdat veel groepen in Nederland geen baat zullen hebben bij de maatregelen. Ook Sylvana Simons (Bij1) zegt dat veel mensen niet in het vakje van ‘normale, gemiddelde’ mensen vallen waarop de koopkrachtmaatregelen zijn gebaseerd en Geert Wilders (PVV) vraagt ongeduldig of er dit jaar nog meer komt „om mensen te helpen.” En ook Lilian Marijnissen heeft het over mensen in ‘tochtige tussenwoningen’ die niet beschermd worden. De Kamerleden refereren daarmee naar twee groepen die geen of weinig baat zullen hebben bij het prijsplafond. Ten eerste: kleine bedrijven en organisaties die veel energie gebruiken, zoals bakkerijen. En ten tweede: armere bevolkingslagen met een hoog energieverbruik. De reden dat deze laatste groep geen baat bij het prijsplafond is, is dat het prijsplafond tot een gemiddeld verbruik geldt. Daarboven betalen consumenten de marktprijs. Mensen die veel gas gebruiken en weinig verdienen kunnen daardoor alsnog in de problemen komen. Rutte zegt tegen Sylvana Simons dat ‘precisie’ heel moeilijk is als je 17 miljoen mensen wil helpen. Dan moet je het globaal houden. Ook geeft hij aan dat hij „zelf ook meer wil doen” dit jaar. Dit is echter wel een goed begin. Dan stapt Freek Jansen (FVD) naar de microfoon. Hij wil praten over de inbreng van zijn partijgenoot Thierry Baudet gisteren. Voorzitter Vera Bergkamp kapt hem snel af. Hij mag wel een vraag stellen: Sigrid Kaag heeft gezegd dat Baudet uitspraken deed „namens een dictator”, is Rutte het daarmee eens. Het antwoord is ja. Sterker nog: „Ik vond haar nog mild.” Lilian Marijnissen (SP): „Dat was weer het hoofdstuk van de dictators en de spionnen.” Terug naar de koopkracht.   Freek Jansen vervangt Baudet vandaag. Hij wil het weer over gisteren hebben. Bergkamp wil dat niet. Rumoer in het rechtervak in de zaal, met FvD en PVV. ‘Ssst’, zegt Bergkamp. ‘Ja wat ssssst’, wordt geroepen. — Lamyae Aharouay (@LamyaeA) September 22, 2022 ||https://www.nrc.nl//nieuws/2022/09/22/251343-a4142835
2022-09-22||Indiaas eten met moderne twist en gekke combi’s||Het is een vervreemdend pleintje op de grens van de rustige en de drukke Pijp: het Van der Helstplein. Lange tijd een verzamelplek voor stadsduiven, hang-ouderen en lawaaipapegaaien, langzamerhand een volwassen horeca-plein met meer restaurants en steeds grotere terrassen. Een tafereel met vier luidruchtige mannen die goedkoop blikbier overschenken in plastic bekers doet ons glimlachen; gelukkig is er voor hen nog plek in de stad. Miri Mary is kortgeleden van start gegaan, het terras zit op deze warme avond  vol, binnen klinkt snoeiharde hiphop, maar niemand eet binnen. Uitbaatster Foram Kamdar heeft een lucratief concept bedacht, namelijk de upgrade annex verhipping van een oude bekende: de Indiër. Indiase restaurants kennen we als meestal eenvoudig ingericht en betaalbaar; het gaat per slot van rekening om het eten. Een uitgebreide cocktail- of wijnkaart zul je er niet snel vinden, runderbitterballen zijn uit den boze, want de koe is een heilig dier.  Sfeer  druk,  gezellig, maar bediening te onervaren Eten   fusion van Indiaas en  internationaal, wisselend van smaak Prijs   69,40 euro, twee personen; twee gangen plus één dessert, inclusief drank Miri Mary Van der Helstplein 15, Amsterdam www.mirimary.com Bij Miri Mary staan ze pontificaal op de kaart, deze beef bitterballs  (10,-), de voertaal van deze zaak is Engels. En ze zijn best lekker, maar als we Indiaas willen eten – of iets wat daar op lijkt – verlangen we toch gewoon naar saag paneer, kip tandoori, butterchicken curry en naan. Geruststelling: die gerechten staan ook op de kaart, vanzelfsprekend wél met een twist en geserveerd als shared platter want sharing is caring. „Houdt het dan nooit op”, vraag ik bozig aan mijn gezelschap, „of is dit de leeftijd?” Om ons heen zitten allemaal jonge mensen en die lijken helemaal niet boos. „Leeftijd is ook maar een mening”, pareert hij, terwijl we aan ons glas vermentino (6,50, wijnhuis of jaar wordt nergens vermeld) en Nimbu Pani (5,-), smakelijke Indiase limonade van limoen, mango, komijn en zwarte peper, nippen.  De bediening is duidelijk net ingevlogen, voor ‘onze’ jongeman is het zijn eerste werkdag en er zijn meer nieuwkomers. Onhandig lopen ze van binnen naar buiten en weer terug, terwijl de vrolijke, roodharige Ierse restaurantmanager de hete kolen uit het vuur haalt. Over vuur gesproken: binnen staat een tandoor, een Aziatische klei-oven die hoge temperaturen bereikt en dat is een enorm pluspunt, zal blijken. Maar toch even die logistiek: in het begin moeten we lang wachten, vervolgens komt alles tegelijk op tafel en is het opeens haast maken.  De naan met knoflook (3,50) is in de tandoor gebakken en dus lekker knapperig en de yoghurtdip (4,-) is zacht, verfijnd en fris, prima. De paddenstoelen met saffraanroom (12,-) zijn ronduit heerlijk: er is sowieso echte saffraan gebruikt – dat is bij zuinige chefs wel eens anders –, de oesterzwammen zijn net als het brood geschroeid in de tandoor waardoor ze aan smaak hebben gewonnen, de saus is behalve romig mild pittig. Pas echt pittig wordt het bij de saag paneer (8,-): fijngepureerde spinazie die zo heet is dat de smaak van de zachte kaas – paneer heet deze Indiase kaas die een beetje aan hüttenkäse doet denken – helemaal wegvalt. Jammer.  Vanwege de chaotische toestand op het terras en het gevoel dat we er sowieso niet meer toe doen, happen we snel ons gedeelde dessert weg. Dat is trouwens een grappig dessert (9,-): de aangekondigde ‘wafel’ is een Jules de Strooper wafelkoekje dat is belegd met een hartig-zoet mengsel van wortel, kokos en pistache en er komt een bolletje yoghurtijs bij. Niet te zoet, heel origineel.  Miri Mary serveert een hybride mix van de internationale en Indiase keuken. Dit geeft de mogelijkheid om gekke combi’s te maken die de ene keer beter uitvallen dan de andere keer. Ze shoppen hoe dan ook de hele wereld rond en dat doen ze helemaal niet zo slecht. Maar we missen het warme, het aandachtige, het troostende van de authentieke Indiase papa-mamazaak. Het concept blijft te veel aan het papier plakken. Recensent en journalist  Petra Possel test wekelijks een restaurant in en om Amsterdam. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/22/indiaas-eten-met-moderne-twist-en-gekke-combis-a4142651
2022-09-22||Opinie | Wees niet blind voor krimp  luchthaven Rotterdam!||Er gaat vrijwel geen Rotterdamse gemeenteraadsvergadering voorbij of we hebben het over ons vliegveld Zestienhoven, officieel Rotterdam The Hague Airport (RTHA). Die officiële naam is overigens een rechtstreekse verwijzing naar de functie van dit vliegveld: klein zakelijk verkeer, daarover later meer. Het is goed dat we het regelmatig over het vliegveld hebben, want nut, noodzaak en ruimte wordt continue betwist en de politiek heeft de verantwoordelijkheid richting te geven aan de toekomst van de luchtvaart in ons land en onze stad. Maar de redenen waarom het regelmatig op de politieke agenda staat stemmen minder positief. In juni  ging het over het ‘participatietraject’ om te komen tot een nieuw luchthavenbesluit. De bewonersvertegenwoordigers waren uit het formele overleg gestapt omdat ze stelselmatig genegeerd werden aan de ‘onderhandelingstafel’ waar men op zoek is naar mutual gains (wederzijdse winst). Daarop besloot de gemeenteraad van Rotterdam in grote meerderheid dat het participatieproces als mislukt beschouwd moet worden en dat ook de gemeente uit het formele proces zou stappen en in geen geval een voorlopig of definitief participatiepakket zou steunen. De provincie Zuid-Holland deed hetzelfde. Drie weken geleden was het opnieuw raak: wethouder Vincent Karremans besloot (ondanks die duidelijke politieke uitspraak uit juni) opnieuw aan tafel te gaan. Volgens hem slechts als ‘toehoorder’ om ‘op de hoogte te blijven’, maar boze tongen beweren dat de gemeente Rotterdam alweer volop ‘participeert’. Het kwam Karremans op een – niet aangenomen – motie van afkeuring te staan. Ik krijg het zelf ook regelmatig in niet mis te verstane woorden te horen en lezen: ‘blijf met je tengels van ons vliegveld af’ En vorige week kwam er, als klap op de vuurpijl, de tik op de vingers van de Inspectie Leefomgeving en Transport: het vliegveld dreigt de geluidsnorm te overschrijden, nadat dat in 2019 ook al het geval was. Zo’n geluidsnorm is er niet voor omwonenden die zeuren over geluidsoverlast. GGD-onderzoek rondom Schiphol toont aan dat het overtreden van die norm daadwerkelijk voor gezondheidsschade zorgt. Vliegveld in zwaar weer zou je zeggen en de feiten stapelen zich al veel langer op. 1:RTHA is er formeel voor klein zakelijk verkeer van en naar haven en hofstad en is zo een aanvulling op Schiphol, dat zich meer en meer richt op intercontinentale vluchten en vakantieverkeer. Wie kijkt naar de bestemmingen van opstijgend en landend verkeer  weet wel beter: hier vliegen vrijwel alleen maar goedkope toestellen van en naar vakantiebestemmingen; 2:normen tegen overlast, geluidshinder en milieuschade worden steeds opnieuw opgerekt om ruimte te creëren voor groei. Zo worden nu al stillere vliegtuigen beloofd en worden er steeds meer vluchten gepland aan en over de randen van de openingstijden. 3:de voormalige directeur van het vliegveld zei op de radio dat hij de omwonenden ‘afkoopt’ met beloften over zonnepanelen die de buurt van groene stroom gaan voorzien. 4:de luchthavendirectie weigert – naast de gebruikelijke groeiscenario’s – ook een krimpscenario door te rekenen. Een eis van de gemeenteraad en een logische stap in de discussie over de zogenaamd enorme economische waarde van het vliegveld. Het is steeds hetzelfde liedje: groei is het mantra. Tegen de klippen op. Er mag alleen over hinderbeperking gesproken worden. Alle andere gesprekken worden stelselmatig afgebroken en zo nodig met extra gewicht van de luchtvaartbranche als ‘onbespreekbaar’ van tafel geveegd. Een analogie met het evangelie van Matteüs werpt zich op: men is ‘ziende blind en horende doof’. Onwelgevallige feiten worden genegeerd en politieke uitspraken doen er niet toe, ‘want heel veel Rotterdammers zijn heel blij met dit vliegveld’ en ‘dat vliegveld ligt er al heel lang, ga er dan niet wonen als je er last van hebt.’ Ik krijg het zelf ook regelmatig in niet mis te verstane woorden te horen en lezen: ‘blijf met je tengels van ons vliegveld af’ en ‘je bent alleen maar kritisch omdat je in Schiebroek woont’. Helaas vinden dat soort geluiden weerklank bij Leefbaar Rotterdam, de VVD, Denk en – sinds zij deze meloen moesten slikken bij de coalitieonderhandelingen – nu ook D66, eerder nog voorstander van „forse afname” van het aantal vluchten. De nuchtere constatering is dat dit vliegveld niet meer doet waarvoor het aangelegd is, stelselmatig blijft groeien, nut en noodzaak niet wordt onderzocht, de luchtvaart op termijn een beduidend kleinere rol zal krijgen als het gaat om continentale bestemmingen, de stad schreeuwt om woningen en het klimaat zucht onder onze levensstijl. Laten wij niet zoals luchthavendirectie, luchtvaartbranche en hun politieke vazallen ziende blind en horende doof zijn. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/22/open-ogen-voor-krimp-vliegveld-a4142669
2022-09-22||Baudet afwezig bij tweede dag Algemene Politieke Beschouwingen||Gisteren liep het hele kabinet de Kamer uit omdat Thierry Baudet insinueerde dat minister van Financiën Sigrid Kaag (D66) een spion was. Kamerlid Wybren van Haga keurt de persoonlijke belediging af, maar vond het weglopen van het kabinet een politieke blunder. Ook vond hij dat VVD-minister Dilan Yesilgöz óók persoonlijke beledigingen uitte in haar HJ Schoo-lezing. Vooral het feit dat Van Haga zelf een „onwelriekende reuzel” werd genoemd, kon volgens het Kamerlid niet door de beugel.  Rutte vond dat Yesilgöz een goede toespraak had gehouden. Hij zou tegen Wybren van Haga willen zeggen: „Niet zo happen!” De Kamerleden slaan op hun tafels. De uitspraken van Baudet zijn iets anders volgens Rutte. Een kolossaal verschil. „Dit ging over alle grenzen”. En toen Kaag opstond „keken we elkaar aan en dachten we: we laten haar niet alleen vertrekken, dat doen we als team. Ik ben ontzettend blij dat we dat gedaan hebben”. Weer wordt er geroffeld.  Baudet is overigens niet aanwezig bij het debat vandaag, laat zijn woordvoerder weten via ANP. Zijn vrouw staat op het punt om te bevallen. Dat was ook de reden dat hij gisteren eerder mocht spreken. Zijn collega en FVD-Kamerlid Freek Jansen zal het woord in plaats van hem voeren, vandaag.||https://www.nrc.nl//nieuws/2022/09/22/baudet-afwezig-bij-tweede-dag-algemene-politieke-beschouwingen-a4142833
2022-09-22||Rutte: ruimte voor maatregelen koopkracht||„Er is maar één uitspraak die de minister-president moet doen: whatever it takes”, zegt Jesse Klaver (Groen Links) tegen premier Mark Rutte in de eerste interruptie van de dag. Hij verwijst daarmee naar de uitspraak van Mario Draghi, destijds voorzitter van de Europese Centrale Bank, die zei alles te zullen doen om de euro te redden. Die drie woorden gaven hernieuwd vertrouwden en waren een keerpunt in de Eurocrisis. Tijdens het debat vandaag zeggen beiden Rutte en Klaver de woorden, toch zijn ze het oneens.
Mark Rutte zegt in reactie op Klaver dat er nog ruimte is voor maatregelen om de koopkracht te stimuleren. De plannen zijn nog niet af. De vroege woordenwisseling zet de toon voor de rest van het debat - het zal net zoals gisteren voornamelijk gaan om de koopkrachtmaatregelen in de begroting, en het later aangekondigde prijsplafond voor energierekeningen. Rutte begon zijn inleiding met Oekraïne en de „Russische agressie”. Daarvoor was er al inflatie, maar door de oorlog is die de „de pan uit gerezen”. Er is een „directe lijn” tussen de oorlog en de prijsstijgingen. Hij echoot daarmee wat zijn VVD-fractievoorzitter Sophie Hermans gisteren tegen Caroline van der Plas zei. Ook benoemt Rutte kort de maatschappelijke onrust in Nederland, als gevolg van de stikstofcrisis. Volgens Rutte gaat het ook over iets dieper liggends: een kloof tussen stad en platteland. Al voordat de inleiding van Rutte afgerond is, staan er vijf Kamerleden te wachten bij de interruptiemicrofoon.||https://www.nrc.nl//nieuws/2022/09/22/rutte-ruimte-voor-maatregelingen-koopkracht-a4142831
2022-09-22||Een op de vijf Rotterdamse jongeren zegt weleens een wapen te bezitten of te dragen||Ongeveer een op de vijf Rotterdamse jongeren heeft weleens een wapen in bezit gehad, gedragen of gebruikt. Dat blijkt uit woensdag gepubliceerd onderzoek van de Erasmus Universiteit Rotterdam in opdracht van de gemeente Rotterdam. De onderzoekers namen in een periode van acht maanden vragenlijsten af bij 542 jongeren op negentien middelbare scholen en mbo’s. De meeste jongeren die een wapen bezitten, hebben een zakmes. Ze zeggen dat ze zich willen kunnen verdedigen, dat ze zich onveilig voelen of het gevoel hebben bedreigd te worden.  Uit het onderzoek blijkt tevens dat het dragen of bezitten van wapens de afgelopen jaren niet gebruikelijker is geworden onder jongeren - een suggestie die volgens de onderzoekers soms wel wordt gewekt in de media. Het grootste deel van de ondervraagde jongeren beschouwt messen en andere wapens niet als normaal, cool of acceptabel. Wel denken ze vaak over anderen dat die wapens bezitten of dragen. Het is volgens hen niet moeilijk om aan een wapen te komen, de verkrijgbaarheid is nauwelijks een reden om wel of geen wapen te hebben.  Niet alle jongeren die zeggen een wapen te bezitten, dragen of gebruiken dit ook. Van het aandeel jongeren dat in de vragenlijst aangaf een wapen te hebben, zei de grootste groep dit wapen weleens bij zich te dragen maar niet te gebruiken. De groep die een wapen ook gebruikt om daadwerkelijk iemand mee te verwonden, is klein. Volgens de onderzoekers spelen sociale media een belangrijke rol in het wapengebruik van jongeren. Onder meer doordat zij online regelmatig geconfronteerd worden met beelden van wapenbezit en -gebruik.  Aanleiding voor het onderzoek was een recente stijging in het aantal ernstige steekincidenten in Rotterdam. Onder meer werd vorig jaar een jongen van vijftien door een leeftijdsgenoot doodgestoken in een park in Beverwijk, en werd een jongen van veertien op een middelbare school in Rotterdam-West aangevallen met een mes. Drie jaar geleden werd een 19-jarige Rotterdamse jongen doodgestoken op de pier in Scheveningen.  Volgens hoogleraar Jeugdcriminologie Frank Weerman, een van de onderzoekers, komt wapenbezit onder Rotterdamse jongeren in alle delen van de stad voor. Jongeren die zeggen hun wapen ook daadwerkelijk te gebruiken, hebben vaak een moeilijke thuissituatie, legt Weerman uit. Ze hebben bijvoorbeeld te maken met armoede, hun ouders zijn afwezig of ze hebben een slechte band met hun ouders. Daarnaast kunnen zogeheten straatwaarden bijdragen aan wapengebruik, zoals aangeleerde opvattingen over hoe te reageren op een belediging. Hetzelfde geldt voor drugsgebruik of karaktereigenschappen als impulsiviteit en driftigheid. ||https://www.nrc.nl//nieuws/2022/09/22/een-op-de-vijf-rotterdamse-jongeren-zegt-weleens-een-wapen-te-bezitten-of-te-dragen-a4142824
2022-09-22||Jomiene volgt haar colleges voorlopig nog online, vanuit haar quarantainehotel|| Nederlanders mogen weer studeren in China. Studente Jomiene Galstaun (24) is voor zover bekend de eerste Nederlandse student die dat ook echt doet. „Toen ik hoorde dat er weer studentenvisa werden afgegeven, heb ik er meteen een aangevraagd”, vertelt ze via een beeldverbinding vanuit Lin’an, een kleinere plaats in het oosten van China. Galstaun zit daar tien dagen in quarantaine. Dat is nog steeds verplicht voor iedereen die vanuit het buitenland China inreist. Het land heeft een ‘zero-Covid’-beleid, en hoopt met die quarantaine te voorkomen dat de ziekte zich vanuit het buitenland in China verspreidt.   Toen er in januari 2020 voor het eerst officieel corona werd vastgesteld in de Chinese stad Wuhan verlieten de meeste buitenlandse studenten  halsoverkop China. Volgens Chinese cijfers zaten er in 2018 ongeveer tweeduizend Nederlandse studenten voor een studie, stage of uitwisseling in heel China. Dan gaat het om studenten bedrijfskunde en economie, maar ook om studenten Chinese taal en cultuur.  Nederlanders vormen maar een klein deel van de in totaal bijna 500.000 buitenlandse studenten die er volgens het Chinese ministerie van Onderwijs in 2018 in China studeerden.   In principe mag iedereen die bij een Chinese universiteit wil studeren zich aanmelden. Sommige universiteiten hebben een streng toelatingsbeleid, andere zien buitenlandse studenten vooral als een goede bron van extra inkomsten.  Jomiene Galstaun is begonnen aan een tweejarige master Chinastudies aan de Universiteit van Zhejiang, in het oosten van China. Ze volgt haar colleges nog allemaal online, op haar laptop vanuit haar quarantainehotel. „We krijgen les in het Engels van vooral Chinese docenten, maar er is ook een Amerikaanse docent bij die twintig jaar bij buitenlandse banken in Shanghai heeft gewerkt”, vertelt ze. „Hij geeft les over intercultureel management.”  Jomiene Galstaun in het hotel in Lin’an in het oosten van China, waar ze in quarantaine zit. Hier volgt ze voorlopig online lessen.  Eigen foto Galstaun had niet gedacht dat ze dit jaar naar China zou kunnen. Maar toen een vriendin haar een bericht doorstuurde van een Chinese site dat studenten weer visa konden krijgen, belde ze het Chinese visacentrum in Den Haag. Die kon het bevestigen. Dat was wel pas eind augustus, terwijl China al in juli zei dat studenten in principe mochten terugkomen. „Ik kreeg heel makkelijk een beurs van de International Confucius Association (ICA), de Chinese organisatie achter de Confucius-instituten”, vertelt Galstaun „Er hadden zich deze keer maar weinig studenten voor aangemeld.”  De Confucius-instituten zijn internationaal omstreden: ze worden gezien als een propaganda-instrument in handen van de Chinese overheid. Naast ICA-beurzen zijn er ook Nederlandse beurzen, waaronder die van de Nuffic, de Nederlandse organisatie voor internationalisering in onderwijs. Dat een beurs dit jaar niet moeilijk te krijgen was, is niet zo verwonderlijk. Ook als je een visum hebt, is het nog steeds niet erg aantrekkelijk om nu in China te gaan studeren. De coronamaatregelen zijn streng, en studenten hebben door corona vaak nog minder bewegingsvrijheid dan anderen. Buitenlandse studenten die de afgelopen jaren in China achterbleven, zaten soms maanden verplicht vast op het terrein van hun campus. Galstaun hoorde pas nadat ze hier was aangekomen dat ze na haar tien dagen in quarantaine nog eens veertien dagen in quarantaine in een hotel in Hangzhou moet. Pas dan mag ze naar haar campus. Dan krijgt ze een speciale blauwe code waarmee ze het terrein op en af kan. Daarnaast heeft ze een groene gezondheidscode nodig om winkels, restaurants en het openbaar vervoer in te mogen. Om die code groen te houden, moet ze zich net als iedereen in China om de paar dagen of om de week laten testen op corona.  Toch heeft ze heel veel zin om straks ook echt op de campus te zitten. „Dat maakt de quarantaine licht”, zegt ze. „Ik ben elke dag vrolijk, want ik heb gewoon iets heel leuks om naar uit te kijken.” ||https://www.nrc.nl//nieuws/2022/09/22/jomiene-volgt-haar-colleges-voorlopig-nog-online-vanuit-haar-quarantainehotel-a4142828
2022-09-22||Dichter Ingmar Heytze debuteert als toneelschrijver: ‘Ik dacht: dat doe ik wel even’||‘Ik dacht: een toneelstuk schrijven, dat doe ik wel even.” Dichter Ingmar Heytze lacht hard. „Dat bleek dus mooi niet waar. Het werd eigenlijk pas iets, toen de dramaturg na een aantal versies tegen me zei: ‘Je bent toch dichter? Schrijf dan gedichten. Maken we er later wel een toneelstuk van.’” Zijn toneeldebuut De wanen gaat dit weekend in première in Theater Bellevue in Amsterdam. Het is een associatieve theatermonoloog over een man (gespeeld door Alwin Pulinckx) die zich voortdurend afvraagt welke werkelijkheid nu waar is. Een „psychiatrische hypochonder”, noemt Heytze het personage: iemand die zich voortdurend inleeft in wanen van anderen. „Het idee vloeit voort uit een probleem dat me al een groot gedeelte van mijn leven bezighoudt: hoe kun je weten of je wel of niet gek bent? Een kwestie waar je nooit antwoord op krijgt.” Ingmar Heytze (1970) schreef – onder meer als stadsdichter van Utrecht – meer dan 700 gedichten, was jarenlang columnist en treedt veelvuldig op met eigen werk. Zijn twaalfde dichtbundel Met wat geluk verschijnt dit najaar bij Uitgeverij Podium. Een nieuwe toneeltekst schrijven was onbekend terrein, wel vertaalde hij op verzoek van regisseur Olivier Diepenhorst in 2017 twee korte stukken van de Britse toneelschrijver Steven Berkoff. Diepenhorst tekende ook nu voor de regie van De wanen.  Het idee voor de voorstelling ontstond toen Heytze in de zomer van 2011 een aantal maanden verbleef in Het Vijfde Seizoen, een kunstenaarsresidentie op het terrein van een psychiatrische instelling in Den Dolder. Daar sprak hij met patiënten en psychiaters, liep mee met therapiesessies en verdiepte zich in psychiatrische stoornissen. Fascinatie voor wanen had hij al van jongs af aan. „Mijn moeder werkte vroeger in de krankzinnigenzorg – zo heette dat toen nog – en kwam altijd thuis met bijzondere verhalen. Er was bijvoorbeeld een man die ervan overtuigd was dat hij het weer maakte. Stond-ie bij het raam, begon het te regenen, stelde hij tevreden vast: dat heb ik gedaan.” Hoe kun je weten of je wel of niet gek bent? Wanen hebben voor buitenstaanders misschien een romantische of poëtische kant, uiteindelijk is het meestal een uitingsvorm van een ernstige fysieke hersenstoornis. „Je hebt mensen die helemaal in hun waanwereld zijn beland. Ik kan me voorstellen dat je dan nog best gelukkig kan zijn. Maar er zijn ook veel mensen die weten dat ze waanbeelden hebben. Dat lijkt me heel eenzaam, omdat je er steeds mee geconfronteerd wordt dat je rondloopt in een wereld die jou nooit zal begrijpen. Uiteindelijk probeert toch elk mens om rust te vinden in zijn lot, met welk wereldbeeld of in welke waan je dat ook bereikt. En dat is niet makkelijk. Ik ben er althans niet goed in.” Het schrijfproces was „een wilde rit”, vertelt hij. „Ik ontdekte al snel dat ik helemaal geen theater kon schrijven. Ik trapte in alle beginnersfouten: ik had de neiging om alles voortdurend uit te leggen en had er nooit bij stilgestaan wat het inhoudt om vanuit een karakter te schrijven. Waarom zegt het personage wat-ie zegt, welke ontwikkeling maakt-ie door? Allemaal dingen waar ik me als dichter nooit mee bezighoud.” Zijn tekst is gedurende de repetitieperiode „flink uitgebeend”, hoorde hij van de regisseur. Uitstekend, vindt Heytze. „Als dichter ben ik het gewend: als iemand een gedicht van me pakt en daar een liedje van maakt, denk ik: prima, mijn werk zit erop, doe ermee wat je wilt. Dat geldt hier ook. Ik hoef het mijn bek niet uit te krijgen op dat podium.” Wat hij met dit stuk bij het publiek wil teweegbrengen? „Nog zoiets waar ik als dichter nooit over nadenk, los van het nogal tandeloze ‘als iemand zich na het lezen of beluisteren van mijn gedichten ietsje beter voelt dan daarvoor, is het al heel wat.’ Voor mijn poëzie geldt: ik stop er iets in, en een ander haalt er het liefst iets heel anders uit. Een gedicht is meestal beter gelukt als mensen niet een-op-een begrijpen wat ik ermee bedoelde: poëzie is geen bijsluiter. Voor toneel geldt dat in het kwadraat, omdat acteurs, regie, decor, licht en geluid allemaal kelders onder die tekst openklappen waarvan ik niet wist dat ze er zaten.”  Wat deze voorstelling vertelt over de maatschappij, noemt hij een ‘dunne kwestie’. „Je kan er natuurlijk van alles opplakken, over een samenleving waarin mensen elkaar heel snel waanbeelden toedichten: iemand die vraagtekens zet bij vaccinatie is een wappie, iemand die dat niet doet een schaap.” Maar dit soort boodschappen zijn bedoelingen achteraf, benadrukt hij. „Voor mij is het gewoon een lang, theatraal gedicht over wat mensen zich allemaal in hun hoofd kunnen halen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/dichter-ingmar-heytze-debuteert-als-toneelschrijver-ik-dacht-dat-doe-ik-wel-even-a4142827
2022-09-22||Rutte antwoordt, vertrouwen in premier historisch laag||Premier Rutte begint zometeen rond 10.15 uur aan zijn eerste termijn, waarin hij alle vragen van de verschillende Kamerfracties over de begroting beantwoordt. Uit onderzoek van I&O Research in opdracht van NRC bleek eerder deze week dat Rutte IV extreem laag scoort op vertrouwen: 80 procent van de kiezers ziet het niet meer zitten. Premier Mark Rutte (VVD) krijgt van kiezers als rapportcijfer een 4,5 – in de zes jaar dat daar onderzoek naar wordt gedaan scoorde hij niet eerder zo laag. Nog maar drie op de tien Nederlanders zien hem als een betrouwbare premier, zeven op de tien Nederlanders vinden dat hij over zijn houdbaardheidsdatum heen is. Burgers zien de stijgende energieprijzen, gevolgd door de oorlog tussen Rusland en Oekraïne en de oplopende inflatie, als de belangrijkste crises van dit moment. Tegelijkertijd zijn ze ook het meest ontevreden over de manier waarop de regering omgaat met energieprijzen en inflatie, en dat geldt ook voor de krapte op de woningmarkt. Het illustreert precies waar het ongenoegen ligt. Kiezers, blijkt uit het onderzoek, vinden dat het kabinet geen visie en leiderschap toont. Ze missen ook daadkracht in het aanpakken van crises. Het is vandaag aan Rutte om de Kamer - en daarmee indirect de kiezer - ervan te overtuigen dat zijn kabinet nog toekomst heeft.  ||https://www.nrc.nl//nieuws/2022/09/22/rutte-antwoordt-vertrouwen-in-premier-historisch-laag-a4142826
2022-09-22||GroenLinks en PvdA willen dat prijsplafond ook gezinnen in oude huizen helpt||						We sluiten dit liveblog af. NRC deed verslag van de tweede dag van de Algemene Politieke Beschouwingen. Premier Mark Rutte (VVD) beantwoordde vragen van de Kamer.
					 						De tweede termijn is doorgaans vrij saai met het indienen van moties, maar kent deze keer veel opvallende momenten. Zo hield Denk-leider Farid Azarkan een emotioneel betoog over de manier waarop PVV-leider Geert Wilders tijdens de Algemene Beschouwingen opnieuw tekeer ging tegen de islam en daarmee een miljoen Nederlanders van islamitische afkomst. Azarkan haalt het artikel uit De Telegraaf aan waaruit Wilders citeerde en dat ging over de financiële problemen van de hoogbejaarde Alfredo (86) en Janine (84), die soms nog maar een banaan per dag kunnen eten. Azarkan wijst erop dat het bejaarde echtpaar hulp krijgen van hun islamitische buurvrouw Ines, die van alles voor ze regelt. Azarkan is het „spuugzat” dat Wilders moslims als Ines op deze manier wegzet. Azarkan krijgt een daverend applaus door geroffel op de bankjes van een groot deel van het parlement, en ook vrijwel alle bewindslieden in Vak K roffelen mee. Op Twitter spreken Kamerleden van „een indrukwekkend moment”: Azarkan haalt uit naar Geert Wilders #algemenebeschouwing 1/2@F_azarkan pic.twitter.com/TWmsQM00K1 — Politiek Direct (@PolitiekNL5) September 22, 2022   Premier Rutte lijkt Azarkan nog een persoonlijke boodschap te hebben gestuurd: 						Goed nieuws voor de Zeeuwen: de Westerscheldetunnel lijkt dan eindelijk tolvrij te worden. Dat op de enige autoweg die Zeeuws-Vlaanderen met de rest van Zeeland en Nederland verbindt tol wordt geheven is de lokale bevolking al jaren een doorn in het oog.  Wat ChristenUnie, SGP en CDA betreft komt daar in 2025 een einde aan. Eigenlijk zou de tunnel pas in 2033 tolvrij worden. Het coalitieakkoord maakte er 2030 van, maar ook de rest van de coalitie steunt het plan van de drie christelijke partijen. Daarmee is er een meerderheid voor het plan. In de Kamer leidt de aankondiging wel tot gefronste wenkbrauwen. Caroline van der Plas (BBB) meldt aan de interruptiemicrofoon dat zij met de SP óók aan een vergelijkbaar plan werkte, na een aangenomen motie van SP-Kamerlid Mahir Alkaya. Ze had de drie partijen gevraagd haar op de hoogte te houden, zegt ze, maar daar is niets van terechtgekomen.  „En dan wordt er één minuut voor het indienen van de motie snel aan mij gevraagd of ik wil mee tekenen”, zegt Van der Plas. „Ik vind dit niet netjes.” Van der Staaij ontkent dat het een spelletje is geweest: de coalitie ging om en wilde de motie aan de SGP gunnen, zegt hij. „Ik zou zeggen: doe mee.” Van der Plas steunt de motie alsnog, net als de SP. 						Minister van Financiën Sigrid Kaag (D66) verraste dinsdag op Prinsjesdag met de aankondiging bij Jinek dat ze volgend jaar met een ander koffertje naar de Tweede Kamer wil komen. Volgens Kaag is het tijd voor een „lichter en duurzamer model”. Het huidige koffertje, met daarin altijd de stapels stukken van de Miljoenennota, is in gebruik sinds 1964. Veel oppositiepartijen blijken zeer gehecht aan het koffertje. JA21-fractievoorzitter Joost Eerdmans kwam met een motie om het traditionele koffertje voor Prinsjesdag te behouden. Hij schrijft daarin dat „tradities soms zwaarder mogen wegen dan een lichte modegrill” en ook dat het „afdanken” van het koffertje „niet duurzaam is”. Onder de motie staan veel rechtse oppositiepartijen, maar tijdens het indienen bleek dat ook een aantal linkse partijen het voorstel wil steunen. Later vanavond wordt duidelijk welk advies premier Rutte - mede namens Kaag - over het vervangen van het koffertje geeft.
					  Whatever it takes, wilde Jesse Klaver vandaag van Mark Rutte horen, om het pleidooi van de premier te onderschrijven dat deze winter niemand die de energierekening niet meer kan betalen van het gas wordt afgesloten. Met enige aarzeling schaarde Rutte zich daarachter. Sinds het bekend worden van het prijsplafond zijn nogal wat twijfels gerezen. Wie valt er met zijn of haar verbruik nu precies onder, wie komt alsnog in de problemen? GroenLinks en de PvdA, die als eersten het voortouw namen voor een energieprijsplafond, komen daarom met een concrete voorzet om de hulp verder uit te breiden. De twee linkse partijen stellen voor „de volumegrens en het tariefplafond ruimhartig te kiezen”. Dat zou genoeg moeten zijn om ook gezinnen die groter zijn of in een oud huis wonen. Eerder bleek dat die groepen vaak boven het gemiddelde verbruik zitten en daarmee straks fors bij dreigen te moeten leggen, bovenop het prijsplafond. Dezelfde motie roept de regering op „rekening te houden met mensen die hun huis reeds hebben verduurzaamd oen daardoor een hoger elektriciteitsverbruik hebben”. Daarbij doelen Klaver en PvdA-leider Attje Kuiken op mensen die een warmtepomp geïnstalleerd hebben. Zij verbruiken door die investering geen gas meer, maar wel meer elektriciteit. Volgens een GroenLinks-woordvoerder is de coalitie voorstander van de motie.
					 						Vaste prik: PVV-leider Geert Wilders dient bij het openen van de tweede termijn van de Tweede Kamer een motie van wantrouwen in tegen het voltallige kabinet. Want, zegt Wilders, „het vertrouwen in Rutte en Kaag komt nooit meer terug”. De motie van wantrouwen is een geliefd politiek instrument van Wilders. Vóór vanavond had hij al zes moties van wantrouwen of afkeuring ingediend tegen het kabinet-Rutte IV. Tijdens Rutte III was de PVV (mede)verantwoordelijk voor 21 van de 54 ingediende moties van wantrouwen en afkeuring. Het lot van deze motie van wantrouwen zal niet anders zijn dan de moties die eraan vooraf gingen: er is geen enkel zicht op een Kamermeerderheid. 						De discussie die vorig jaar al domineerde bij het debat over de regeringsverklaring keerde zojuist terug: bezuinigt Rutte-IV op de zorg? SP-leider Lilian Marijnissen maakt Rutte dat verwijt en noemt expliciet de verpleeghuizen. De premier haalt het onlangs gesloten Integraal Zorgakkoord aan, waarin zorgministers Ernst Kuipers (D66) en Conny Helder (VVD) met de belangrijkste partijen in de zorg afspraken maakten over hervormingen de komende jaren. Voor die hervormingen, zoals het verplaatsen van zorg van het ziekenhuis naar de huisarts, trekt het kabinet de komende jaren juist miljarden extra uit, de zogenaamde ‘transformatiegelden’. Die hervormingen moeten vlak ná deze kabinetsperiode wel tot besparingen leiden, van 1,5 miljard euro per jaar. Daarmee wordt de groei de uitgaven geremd, de daadwerkelijke uitgaven van de overheid zullen daarna alsnog blijven stijgen. Rutte vindt daarom dat je niet van „bezuinigingen” kunt spreken. En de verpleeghuizen dan? Marijnissen sprak over „het loslaten” van de personeelsnorm. Dat zit zo: toen het kabinet-Rutte II ruim 2 miljard euro structureel in de verpleeghuiszorg investeerde, kwam er een strengere norm voor het aantal verzorgenden: er moesten minstens twee zorgmedewerkers op acht verpleeghuisbewoners komen. De afgelopen jaren is gebleken dat dit door het personeelstekort niet langer haalbaar en houdbaar is en daarom heeft minister van Langdurige Zorg Helder de norm versoepeld. Het kabinet ziet meer in het anders en slimmer inrichten van de ouderenzorg en wil ouderen ook beter ondersteunen zodat ze langer thuis kunnen blijven wonen. 						GroenLinks-leider Jesse Klaver wees vanochtend als eerste op debattrucjes die premier Rutte graag hanteert om lastige vragen te pareren. In een onderlinge discussie over details van het in te voeren prijsplafond op de energierekening markeerde Klaver eerst truc 1: „bluffen, overbluffen door met zo veel mogelijk technische details te komen”.  Nog geen minuut later betrapte Klaver de premier op een tweede trucje. „Je opponent tegen je aandrukken”.  Rutte zei dat hij met GroenLinks (en de PvdA) een compromis over dat energieplafond had gesloten. Klaver, die wel als eerste met het idee voor zo’n prijsplafond was gekomen: „We hebben helemaal niets afgesproken.”  Na de lunchpauze haalde Rutte eenzelfde truc uit bij SP-fractievoorzitter Lilian Marijnissen. Zij stelde kritische vragen over wat zij noemde het gebrek aan grip op arbeidsmigranten. Rutte’s eerste reactie: „Met dank aan Emile Roemer gaat dat nu een stuk beter.”  Roemer is Marijnissens voorganger als partijleider van de SP. Hij werd door het vorige kabinet aangesteld als hoofd Aanjaagteam Bescherming Arbeidsmigranten.  Emile Roemer als hoofd Aanjaagteam Bescherming Arbeidsmigranten in  de Haagse wijk De Laak, juli 2020. Foto Phil Nijhuis/ANP. 						Premier Mark Rutte (VVD) gaat nu snel door z’n antwoorden heen en leest veel voor van papier, tot irritatie van enkele linkse fractievoorzitters. De premier wijdt relatief weinig woorden aan de stikstofproblematiek en vergeet volgens Esther Ouwehand (Partij voor de Dieren) een vraag over een rechtszaak te beantwoorden waarin de Staat op de vingers werd getikt omdat omwonenden te veel stankoverlast van veehouderijen hadden ervaren. Rutte wil daar weinig over zeggen, omdat de Staat mogelijk nog in hoger beroep gaat. Ouwehand voelt zich niet serieus genomen en mist een serieuze toekomstvisie van Rutte op de landbouw.   Een volgend moment van irritatie gaat over de klimaatplannen. Het Planbureau voor de Leefomgeving constateerde deze week dat het kabinet nog ver is verwijderd van de eigen ambitie om de CO2-uitstoot over acht jaar met 55 procent te verlagen. GroenLinks en PvdA willen daarom dat Rutte IV nog dit najaar, in plaats van volgend voorjaar, besluiten neemt over hoe de klimaatdoelen sneller binnen bereik kunnen komen. Rutte zegt dat dit niet kan omdat een ambtelijke commissie nog met opties voor maatregelen moet komen en hij aan de bestaande proceudre voor de besluitvorming wil vasthouden. Klaver en Kuiken vinden het teleurstellend en zien in Rutte’s antwoord hun bredere kritiek op het kabinet bevestigd: Rutte IV schuift te veel moeilijke keuzes voor zich uit.
					 						Nederland zal Oekraïne „met alle middelen” helpen om de oorlog tegen Rusland te winnen. Dat zei premier Rutte in antwoord van een vraag die gisteren kwam van Jan Paternotte (D66) over wapensteun aan het belegerde land. „Rusland mag de oorlog niet winnen”, zei Rutte. „Poetin wil een groot-Russisch rijk herstellen, zijn waandenkbeeld.” Daarmee ondermijnt hij „de naoorlogse orde die we hebben opgebouwd” en „dan dreigt een nog veel grotere oorlog”. „Dit raakt onze veiligheid, vrijheid en welvaart direct.” Daarmee is dit „ook onze oorlog”, al zijn we „niet zelf in oorlog met Rusland”, zei Rutte, een uitspraak die hij al vaker deed. Paternotte drong er gisteren in de eerste termijn van de Kamer bij het kabinet op aan om snel, voor de winter valt en Rusland nieuwe troepen naar het front stuurt, extra wapensteun te verlenen aan Oekraïne. Rutte gaf daar een volmondig ‘ja’ op, maar hij zei niet wat Nederland precies bijdraagt. Het zou gaan om onder meer munitie en training van militairen. De Tweede Kamer wordt daarover vertrouwelijk geïnformeerd, omdat het gevoelige informatie is in oorlogstijd. Vredesonderhandelingen
Morgen spreekt de premier de Algemene Vergadering van de Verenigde Naties in New York toe, vertelde hij. Daar wil hij onder meer zeggen dat de steun en de aandacht voor Oekraïne niet mogen verslappen. Eenmansfractie Wybren van Haga interrumpeerde hem. Hij vindt dat het kabinet „een ongelooflijk risico” aan het nemen is. Door het sturen van pantserhouwitsers en andere wapens staan volgens hem „onze eigen slachtkracht en onze eigen veiligheid op het spel” en „er komt een moment dat we de facto wel echt in oorlog zijn”, zei hij. Van Haga vindt dat Rutte zich moet inzetten voor deëscalatie en vredesonderhandelingen. Maar volgens Rutte is het niet aan Nederland om daarover te beslissen. „De enige die erover gaat is president Zelensky en zijn team”, zei hij. 						Meerdere Kamerleden vroegen erom: help niet alleen burgers, ook bedrijven. Vooral kleinere, ‘energie-intensieve’ bedrijven zoals bakkers en zwembaden brachten ze onder de aandacht. Minister Micky Adriaansens (Economische Zaken, VVD) is al druk bezig met het bedenken van een regeling, zei premier Rutte.  Het kabinet wil zulke ondernemers graag helpen, benadrukte de premier. „Die bedrijven vallen anders om.” Tegelijk is de vormgeving „heel complex”, volgens Rutte, omdat de overheid niet zo gemakkelijk kan vaststellen of een bedrijf energie-intensief is of niet. „Je kunt niet de codes gebruiken die we in coronatijd gebruikten”, zei Rutte. Tijdens de coronalockdowns kregen bedrijven in onder meer de horeca en detailhandel de vaste-lastensubsidie TVL. De overheid bekeek aan de hand sectorcodes, bekend bij de Kamer van Koophandel, of een bedrijf daar recht op had. Vooral VVD-fractievoorzitter Hermans maande tot haast. „Ik realiseer me dat het ingewikkeld is. Maar als dat de reden is dat het niet gebeurt of vertraagt: dat zou ik niet acceptabel vinden.”

Premier Mark Rutte spreekt op de tweede dag van de Algemene Politieke Beschouwingen. Foto Bart Maat/ANP

 Premier Mark Rutte spreekt op de tweede dag van de Algemene Politieke Beschouwingen. Foto Bart Maat/ANP 						Pieter Omtzigt opent de discussie over de toekomstige energiestrategie. Hij beargumenteert dat Nederland is overvallen door de plotselinge onzekerheid rond gaslevering in Nederland. „Er moet een plan zijn, want we zijn gewoon verrast.” Zijn vraag: wat is de strategie van Nederland om leveringszekerheid ook in de toekomst te verzekeren? Premier Rutte erkent het belang van een toekomststrategie, maar vindt ook dat de huidige middelen en strategieën voldoende zijn. Je kan ook niet overal op plannen. „Er zijn natuurlijk altijd risico’s waardoor je overvallen kan worden, zoals de oorlog in Oekraïne nu.” Gert-Jan Segers (ChristenUnie) voegt daar later in het debat nog een belangrijke kanttekening aan toe. We worden nu wel onafhankelijker van Russisch gas (van 40 procent naar 8 procent, zegt Rutte), maar de gaslevering uit Azerbeidzjan naar de Europese Unie is verdubbeld. Dat is niet zonder gevolgen. De oorlog tussen Azerbeidzjan en Armenië laait de laatste maanden weer op. De angst van Segers is dat Azerbeidzjan zich gesterkt voelt door de toegenomen handel met de Europese Unie. „Het leidt tot geweld en doden.” Rutte zegt dat dit zeker meegenomen moet worden in afwegingen over gasinkoop. „Wat betekent zo’n afhankelijkheidsrelatie?” Volgens de premier is de Europese Commissie ermee bezig.
					 						In Brussel is er verontwaardiging over de verdediging van minister Jetten (Klimaat, D66) dat het prijsplafond op energierekeningen niet eerder ingevoerd kon worden door Europese regelgeving, schrijft onze Brusselse correspondent Clara van de Wiel. Niet alleen was het wél mogelijk - andere landen lieten zich immers niet tegenhouden - maar het was ook juist Nederland dat zich in Europese overleggen verzet tegen radicale marktinterventies.  Vorige week werd, samen met een trits andere vergaande voorstellen voor het ingrijpen in de energiemarkt, een extra aanbeveling toegevoegd. Daarin stelt de Commissie voor de bestaande regels nog wat uit te breiden door „gereguleerde prijzen onder de kostprijs toe te staan”. Op die laatste formulering lijkt Jetten zich in zijn verdediging te beroepen. Maar bronnen in Brussel bevestigen dat de ruimte er in de praktijk al veel langer was. In reactie op de energiecrisis spoort de Commissie lidstaten al een jaar aan zelf ruime compensatiemaatregelen te nemen, in het bijzonder voor ‘kwetsbare huishoudens’. De definitie daarvan is uiterst rekbaar, blijkt ook uit het feit dat Brussel tot nu toe geen lidstaat op de vingers tikte over te ruime of marktverstorende steun. Tot deze week zat Nederland in de achterhoede Nederland met betrekking tot ‘ruime compensatiemaatregelen’. Het steunpakket had een waarde van 0,7 procent van het eigen bbp – tegenover bijvoorbeeld 2,9 en 2,2 procent in respectievelijk Spanje en Frankrijk. Met het nieuw aangekondigde prijsplafond stijgt de Nederlandse positie rap en komt de steun neer op 2,8 procent van het bbp, vergelijkbaar met die in Duitsland.
					 						Gisteren groeide de kritiek vanuit energiezuinig Nederland op het prijsplafond voor energierekeningen. De kritiek kwam met name van warmtepompgebruikers. Die hebben het gevoel dat juíst duurzame energiegebruikers nu niet worden meegenomen in de overheidssteun. Waarom? Een warmtepomp heeft geen gas nodig om een huis te verwarmen. Het is een verwarmingssysteem dat elektriciteit gebruikt om warmte uit de lucht, bodem of het grondwater te halen. Het aantal warmtepompen in Nederland stijgt snel. In 2020 waren er zo’n 240.000 warmtepompen in Nederland. Niet alleen bij huishoudens, ook bij bedrijven. Het voordeel is: warmte is niet meer afhankelijk van gas. Het nadeel: je verbruikt meer elektriciteit. Aangezien het prijsplafond voor energierekeningen uitgaat van een gemiddeld verbruik, kan het zo zijn dat juist mensen met een warmtepomp minder gedekt zijn door het prijsplafond omdat ze bovengemiddeld veel energie gebruiken. Nilüfer Gündoğan (zelfstandig Kamerlid, voormalig Volt) vraagt zich af of het prijsplafond niet té generiek is. Mark Rutte: „We hebben het onder schot, maar we kunnen nog niet met zekerheid zeggen dat het gaat lukken.” Het kabinet moet later nog kijken of er een manier is om ook deze groep te beschermen. Vooralsnog is dat niet aan de orde.
					 						Het debat is bijna twee uur onderweg, en we zitten nog altijd in het staartje van de inleiding van de minister-president. Premier Rutte krijgt de kritiek dat het energieplafond eerder ingevoerd had moeten worden. Gisteren zei fractievoorzitter Sophie Hermans (VVD) daar nog over: „Had het sneller gekund en gemoeten? Ik denk dat het antwoord ja moet zijn.” De premier zegt vandaag wederom dat het niet eerder kón.  Hij houdt daarmee vast aan het argument dat minister Rob Jetten (Klimaat, D66) eerder gebruikte: een prijsplafond voor energierekeningen zou niet mogen van de Brussel: ongeoorloofde staatssteun. Tót 14 september in ieder geval, op die dag zou Brussel hebben bepaald dat het compenseren van energieprijzen wel kon. Gisteren tijdens de Algemene Politieke Beschouwingen merkte Jesse Klaver (GroenLinks) echter op dat uit de gesprekken die hij voor de zomer had gevoerd bleek dat het wél kon. En ook uit bronnen uit de Europese Commmissie zeiden tegen verschillende media dat een prijsplafond wél eerder mogelijk was. Al in oktober vorig jaar zou dat mogelijk zijn geworden. Frankrijk heeft daar toen gebruik van gemaakt.  Rutte vindt achteraf dat hij eerder had moeten overleggen in Brussel over een prijsplafond en de verruiming van mogelijkheden daartoe in de Europese regelgeving.
					 						De meeste interrupties in het eerste uur van het debat zetten vraagtekens bij het prijsplafond voor energierekeningen, dat het kabinet op de valreep vóór Prinsjesdag presenteerde. Attje Kuiken (PvdA) roept Rutte op het prijsplafond ‘goed te doen’. Jesse Klaver (GroenLinks) zegt: „Ik schrik van de uitwerking van het prijsplafond.” Omdat veel groepen in Nederland geen baat zullen hebben bij de maatregelen. Ook Sylvana Simons (Bij1) zegt dat veel mensen niet in het vakje van ‘normale, gemiddelde’ mensen vallen waarop de koopkrachtmaatregelen zijn gebaseerd en Geert Wilders (PVV) vraagt ongeduldig of er dit jaar nog meer komt „om mensen te helpen.” En ook Lilian Marijnissen heeft het over mensen in ‘tochtige tussenwoningen’ die niet beschermd worden. De Kamerleden refereren daarmee naar twee groepen die geen of weinig baat zullen hebben bij het prijsplafond. Ten eerste: kleine bedrijven en organisaties die veel energie gebruiken, zoals bakkerijen. En ten tweede: armere bevolkingslagen met een hoog energieverbruik. De reden dat deze laatste groep geen baat bij het prijsplafond is, is dat het prijsplafond tot een gemiddeld verbruik geldt. Daarboven betalen consumenten de marktprijs. Mensen die veel gas gebruiken en weinig verdienen kunnen daardoor alsnog in de problemen komen. Rutte zegt tegen Sylvana Simons dat ‘precisie’ heel moeilijk is als je 17 miljoen mensen wil helpen. Dan moet je het globaal houden. Ook geeft hij aan dat hij „zelf ook meer wil doen” dit jaar. Dit is echter wel een goed begin. Dan stapt Freek Jansen (FVD) naar de microfoon. Hij wil praten over de inbreng van zijn partijgenoot Thierry Baudet gisteren. Voorzitter Vera Bergkamp kapt hem snel af. Hij mag wel een vraag stellen: Sigrid Kaag heeft gezegd dat Baudet uitspraken deed „namens een dictator”, is Rutte het daarmee eens. Het antwoord is ja. Sterker nog: „Ik vond haar nog mild.” Lilian Marijnissen (SP): „Dat was weer het hoofdstuk van de dictators en de spionnen.” Terug naar de koopkracht.   Freek Jansen vervangt Baudet vandaag. Hij wil het weer over gisteren hebben. Bergkamp wil dat niet. Rumoer in het rechtervak in de zaal, met FvD en PVV. ‘Ssst’, zegt Bergkamp. ‘Ja wat ssssst’, wordt geroepen. — Lamyae Aharouay (@LamyaeA) September 22, 2022  						Gisteren liep het hele kabinet de Kamer uit omdat Thierry Baudet insinueerde dat minister van Financiën Sigrid Kaag (D66) een spion was. Kamerlid Wybren van Haga keurt de persoonlijke belediging af, maar vond het weglopen van het kabinet een politieke blunder. Ook vond hij dat VVD-minister Dilan Yesilgöz óók persoonlijke beledigingen uitte in haar HJ Schoo-lezing. Vooral het feit dat Van Haga zelf een „onwelriekende reuzel” werd genoemd, kon volgens het Kamerlid niet door de beugel.  Rutte vond dat Yesilgöz een goede toespraak had gehouden. Hij zou tegen Wybren van Haga willen zeggen: „Niet zo happen!” De Kamerleden slaan op hun tafels. De uitspraken van Baudet zijn iets anders volgens Rutte. Een kolossaal verschil. „Dit ging over alle grenzen”. En toen Kaag opstond „keken we elkaar aan en dachten we: we laten haar niet alleen vertrekken, dat doen we als team. Ik ben ontzettend blij dat we dat gedaan hebben”. Weer wordt er geroffeld.  Baudet is overigens niet aanwezig bij het debat vandaag, laat zijn woordvoerder weten via ANP. Zijn vrouw staat op het punt om te bevallen. Dat was ook de reden dat hij gisteren eerder mocht spreken. Zijn collega en FVD-Kamerlid Freek Jansen zal het woord in plaats van hem voeren, vandaag. Premier Mark Rutte en minister Sigrid Kaag (Financiën), aan het begin van dag twee van de Algemene Politieke Beschouwingen. Foto Bart Maat/ANP 						„Er is maar één uitspraak die de minister-president moet doen: whatever it takes”, zegt Jesse Klaver (Groen Links) tegen premier Mark Rutte in de eerste interruptie van de dag. Hij verwijst daarmee naar de uitspraak van Mario Draghi, destijds voorzitter van de Europese Centrale Bank, die zei alles te zullen doen om de euro te redden. Die drie woorden gaven hernieuwd vertrouwden en waren een keerpunt in de Eurocrisis. Tijdens het debat vandaag zeggen beiden Rutte en Klaver de woorden, toch zijn ze het oneens.
Mark Rutte zegt in reactie op Klaver dat er nog ruimte is voor maatregelen om de koopkracht te stimuleren. De plannen zijn nog niet af. De vroege woordenwisseling zet de toon voor de rest van het debat - het zal net zoals gisteren voornamelijk gaan om de koopkrachtmaatregelen in de begroting, en het later aangekondigde prijsplafond voor energierekeningen. Rutte begon zijn inleiding met Oekraïne en de „Russische agressie”. Daarvoor was er al inflatie, maar door de oorlog is die de „de pan uit gerezen”. Er is een „directe lijn” tussen de oorlog en de prijsstijgingen. Hij echoot daarmee wat zijn VVD-fractievoorzitter Sophie Hermans gisteren tegen Caroline van der Plas zei. Ook benoemt Rutte kort de maatschappelijke onrust in Nederland, als gevolg van de stikstofcrisis. Volgens Rutte gaat het ook over iets dieper liggends: een kloof tussen stad en platteland. Al voordat de inleiding van Rutte afgerond is, staan er vijf Kamerleden te wachten bij de interruptiemicrofoon. 						Premier Rutte begint zometeen rond 10.15 uur aan zijn eerste termijn, waarin hij alle vragen van de verschillende Kamerfracties over de begroting beantwoordt. Uit onderzoek van I&O Research in opdracht van NRC bleek eerder deze week dat Rutte IV extreem laag scoort op vertrouwen: 80 procent van de kiezers ziet het niet meer zitten. Premier Mark Rutte (VVD) krijgt van kiezers als rapportcijfer een 4,5 – in de zes jaar dat daar onderzoek naar wordt gedaan scoorde hij niet eerder zo laag. Nog maar drie op de tien Nederlanders zien hem als een betrouwbare premier, zeven op de tien Nederlanders vinden dat hij over zijn houdbaardheidsdatum heen is. Burgers zien de stijgende energieprijzen, gevolgd door de oorlog tussen Rusland en Oekraïne en de oplopende inflatie, als de belangrijkste crises van dit moment. Tegelijkertijd zijn ze ook het meest ontevreden over de manier waarop de regering omgaat met energieprijzen en inflatie, en dat geldt ook voor de krapte op de woningmarkt. Het illustreert precies waar het ongenoegen ligt. Kiezers, blijkt uit het onderzoek, vinden dat het kabinet geen visie en leiderschap toont. Ze missen ook daadkracht in het aanpakken van crises. Het is vandaag aan Rutte om de Kamer - en daarmee indirect de kiezer - ervan te overtuigen dat zijn kabinet nog toekomst heeft.
					||https://www.nrc.nl//nieuws/2022/09/22/rutte-antwoordt-kamer-op-tweede-dag-algemene-beschouwingen-a4142825
2022-09-22||Tussen de gehavende gezichten van gevangen soldaten zoekt een dochter haar vader||Op de dag dat president Poetin verordonneert dat er nog eens 300.000 Russische soldaten naar het front in Oekraïne moeten, en dat vrijwillige overgave of desertie bestraft zal worden met tien jaar cel, werden woensdagavond in Wend je lichaam naar de zon (NTR) de scherven geruimd die de vórige oorlog achterliet. Ai, ai, ai, kermt schrijfster Sana Valiulina zachtjes, kijkend naar bewegende beelden van Sovjet-soldaten, gevangen genomen door de Duitse vijand. Het is WOII. Ziet ze tussen al die gehavende, ouwelijke jongensgezichten dat van haar vader?  Gemobiliseerd in 1941, hij was 19. Gedropt als parachutist in vijandelijk gebied, met vliegangst en al. Die sprong is het begin van zijn odyssee die veertien jaar zal duren. Daarna  keert hij huiswaarts, trouwt, krijgt twee dochters, Sana is de jongste. Maar over wat hij in die jaren heeft meegemaakt, zal hij tot zijn dood zwijgen.  Dochters hebben lang niet altijd woorden nodig om hun vaders leed te voelen. Sana Valiulina weet als tienjarig meisje al dat haar vader is zoals hij is „door wat hij heeft doorgemaakt”. In de film die Aliona van der Horst met haar (en haar zus) maakte, zoekt ze het verhaal dat haar nooit is verteld. En dat levert een gedicht op van anderhalf uur. Weinig woorden, maar wat er wordt gezegd is raak en mooi. Uniek historisch beeldmateriaal van mannen die eerst soldaat gemaakt werden, toen krijgsgevangene en daarna werkslaaf in de goelags, Stalins strafkampen. De stem van haar vader horen we door voorgelezen fragmenten uit zijn brieven, zijn dagboek en  we zien  pentekeningen en geschilderde miniatuurtjes die hij al die jaren  vanuit de goelag stuurde aan een meisje dat hij nog nooit had ontmoet. Na zijn vrijlating  trouwde hij met haar. Russisch of Nederlands, weifelt Sana Valiulina aan het begin van de documentaire. Ze spreekt het allebei, ze woont al dertig jaar in Nederland, ze was 25 toen ze kwam. Om over haar vader te kunnen spreken kiest ze haar moedertaal, Russisch. „Ik wil dat hij me verstaat.” We zien haar turen naar de beelden van soldaten die zich voortslepen, de doden op een kar achter zich aan. Haar vaders gezicht ontwaart ze niet, maar ze herkent hem in de doodse blikken van al die mannen. Vijf miljoen Sovjet-soldaten zoals hij kwamen in handen van de Duitsers, het dreigement van opperbevelhebber Stalin ten spijt: krijgsgevangenschap diende vermeden te worden, desnoods ten koste van hun leven.   Hitlers manier om van die miljoenen krijgsgevangenen af te komen was om ze te laten verhongeren. In ruil voor eten liepen sommige soldaten over naar de andere kant om voor „das Vaterland” te vechten. Valiulina souffleert zachtjes de stomme beelden  van  overgelopen soldaten in vijandig uniform. Hun monden zeggen: „Heil Hitler.” Heeft haar vader toen soms ook  zijn land verraden?  Eindeloos zit Valiulina met haar zus in de trein op weg naar wat ze als kind zo mooi vond klinken: de Goelag Archipel. Toen de oorlog over was en de vijand was verslagen, commandeerde Stalin zijn „verdwaalde schaapjes” terug naar Moedertje Rusland. Van de 5 waren er nog 2 miljoen krijgsgevangenen over en zij werden direct bij thuiskomst als landverraders in veewagons naar straf -en werkkampen getransporteerd. Tien jaar zou haar vader daar verblijven. „Wie heeft wie verraden? Hij het vaderland, of het vaderland hem?”  De film is opgedragen aan al die mannen die daarna zwegen. „Als ouders sterven, blijven de kinderen achter als gevolg zonder oorzaak”, zegt Valiulina in de eerste paar minuten. Op het eind van haar reis stelt ze vast dat ze haar vader  heeft willen troosten. En dat lijkt gelukt. Gevolg heeft oorzaak gevonden. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/22/tussen-de-gehavende-gezichten-van-gevangen-soldaten-zoekt-een-dochter-haar-vader-a4142823
2022-09-22||Hongaarse premier Orbán pleit voor schrappen van alle sancties tegen Rusland||De Hongaarse minister-president Viktor Orbán wil alle Europese sancties tegen Rusland schrappen. Dat heeft hij woensdagavond gezegd binnen de partijmuren van Fidesz, meldde de Hongaarse staatsgezinde krant Magyar Nemzet. Een woordvoerder van de Hongaarse regering heeft het nieuws aan persbureau Reuters bevestigd. Volgens Magyar Nemzet wees Orbán op de hoge energieprijzen en de inflatie, als gevolg van de sancties. Die raken Europa harder dan Rusland, vindt de minister-president. Op zijn Facebookpagina schreef Orbán woensdag dat „de sancties uit Brussel Europa in een energiecrisis hebben gestort”. Om de energieprijzen „met de helft” te doen dalen, moeten ze daarom allemaal worden opgeheven. Dat zou ook de hoge inflatie ten goede komen, zei hij, en voorkomen dat Europa in een recessie belandt.  Het is niet duidelijk wat Hongaarse buitenlandminister Péter Szijjártó (Fidesz) in de nacht van woensdag op donderdag heeft gezegd tijdens een informele spoedvergadering van de 27 buitenlandministers van de EU. Volgens EU-buitenlandchef Josep Borrell toonden zij zich daar „unaniem” voorstander van extra maatregelen tegen Russische sectoren en individuen, in reactie op de door de Russische president Poetin afgekondigde gedeeltelijke militaire mobilisatie. Ieder sanctiepakket vereist unanimiteit. Op het vorige sanctiepakket, de olieboycot, bedong Orbán een uitzondering. Hongarije ligt recentelijk opnieuw overhoop met Brussel. Niet alleen toont het land zich een dissonant in de Europese eensgezindheid tegen Rusland, het hangt ook een miljardenstraf van de Europese Commissie boven het hoofd vanwege zorgen over corruptie en fraude. Zondag werd bekend dat het land 7,5 miljard aan Europese subsidies kan vergeten als het niet binnen een paar weken wijzigingen doorvoert die de rechtstaat ten goede komen — een nog nooit eerder door de Europese Commissie ingezette maatregel.||https://www.nrc.nl//nieuws/2022/09/22/hongaarse-premier-orban-pleit-voor-schrappen-van-alle-sancties-tegen-rusland-a4142822
2022-09-22||Alle beroepsgroepen hebben inmiddels een tekort aan personeel||De krapte op de arbeidsmarkt is in het tweede kwartaal van 2022 zo ver opgelopen dat alle beroepsgroepen een tekort aan personeel hebben. Dat meldt het Uitvoeringsinstituut Werknemersverzekeringen (UWV) donderdagochtend. Terwijl het aantal vacatures met 44 procent toenam, daalde het aantal mensen met een werkloosheidsuitkering met 31 procent. De krapte op de arbeidsmarkt was daardoor twee keer zo groot als een jaar eerder.  Het UWV berekent in de Spanningsindicator, die ieder kwartaal uitkomt, hoe groot de arbeidskrapte is in 92 verschillende beroepsgroepen. Die gelden inmiddels allemaal als krap of zeer krap. Waar begin dit jaar nog geen personeelstekorten waren voor reisbegeleiders, schilders en metaalspuiters, hulpkrachten in de bouw en chauffeurs, heeft de krapte halverwege het jaar ook deze beroepsgroepen bereikt. De tekorten waren in het tweede kwartaal het grootst bij ingenieurs, elektriciens, machinemonteurs, verpleegkundigen en softwareontwikkelaars. Het effect van de personeelstekorten op de Nederlandse economie is groot. Ook krijgen steeds meer mensen met de personeelstekorten te maken. Zo rijdt de NS met minder treinen, staan er al maanden lange rijen op Schiphol en moeten sommige bedrijven hun deuren sluiten. Belangrijke sectoren, zoals de zorg en het onderwijs, komen door aanhoudende tekorten aan verpleegkundigen en docenten in toenemende mate onder druk te staan.  Om vast te stellen hoe krap de arbeidsmarkt is, deelt het UWV het aantal openstaande vacatures door het aantal personen dat korter dan zes maanden een werkeloosheidsuitkering ontvangt. De vacatures worden in deze berekening gezien als de vraag, het aantal werklozen als het direct beschikbare aanbod. Hoe hoger het getal dat uit de deling komt, hoe hoger de spanning op de arbeidsmarkt én hoe hoger de tekorten voor werkgevers. Vanaf een score van 1,5, wat betekent dat er tien werklozen zijn voor elke vijftien vacatures, is er sprake van krapte in een beroepsgroep. Een score van 4,0 of hoger - één werkloze voor elke vier vacatures - geldt als zeer krap.  Het ziekteverzuim is wel afgenomen in de afgelopen maanden, blijkt uit cijfers van arbodiensten ArboNed en HumanCapitalCare. Het gemiddelde verzuimpercentage daalde van 4,5 procent in juli naar 4,0 procent in augustus 2022. Dat is vergelijkbaar met het gemiddelde verzuim in de maand augustus 2019, voor het uitbreken van de coronapandemie. Volgens de arbodiensten is het coronavirus nauwelijks nog van invloed op ziekmeldingen.   Wel zien de arbodiensten dat het verzuim wegens psychische klachten is toegenomen. Spannings- en burn-outklachten leiden tot ongeveer 10 procent meer uitval dan in augustus 2019. Nu personeelstekorten de druk opvoeren voor medewerkers, waarschuwen zij voor arbeidsuitval wegens een verhoogde werkdruk en stress. ||https://www.nrc.nl//nieuws/2022/09/22/alle-beroepsgroepen-hebben-inmiddels-een-tekort-aan-personeel-a4142821
2022-09-22||Rusland ruilt gevangenen Azovstal-staalfabriek voor Oekraïense vriend van Poetin||Uit het niets hebben Rusland en Oekraïne in de nacht van woensdag op donderdag de grootste gevangenenruil afgerond sinds het begin van de oorlog. Daarbij zijn bijna driehonderd mensen vrijgekomen, melden internationale persbureaus. Oekraïne kreeg onder meer drie commandanten terug die het laatste Oekraïense verzet in havenstad Marioepol leidden. De Russische president Vladimir Poetin kan zijn vriend Viktor Medvedtsjoek, een pro-Russische oligarch uit Oekraïne, weer in de armen sluiten. Getalsmatig betekent de gevangenenruil vooral een grote overwinning voor de Oekraïense moraal. In totaal zijn 215 Oekraïners vrijgelaten. De meesten van hen waren onderdeel van het laatste verzet in Marioepol. Dat werd, in de schijnwerpers van de internationale media, gepleegd vanuit de als fort functionerende Azovstal-staalfabriek. Toen het Oekraïense verweer in de zuidelijke stad was gebroken nam Rusland circa 2.500 Oekraïense militairen krijgsgevangen. Hoe het de rest van hen vergaat is niet bekend. Aan de andere kant van de deal — bemiddeld door Turkije en Saoedi-Arabië — staan 55 Russen en pro-Russische Oekraïners, maar ook de Oekraïense Kremlin-gezinde politicus Medvedtsjoek. De vriend van Poetin werd in april in een „gevaarlijke speciale operatie” door de Oekraïense geheime dienst SBU gearresteerd. Hij was sinds 2018 voorzitter van de grootste pro-Russische oppositiepartij. Een dag voor de Russische invasie twitterde hij nog dat alles wat de regering-Zelensky deed nadelig was voor Oekraïne en het Oekraïense volk.||https://www.nrc.nl//nieuws/2022/09/22/rusland-ruilt-gevangenen-azovstal-staalfabriek-voor-oekraiense-vriend-van-poetin-a4142820
2022-09-22||EU belooft nieuwe sancties tegen Rusland en meer wapens voor Oekraïne||De Europese Unie gaat nieuwe sancties instellen tegen Rusland. Dat hebben de 27 Europese ministers van Buitenlandse Zaken in de nacht van woensdag op donderdag besloten, meldt Josep Borrell, buitenlandchef van de EU. De sancties zijn nog niet uitgewerkt, maar moeten zowel verantwoordelijke individuen als belangrijke sectoren van de Russische economie raken. Ook wil Europa extra wapens leveren aan Oekraïne.  De maatregelen zijn een reactie op de gedeeltelijke mobilisatie van het Russische leger, die president Vladimir Poetin woensdag in een toespraak op tv afkondigde. Na de toespraak riep Borrell de 27 Europese ministers, die allemaal bijeen zijn in New York voor de Algemene Vergadering van de Verenigde Naties, samen voor een informele spoedvergadering. Daar spraken zij volgens Borrell „unaniem” hun steun uit voor extra maatregelen.  De nieuwe ronde sancties vormt het achtste sanctiepakket waarmee de EU Rusland straft voor de oorlog in Oekraïne en hoopt het land te verzwakken. Eerder is onder meer een olieboycot ingesteld en werden verschillende Russische banken afgesloten van het systeem voor internationaal betalingsverkeer Swift. Details over de nieuwe sancties en wapenleveringen wilde Borrell nog niet geven. Ook is het nog onduidelijk wanneer de sancties van kracht worden. Volgens Borrell zal dat „zo snel mogelijk” gebeuren. ||https://www.nrc.nl//nieuws/2022/09/22/eu-belooft-nieuwe-sancties-tegen-rusland-en-meer-wapens-voor-oekraine-a4142819
2022-09-22||Steeds meer kinderen gaan met honger naar school||1 op de 13 kinderen in Nederland groeit op in armoede. Nu de kosten stijgen en de energierekening alsmaar hoger wordt, zien scholen dat ouders voor lastige keuzes staan en meer leerlingen met honger naar school komen - vertelt onderwijsredacteur Frederiek Weeda. Wat kunnen scholen doen om deze kinderen te helpen? Lees ook het artikel dat Frederiek Weeda schreef over de toenemende armoede. ||https://www.nrc.nl//nieuws/2022/09/22/steeds-meer-kinderen-gaan-met-honger-naar-school-a4142818
2022-09-22||Touré hypnotiseert  op beats van Khruangbin||Vieux Farka Touré heeft genoeg aan vier of vijf noten voor een heel verhaal. De eerste zinderende snaaraanslagen van openingsnummer ‘Savanne’ wekken het melancholische verlangen terug naar de eerste keer dat je de Malinese blues hoorde. Tegelijk is er de wetenschap dat het nu anders wordt: nieuwer. De titel van de plaat is al net zo eenvoudig en vol belofte als die eerste noten: Ali. Hij eert zijn vader Ali Farka Touré, de  invloedrijkste gitarist van Afrika buiten Afrika. Eenvoud is ook wat Khruangbin biedt. De populaire Texaanse groep met een  goed gevoel voor mondiale groove heeft nog wel eens de neiging om te vervallen in arty muzak. Maar deze bijzondere samenwerking snijdt hout. Touré cirkelt kalm en vrijelijk met hypnotiserende spiralen. Een enkele keer is de bijdrage van Khruangbin te statisch (‘Ali Hala Abada’), maar op de beste momenten (‘Tamalla’) stuwen ze de zoon van de grootmeester tot prachtige nieuwe interpretaties.  Leendert van der Valk Blues Vieux Farka Touré & Khruangbin Ali 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/toure-hypnotiseert-op-beats-van-khruangbin-2-a4142757
2022-09-22||Column | Poetin kan veel beter ‘out of the box’ denken dan onze geopolitieke goeroes||Op de geboortedag van de Maagd Maria, een van de hoogtijdagen in de Russisch-orthodoxe Kerk, heeft president Vladimir Poetin zijn mannelijke onderdanen in eigen land een heldendood voorgespiegeld aan het front in „neonazistisch” Oekraïne en ons in het Westen gedreigd met kernwapens. Waarom fantaseert Poetin over een zondvloed? Omdat, zo zei hij in een toespraak op de verjaardag van Moeder Gods, de westerse wereld – ook wij in Nederland, getuige de solidariteit met Oekraïne die koning Willem-Alexander in de Troonrede vertolkte – nu al decennia niets anders najaagt dan het „verzwakken en vernederen” van Rusland. Oekraïne is voor Poetin een eerste idee-fixe. Daarom moet het soevereine buurland, dat de duizendjarige geschiedenis van het Russische Rijk verloochent, worden „gezuiverd”. Zijn tweede obsessie is dat „agressieve westerse elites” Oekraïne gebruiken als „bruggenhoofd” tegen Rusland. Mochten Nederland en andere bondgenoten het dus in hun hoofd halen om Oekraïne te blijven steunen met wapens, geld en goede woorden – de president sprak van „chantage met kernwapens” – dan zijn wij dus aan de beurt. Het uur U is genaderd. Hij gaat tegen al deze „barbaren” daarom niet alleen maar 300.000 reservisten in het veld brengen. Het Kremlin zal „alle middelen inzetten die het tot zijn beschikking heeft”, zei Poetin. „Ik onderstreep met álle middelen” en dat is „geen bluf”, herhaalde hij. Is deze boodschap in Nederland in volle omvang doorgedrongen? Ze sijpelt zeker door. Maar de meeste aandacht ging toch uit naar de gedeeltelijke mobilisatie, die Poetin met onmiddellijk ingang had afgekondigd. Dat het bij sijpelen blijft, heeft twee oorzaken. Ten eerste spoort de missive van Poetin niet met onze dominante redeneertrant. Hoewel in elke managementcursus wordt aangespoord ‘out of the box’ te denken, blijft het moeilijk om de Kremlin-manoeuvres te begrijpen. Al snel wordt Poetin afgeschilderd als irrationeel of, liever nog, als een sluwe vos die ons zand in de ogen strooit, terwijl hij eigenlijk een rationeel plan in de achterzak heeft. Vandaar dat gelouterde geopolitieke analisten de oorlog graag afschilderen als appendix bij het oeuvre van Von Clausewitz (1780-1831), Pruisisch generaal uit de tijd van het Weens Congres (1815). Zo schreef Luuk van Middelaar onlangs met strategische én poëtische brille: „Staat tegen staat. Je respecteert elkaar als gelijken en wilt winnen in een strijd op leven en dood. Toch kun je nadien met elkaar om tafel zitten, onderhandelen. Zoals boksers die elkaar binnen de ring kapot beuken, toch na afloop het glas heffen. De politieke vijand hoef je, zag ook Cicero al, niet als (moreel) slecht te beschouwen.” Probleempje voor de ‘realisten’ is wel dat Poetin in zero-sum games denkt. Ten tweede heeft het poetinisme, gedefinieerd als oorlogszuchtige ideologie die strijdt voor traditionele waarden en machtsverhoudingen, geduchte medestanders in Nederland. Twee maanden voor de invasie in Oekraïne peilde Instituut Clingendael dat 19 procent van de Nederlanders vindt dat Rusland zijn invloedssfeer moet kunnen behouden en 23 procent het een ‘goede zaak’ acht dat het zijn ‘nationale trots uitdraagt’. Die poetinfilie is oververtegenwoordigd bij de kiezers van FVD, PVV, JA21, BIJ1, BBB en SGP. Het is dan ook geen toeval dat PVV-leider Wilders bij de Algemene Politieke Beschouwingen uitdrukkelijk zei dat hij niet is „ingehuurd” om de westerse sancties tegen Poetin te steunen of Oekraïne te helpen en in één moeite door premier Rutte en de andere ministers als „tirannen” kwalificeerde. In reacties op de besluiten en dreigementen van Poetin klinkt door dat het tekenen van zwakte zijn. Dat klopt op zich. Het Kremlin stoot elke dag bondgenoten af en creëert even frequent nieuwe tegenstanders. Maar dat stemt niet per se gerust. Poetin kan veel beter ‘out of the box’ denken dan onze geopolitieke goeroes.||https://www.nrc.nl//nieuws/2022/09/22/poetin-heft-een-glas-op-de-zondvloed-a4142785
2022-09-22||Column | Is het koud thuis? Dan trek je gewoon een vest aan||Margaretha Schenkeveld (93), mijn oude hoogleraar Nederlandse letterkunde, heeft een brief ontvangen van Vattenfall. Haar energietarief gaat per 1 oktober omhoog. Of ze voor die tijd haar termijnbedrag wil aanpassen. „Ik kon op de site geen e-mailadres van ze vinden”, zegt ze tegen mij. „Opbellen lukte ook niet, de wachttijd is meer dan een uur. Dus heb ik een brief terug gestuurd. Maar daar krijg ik al twee weken geen antwoord op en nu wou ik je vragen” – ze kijkt me onzeker aan – „of ik jou een nieuwe brief mag dicteren. Ik denk dat ze mijn handschrift niet kunnen lezen.” „Wat is het probleem?”, vraag ik. „Of ik de bank zelf moet laten weten dat de incasso verhoogd wordt. Of doen zij dat?” Ze maakt zich vreselijke zorgen, zegt ze. Straks zit ze zonder gas en licht. Ze kan er ’s nachts  niet van slapen. Het is vrijdagmiddag halfvier en ik tik het nummer van de klantenservice in op mijn telefoon. Een computerstem meldt dat Vattenfall na drie uur  niet meer bereikbaar is. Chatten via WhatsApp kan wel en binnen een minuut krijg ik een bericht van chatbot Nina. „Hoi”, zegt ze.  Margaretha Schenkeveld woont alleen, in een huurflat in Buitenveldert, Amsterdam. Haar man is overleden en kinderen heeft ze niet. Neven en nichten die zich om haar bekommeren zijn er wel, maar moet ze hen hiermee lastigvallen? „Gelukkig”, zegt ze, „hebben we nu Nina.”  Nina wil weten of ze een Mijn Vattenfall-account heeft. „Account?” vraagt Margaretha Schenkeveld. „Wat is een account?” Intussen kijk ik naar de kladversie van haar brief. „Geachte directeur klanten”, staat erboven. De rest kan ik  niet ontcijferen. De letters marcheren als een colonne mieren over het papier. „Geen account”, stelt Nina vast. „Geef je  gegevens  door, dan kunnen mijn collega’s je snel helpen.”   Maandag eind van de ochtend hebben de collega’s van Nina nog niets gedaan en ik stap op de fiets naar Buitenveldert. Mijn oude hoogleraar zit naar de begrafenisdienst van Elizabeth te kijken – ‘God Save the Queen’ – en ik zet haar laptop aan, een nieuwe. De oude was gecrasht. Ja hoor, toch een account. Het maandbedrag is  een paar tientjes. Zo weinig? Dat kan toch niet waar zijn?            Natuurlijk is het waar. Margaretha Schenkeveld doet haar hele leven al een vest aan als het koud is in huis. Vriest het buiten, dan legt ze een wollen omslagdoek over haar knieën. Afwassen doet ze met de hand en voor die paar kopjes  gebruikt ze niet meer dan een drupje water. Koud. Ja mensen, deze vrouw was jong in de jaren dertig en veertig. Soberheid is voor haar volkomen vanzelfsprekend.      ||https://www.nrc.nl//nieuws/2022/09/22/kopjes-afwassen-met-een-drupje-koud-water-a4142810
2022-09-22||Goed geacteerd rouwdrama levert zware opening NFF op||Zielsgelukkig zijn ze, het jonge gezinnetje waarmee Zee van tijd opent. Er zijn grofkorrelige homevideobeelden van het lachende stel Johanna en Lucas (Sallie Harmsen en Reinout Scholten van Aschat) en hun vrolijke engelachtige zoontje Kai. En we zien ze zeilen over de Atlantische Oceaan, badend in de zon, omgeven door glinsterend water. Lucas benadrukt het nog eens terwijl ze met z’n drieën samen op het dek liggen: „En nu op pauze drukken en dan voor altijd dit.” Maar dan blijkt de vijfjarige Kai midden op zee verdwenen. Woensdagavond trapt de 42ste editie van het Nederlands Filmfestival af met Zee van tijd. Het is een van de 88 speelfilms, documentaires en korte films die de komende tien dagen in Utrecht in première gaan. De feestelijke openingsavond vindt dit jaar opnieuw plaats in de Stadsschouwburg, nadat twee keer werd uitgeweken naar de Kinepolis Jaarbeurs wegens coronamaatregelen. Het onderwerp van Zee van tijd, de verwerking van de dood van een kind, zet de toon voor de vier lange fictiepremières op het festival. De dood en rouw staan ook centraal in de drama’s Narcosis, Bo  en Femi. „Voor vrolijkheid moet je dit jaar bij de korte films zijn”, stelde programmeur Claire van Daal. Van de vier behandelt Zee van tijd, losjes gebaseerd op een waargebeurd verhaal, het onderwerp het meest rechttoe rechtaan. Flashforwards blikken al kort na de idyllische openingsmomenten vooruit naar een stekelige ontmoeting tussen het stel veertig jaar later. Maar het eerste deel van de film speelt begin jaren tachtig en gaat vooral over hoe hun relatie kraakt in de periode meteen na hun immense verlies. Het zijn goed gespeelde, maar soms wat plichtmatig en letterlijk aanvoelende scènes die uiteenlopende stadia van rouw verbeelden. Er is ontkenning: eenmaal terug in Nederland denkt Johanna regelmatig dat ze Kai ziet en dwaalt nachtelijk langs de Zeeuwse kust. Er is apathie, in beeld gebracht met gestaar naar ronddwarrelende pluisjes waarop het zonlicht weerkaatst. En er is woede: zoals wanneer Lucas een andere vader met kind ziet en onbesuisd met een hamer te keer gaat tijdens zijn baantje in de sloop.  Wat niet helpt, is dat de muziek de kijker  uitspelt wat-ie moet voelen.  Pas in het tweede deel lijken de personages meer van vlees en bloed te worden. Speelt mogelijk mee dat de hoofdpersonen in dat deel dichter bij regisseur Theu Boermans (1950) zelf staan? Veertig jaar na de fatale zeiltocht blijkt Lucas, nu gespeeld door Gijs Scholten van Aschat, een succesvol theaterregisseur. Hij werkt aan een afscheidsvoorstelling vol dans, een eerbetoon aan zijn jongoverleden zoon. Boermans zelf was jarenlang artistiek directeur van De Theatercompagnie en Het Nationale Toneel en regisseerde tientallen grote (repertoire)voorstellingen. Hij is ook de man achter grote producties als Soldaat van Oranje. Als film- en tv-regisseur maakte hij Goudenkalfwinnaars 1000 Rosen (1994) en  serie De Partizanen (1995). Elf jaar later regisseerde hij tv-drama De Uitverkorene. Ook Johanna (Elsie de Brauw) is in de film verder gegaan met haar leven, maar op een totaal andere manier. Gijs Scholten van Aschat en De Brauw lijken iets meer vrijheid te krijgen (of te nemen) met het materiaal. Er wordt af en toe geaarzeld in gesprekken, emoties voelen iets minder als een illustratie en meer als een spontane reactie. En waar het eerste deel, ondanks  de heftige gebeurtenissen, soms wat korter had gekund, is het bij het tweede deel haast jammer dat het conflict dat ontstaat tussen het voormalige stel niet nog wat dieper en langer wordt uitgewerkt. Zij zit er niet op te wachten dat pijnlijke herinneringen publiekelijk worden opgerakeld. De makers kiezen ervoor om dankzij een twist, halverwege de film, lichtheid in het verhaal te brengen. Het levert uiteindelijk een publieksvriendelijke, goed geacteerde en op de emoties inhakkende, maar weinig baanbrekende opening op. Voor dat laatste moet je dit jaar bij andere rouwdrama’s in Utrecht zijn. Drama Zee van tijd. Regie: Theu Boermans. Met: Reinout Scholten van Aschat, Gijs Scholten van Aschat, Sallie Harmsen, Elsie de Brauw. Lengte: 116 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/22/goed-geacteerd-rouwdrama-levert-zware-opening-nff-op-a4142769
2022-09-22||En wéér staat de school verkeerd||Opnieuw is er iets niet helemaal goed gegaan met de nieuwbouw van basisschool Tweemaster-Kameleon in het Zeeuwse Oost-Souburg. In mei bleek al dat het nieuwe schoolgebouw verkeerd om was gebouwd, 180 graden gedraaid, waardoor alle trappen verkeerd stonden en de kinderopvang uitkwam op de parkeerplaats. Deze zomer werd alles afgebroken en  andersom  weer opgebouwd. Maar woensdag bleek er opnieuw een probleem: de school staat enkele meters te dicht bij de straat.  Hoe dit heeft kunnen gebeuren? „Ja, dat willen we allemáál graag weten”, zegt Mirjam Jongejan, woordvoerder van de gemeente Vlissingen. „Maar de belangrijkste vraag nu is: hoe verder? De school staat niet waar-ie moet staan, dat is duidelijk. Maar hoe verkeerd hij precíés staat is nog in onderzoek. En ook wat  we eraan moeten doen.” Woensdag had de wethouder hierover een overleg met „een aantal partners van de bouw”, dat gaat donderdag verder. De gemeente maakte vorige week nog bekend dat de leerlingen van Tweemaster-Kameleon pas op z’n vroegst in april in hun nieuwe gebouw kunnen. Intussen verblijven ze  al anderhalf jaar in een noodgebouw. Aanvankelijk zouden ze na de kerstvakantie het nieuwe pand betrekken, maar of april wordt gehaald is nu ook onzeker. „De Wet van Murphy”, duidde de voorzitter van de koepel waar de school onder valt – Archipel Scholen – de situatie in lokale media. Bewoners van de Jan de Priesterstraat, waaraan de nieuwbouw staat, wachten rustig af. Ze werden woensdag per gemeentebrief  op de hoogte gesteld van de omissie. „Het scheelt”, zegt een 71-jarige bewoner, dat het „systeembouw” betreft. „Kwestie van bouten en moeren losdraaien en wegtakelen, zoals een Meccanohuisje.” De bouwvakkers, zag hij vanuit zijn raam, hadden   alle materialen aan de kant  gelegd en daarna de school weer keurig opgebouwd. In zes weken was de klus geklaard. „Zonder mopperen.” ||https://www.nrc.nl//nieuws/2022/09/22/en-weer-staat-de-school-verkeerd-a4142807
2022-09-22||Wat vindt NRC | Ook consument moet  stilstaan bij gevolgen van flitsbezorging||Een telefoon en een fiets. Meer is niet nodig om in Nederland aan de slag te gaan als maaltijdbezorger. De hongerige consument bestelt via de app eten en de dichtstbijzijnde fietskoerier wordt ingeseind om de bestelling per ommegaande aan huis af te leveren. Veel eenvoudiger wordt het niet.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Toch is er van alles aan de hand in deze bestelsector, onderdeel van een snel uitdijend netwerk van koeriersplatforms. Ze zijn de afgelopen jaren als paddenstoelen uit de grond geschoten, vanuit dezelfde filosofie als die van de flitskoeriers – boodschappen aan de voordeur, binnen minuten. Maar uit onderzoek van NRC is gebleken dat Uber Eats en Deliveroo in Nederland op grote schaal gebruikmaken van ongedocumenteerde maaltijdbezorgers, afkomstig uit tal van landen.   Om te kunnen werken omzeilen zij eenvoudig digitale controles van de platformen door legale, geregistreerde bezorgers te betalen om onder hun naam te werken. Ook maken bezorgers oneigenlijk gebruik van studentenvisa. De betrokken bedrijven kunnen niet of nauwelijks juridisch verantwoordelijk worden gesteld voor de illegale werkzaamheden; deze ‘spookrijders’ hebben immers geen vast dienstverband, maar werken op afroep, en de bedrijven stellen er via controles alles aan te doen om illegaal werk te voorkomen.   De Belastingdienst, de Arbeidsinspectie en de Immigratiedienst kennen de praktijken, maar kunnen er weinig aan doen, mede omdat de koeriers in de illegaliteit leven. Uiterst schrijnend is wel dat de Wet deregulering beoordeling arbeidsrelaties – waarin de positie van zzp’ers ten opzichte van een werkgever is geregeld – niet wordt gehandhaafd, zoals het kabinet zes jaar geleden al aankondigde toen de wet werd aangenomen.  De wildwesttaferelen rond de bezorgers passen naadloos in het tijdsbeeld van de razendsnelle opkomst van wereldwijde techbedrijven die zich met slimme algoritmes rechtstreeks – via de smartphone –  richten op de consumerende burger, van Airbnb tot Getir, van Gorillas tot Deliveroo. De ontwrichting  van bestaande bedrijfssectoren die de nieuwe platformen veroorzaken – en waar ze steenrijk van worden – hoeft niet per definitie te worden afgekeurd. Uiteindelijk doen ze niet meer dan ondernemen. Maar de nieuwe service gaat soms gepaard met illegaliteit, overlast, uitbuiting, oneerlijke concurrentie of een opzichtige informele economie. Daar zijn vragen over de wenselijkheid van deze ontwikkelingen niet alleen op hun plaats, maar ook noodzakelijk, ongeacht de vraag of de platformen al dan niet juridisch verantwoordelijk zijn voor dergelijke misstanden. Zo is het opmerkelijk dat Uber zijn ‘leveringspartners’ niet eens te woord wil staan op zijn eigen kantoor.  Moreel zijn zij wel degelijk medeverantwoordelijk voor misstanden die ontstaan bij de uitvoering van hun bedrijfsstrategie, zeker als ze ervan op de hoogte zijn. En dat geldt ook voor de consument. Niets weerhoudt de besteller van snelle boodschappen of flitsmaaltijden ervan zich goed te informeren over de manier waarop hun bestelling aan de voordeur is gekomen.  De vraag naar deze producten wordt uiteindelijk gecreëerd door de gebruikers. Zij kunnen zich ook afvragen of dit de manier is waarop zij willen leven. De rafelranden van de flitseconomie staan symbool voor de enorme focus op groei, op gemak en op snel geld maken. Maar de consument doet er goed aan, ook met het oog op potentiële slachtoffers van het systeem, stil te staan bij de vraag of dit soort misstanden en ontmenselijking hem dit gemak wel waard zijn. ||https://www.nrc.nl//nieuws/2022/09/22/ook-consument-moet-stilstaan-bij-gevolgen-van-flitsbezorging-a4142780
2022-09-22||Wat de driehoek  van Norma je leert||Op de dag dat ik de opera Norma van Vincenzo Bellini begin te repeteren met het orkest, belt mijn vriendin op. Ik heb haar al geruime tijd niet gezien, het gaat niet zo goed, hoor ik. Haar stem klinkt broos maar op mijn vragen gaat ze niet in. Tot slot vraagt ze beleefd naar de operaproductie op mijn werk. Maar ik weet verontrustend weinig over het verhaal te vertellen en wijk uit naar een weetje dat Maria Callas de hoofdrol meer dan tachtig keer gezongen heeft. Dan stel ik voor over een paar dagen samen te gaan eten. Ze is geen fan van de diva maar met elkaar aan tafel bijpraten vindt ze een goed idee.  De volgende dag in het orkest wijd ik me aan Bellini’s muziek. Maar de altvioolpartij boeit niet echt en terwijl de dirigent regelmatig met zijn stok boven het orkest bevriest wordt me duidelijk dat mijn adem vasthouden en goed opletten deze week belangrijker wordt dan de lenigheid van mijn vingers.  Naarmate de repetitie vordert drijft onze simpele begeleiding de dirigent het zweet op zijn lijf maar ik dwaal in gedachten af naar mijn vriendin en naar ons recente telefoongesprek. Bellini’s frasen bereiken me pas als het koor de onaanzienlijke orkestmaten welluidend verrijkt en de zangers de emoties aanzwengelen. Muziek en woorden galmen ineens samen in mijn snaren.  Het duizelt me van de coloratuurwedstrijd tussen Norma en Adalgisa, die liefde in haat transformeren en zich alle twee tegen Pollione keren. Maar een klassieke driehoek is het niet want de vrouwen worden elkaar onverwacht goedgezind en de man verliest.  Het restaurant is onverlicht, maar toch kan ik de ene traan in haar ooghoek zien glimmen. Met een melodieuze tongval zorgt ze voor een déjà vu in mijn hoofd waardoor haar stem zich al gauw tot klanken plooit. Haar man beduvelt haar al jaren met een collega. Wil je hem verlaten? vraag ik onthutst en probeer niet aan Norma, Adalgisa en Pollione te denken.  Mijn stotterende troostzinnen, vergelijkbaar met de nietszeggende altvioolpartij van vanochtend, interesseren haar weinig. Ze weet het niet verder en bestempelt haar driehoeks-mare tot een hedendaags verschijnsel.  Verdorie, waarom heb ik haar niets over het libretto van Norma verteld? In een laatste poging vraag ik haar morgen naar de uitvoering te komen. Maar nee, ze vindt opera ouderwets en te ver van het leven staan.  ||https://www.nrc.nl//nieuws/2022/09/22/wat-de-driehoek-van-norma-je-leert-a4142772
2022-09-22||Opinie | Gasprijzen||Vorige week overleed onze lieve hond. Veel verdriet, hij was tien jaar onze trouwe vriend. We beleefden zijn laatste dagen intensief samen. We besloten hem te laten cremeren. Paar dagen na het inslapen een telefoontje van het dierenuitvaartcentrum. Na veel lieve troostende woorden en medeleven kwam  de  vraag: vanwege de hoge gasprijzen moest het crematorium ook kosten besparen. Of we er moeite mee hadden of er een klein knaagdiertje gelijk mee de oven in ging. De hoopjes as zouden strikt gescheiden blijven. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/22/gasprijzen-a4142771
2022-09-22||Editors overgoten met beats en samples||Frontman Tom Smith benadrukt het graag: zijn band Editors,  groot geworden in  meeslepende meezingrock, houdt van een verrassingseffect. De bandsound verschiet per album van kleur. Op In Dream (2015) en Violence (2018) waren er al genoeg hints, maar nu Benjamin John Power (producer Blanck Mass)  als volwaardig lid is toegetreden is de indierock officieel overgoten met  beats, synths en samples. Positief? Alleen als je van een verschroeiend harde elektro-industriële sound houdt. Want het is een ontwikkeling die op EBM – de titel hint naar de eerste golf ‘electronic body music’ – vrij wezenloos aanvoelt. Wat een opgefokt en volgestopt opjagen is dit, track na track. Het vlakke computergestuurde stampwerk vreet tekst of songstructuur op. Een jachtig ‘Picturesque’ vol synthgeweld of dat dystopische ‘Strawberry Lemonade’, wat moet je er mee? Dan zijn melodische bangers als ‘Vibe’ of ‘Karma Climb’ nog prima clubnachtopwarmers.  Rock Editors EBM 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/editors-overgoten-met-beats-en-samples-a4142759
2022-09-22||Debuut van Jockstrap is zoet en angstaanjagend||Jockstrap, oftewel twee Britse, 24-jarige elektronicafreaks, debuteert met een album dat zowel honingzoet is als angstaanjagend. Te midden van een storm aan arpeggio’s, drums als holle boomstammen en buitenaardse blieps geeft het duo net genoeg melodische houvast om het experiment te kunnen volgen. De muziek op album I Love You Jennifer B is niet makkelijk te plaatsen en dat is aantrekkelijk. Binnen de tien nummers hoor je een veelvoud aan stijlen, voor enkele maten, dan komt een volgende. Het is de stem van Georgia Ellery die de onrust verzacht. Haar stem kan alles, hij balanceert op navrante noten, klinkt meisjesachtig of geschoold, koert of declameert. ‘Greatest Hits’ betovert door de helium-hoge zang, de elektro-riffs van Taylor Skye en de echoënde basdrum die ontleend is aan Jamaicaanse dub. De ruis en houtje-touwtje-kwaliteit van de opnamen passen bij dit ondoorgrondelijke tweetal, dat ook nog wijsheden strooit als: ‘Grief is just love with nowhere to go’. Elektro Jockstrap I Love You Jennifer B ●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/debuut-van-jockstrap-is-zoet-en-angstaanjagend-a4142755
2022-09-22||Soundtrack van duistere zelfkantkroegen||Nee, dit is geen glorieuze terugkeer van Queens of the Stone Age. Maar het had zomaar gekund. Want de heerlijk beukende opener waarmee The Afghan Whigs het negende album aftrapt, ‘I’ll Make You See God’, heeft een gedreven tempo dat we niet gewend zijn van de Amerikaanse veteranen. De band onder leiding van mopperkont en misantroop  Greg Dulli eiste met eigenzinnige soulgrunge op het meesterwerk Gentlemen (1993) een eigen plek op in de indierock – maar kon het succes nooit echt bestendigen. How Do You Burn? weet de oude hoogtijdagen soms te evenaren, maar lang niet altijd. Daarvoor is de plaat te grillig en de hoogdravende Coldplay-kitsch uit ‘Catch a Colt’ (gillende synthesizers, megalomane achtergrondzang) te onuitstaanbaar. Gelukkig hoor je in ‘Please, Baby, Please’ weer dat Dulli eigenlijk een soulcrooner is  en lijkt ‘Jyja’ een soundtrack uit zelfkantkroegen die het daglicht niet kunnen verdragen. Rock The Afghan Whigs How Do You Burn? 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/22/soundtrack-van-duistere-zelfkantkroegen-a4142756
2022-09-22||Slowcook groenteragout||Verhit 2 eetlepels olijfolie in een grote pan op matig vuur. Fruit de ui, bleekselderij, wortels en knoflook 6 minuten; roer af en toe. Voeg de courgettes, paprika en kappertjes toe met de andere 5 eetlepels olie. Fruit 20 minuten, tot de groenten geslonken zijn en wat kleur krijgen. Roer af en toe zodat ze niet aanbranden en zet indien nodig het vuur wat lager. Blus af met de wijn en schraap met een houten lepel alles los van de bodem van de pan. Voeg de sojasaus, groentebouillon, tomaten uit blik en laurierblaadjes toe. Breng op smaak met zout en peper. Roer goed, zet het vuur laag, leg het deksel op de pan en laat 2,5 uur of langer zacht koken; roer af en toe door. Breng als je gaat eten een grote pan gezouten water aan de kook en kook de pasta volgens al dente. Giet de pasta af, bewaar een beker van het kookwater, en laat de pasta terug in de pan glijden. Voeg de spinazie toe aan de pasta en zoveel ragout als je wilt, hussel alles met een tang door elkaar en voeg een scheutje kookwater toe. Vries de rest van de ragout in. Besprenkel rijkelijk met olijfolie en verdeel de pasta over 4 borden. Scheur de burrata en het basilicum in stukjes, verdeel ze erover en breng op smaak met lekker veel versgemalen zwarte peper. Voor 12 porties: 3 blikjes romatomaten van 400 g Opdienen met: David Frenkiel & Luise Vindahl: Quick + Slow. Becht, 256  blz. Prijs: 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/22/thuiskok-slowcook-groenteragout-a4142751
2022-09-22||In het midden||Horizontaal: 1.  Standjes 5.  Op twee na grootste plaats van Zeeland 9.  Zijn schil is simpel 11.  ‘__ wil dat podcastduo valse beweringen over Van Dissel rechtzet’ 12.  Frankie die Rawhide zong  14.  Aanslagtraining 16.  __ Staal, Groningse bard 17.  Kanaaltje in Brugge 21.  Smit of Vloeimans 22.  Past voor paard of patat 24.  Ziekelijk opgewekt 26.  Digitale maatstaf van formaat 27.  Groene plek 28.  Alleen geschreven taal 29.  ‘__ in greep van groeiend protest tegen hidjab’ 30.  Streng haar zonder krullen Verticaal   1.  Tegenstander van Nederland 2.  __uit! 3.  Sportlui die op hun geluk vertrouwen 4.  Aangereikt papier 5.  Sportterrein 6.  Ewing __ 7.  Globaal gezien een cirkel 8.  Appje avant a lettre 10.  „__ ‘ontvriendt’ Chinese provincie vanwege mensenrechtenschendingen” 13.  Roofvogel 15.  Slurfjes 18.  Koorzangen 19.  Geld voor 3 verticaal 20.  Past voor ogen of worst 23.  Nauw 24.  Groningse groet 25.  Inlichtingendienst Oplossing puzzel 21 september.  Horizontaal: 1. SPANGA 6. ZEGE 9. ELEANOR 10. MORITZ 11. WEKE 13. OHMS 15. ADER 19. EL AL 20. IRON 21. RENO 22. USANCE 23. ENTENTE 24. SONS 25. ERWTEN   Verticaal: 1. SOMBRERO‘S 2. AFRIKANEN 3. GETOB 4. ALZHEIMER 5. MARSROUTE 6. ZOWAT 7. EREDIENST 8. EVERGREEN 12. KEN 14. MGR 16. IJLE 17. SLONS 18. ONSER   In het midden: RIJKSBEGROTING  ||https://www.nrc.nl//nieuws/2022/09/22/in-het-midden-a4142749
2022-09-22||Sudoku van donderdag 22 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/22/sudoku-a4142740
2022-09-22||Zelensky eist tegenover VN &#8216;eerlijke bestraffing&#8217; van Rusland||De Oekraïense president Volodymyr Zelensky heeft woensdag tegenover de Algemene Vergadering van de Verenigde Naties in New York geëist dat Rusland een „eerlijke straf” krijgt voor de invasie van Oekraïne. Dat zei hij in een videoboodschap, melden internationale persbureaus. „Er is een misdrijf gepleegd tegen Oekraïne en wij eisen een eerlijke bestraffing” van Rusland, zei Zelensky, die als enige leider toestemming kreeg om de VN virtueel toe te spreken. Hij riep op tot de vorming van een speciaal tribunaal. Zelensky presenteerde in zijn rede een vredesplan van vijf punten, waaronder naast bestraffing van Russische agressie ook onder meer herstel van de Oekraïense veiligheid, territoriale integriteit en veiligheidsgaranties. Hij verwierp met klem de suggestie dat Oekraïne een neutrale status zou moeten aannemen. Bestraffing is „het eerste punt van onze vredesformule”, zei Zelensky. „Bestraffing van het misdrijf van agressie. Bestraffing van de schending van grenzen en territoriale integriteit. Die bestraffing moet er zijn totdat de internationaal erkende grens is hersteld.” Hij sloot uit dat er duurzame vrede kan komen „op een andere basis dan de Oekraïense vredesformule”. Veel delegaties bij de Algemene Vergadering gaven Zelensky een staande ovatie na zijn toespraak. De Russische delegatie bleef zitten. ||https://www.nrc.nl//nieuws/2022/09/21/zelensky-eist-tegenover-vn-eerlijke-bestraffing-van-rusland-a4142817
2022-09-22||Staatssecretaris Van der Burg: Russische deserteurs worden niet teruggestuurd||						Dit blog over de oorlog in Oekraïne is gesloten. 						Reddingswerkers hebben 436 lichamen geborgen die zijn opgegraven uit een massagraf in de buurt van de Oost-Oekraïense stad Izjoem. De meeste lichamen vertonen sporen van geweld. Dat schrijft Oleh Synjehoebov, de gouverneur van de provincie Charkov, vrijdag op Telegram. 21 van de lichamen zouden van militairen zijn, de rest van burgers.  Synjehoebov beschrijft de staat van de lijken: ze hebben touwen om hun nek, vastgebonden handen, gebroken ledematen en schotwonden. Mannenlichamen zijn aangetroffen met geamputeerde genitaliën. Aan dertig lichamen zou te zien zijn dat ze gefolterd zijn. „Dit alles is het bewijs van de verschrikkelijke martelingen waaraan de bezetters de inwoners van Izjoem onderwierpen.”  Er zouden nog drie massagraven in de buurt van Izjoem liggen, schrijft Synjehoebov, in andere bevrijde steden in de regio. „Alle misdaden van de bezetters zullen worden gedocumenteerd en de schuldigen zullen boeten voor wat ze hebben gedaan.” Halverwege bevrijdde het Oekraïense leger Izjoem, dat sinds april in Russische handen was geweest.  Uit een massagraf in de Oost-Oekraïense stad worden lichamen geborgen.  Foto Evgeniy Maloletka/AP 						De recente speech van de Russische president Poetin, waarin hij een gedeeltelijke mobilisatie afkondigt en met nucleaire wapens schermt, is volgens Mark Rutte een teken van zwakte. Dat zegt de premier van Nederland in een toespraak aan de Algemene Vergadering van de Verenigde Naties. „Hij is zijn eigen oorlog aan het verliezen, en dat weet hij zelf ook. Daarom klampt hij zich vast aan zijn krankzinnige verhaal vol leugens en misleiding. Zijn woorden zijn bedoeld om te intimideren, maar ze laten ons koud.” Wat hem niet koud laat, zei Rutte, is het lijden van Oekraïne. „En eerlijk gezegd ook het lijden van de Russische burgers die tegen hun wil in het gevecht worden meegesleept.” Hij riep alle VN-lidstaten op om de oorlog te veroordelen. In een noodbijeenkomst in maart deden 141 van de 193 landen dat. In de toespraak stond de premier ook stil bij de door Rusland neergeschoten vlucht MH17. „Wij weten uit ervaring dat het een lang en moeizaam proces is om internationale rechtvaardigheid te bereiken.” Daarom beloofde Rutte dat Nederland zich ook zal inzetten om in Oekraïne bij te dragen aan de berechting van de verantwoordelijken voor misdaden als in de Oekraïense stad Boetsja. Als voorbeeld noemde hij het forensisch team dat Nederland naar het gebied heeft gestuurd. 						Russen die naar Nederland komen om in hun eigen land de dienstplicht te ontlopen, worden „zeker niet” teruggestuurd. Dat heeft staatssecretaris Eric van der Burg (Asiel en Migratie, VVD) vrijdag gezegd bij de inloop van de ministerraad, bevestigt zijn woordvoerder na berichtgeving van ANP. Russische dienstplichtigen tussen 18 en 27 jaar hoeven zich in Nederland in ieder geval tot het eind van het jaar niet te melden om asiel aan te vragen. Mogelijk wordt de stop op asielbesluiten bij Russische deserteurs na 1 januari verder verlengd, zegt de woordvoerder, maar daar is nog geen besluit over genomen. Veel hangt af van hoe de situatie zich ontwikkelt. „De hamvraag is wat er gebeurt als mensen worden teruggestuurd: worden ze met open armen ontvangen, of lopen ze gevaar?”  De Immigratie- en Naturalisatiedienst (IND) heeft tot nu toe nog geen Russische deserteurs zien langskomen. Sinds het begin van de oorlog hebben 83 Russen in Nederland asiel aangevraagd, blijkt uit cijfers van de dienst. De stichting Vluchtelingenwerk zegt ook tegen NRC nog geen effect te zien van de gedeeltelijke mobilisatie die de Russische president Vladimir Poetin deze week aankondigde, „maar dat kan volgende week anders zijn.” 						Functionarissen van het Amerikaanse ministerie van Buitenlandse Zaken sturen al „enkele maanden” „consistent” berichten naar Moskou om te waarschuwen voor de ernstige gevolgen die de inzet van een kernwapen zou hebben. De Amerikaanse krant The Washington Post schrijft dat vrijdag op basis van anonieme bronnen uit het regeringsapparaat. De communiqués achter de schermen suggereren dat wél nog een zogeheten diplomatiek ‘backchannel’ bestaat tussen de twee overheden, anders dan eurocommissaris Frans Timmermans deze vrijdag in een interview met NRC stelt. De anonieme bronnen willen niet vertellen wie precies de boodschappen aftekent. Wel hebben ze The Washington Post willen informeren over de algemene inzet van de communicatie: Poetin en zijn regering moeten worden gemaand geen kernwapens in te zetten. Al langer maken experts in de Verenigde Staten zich zorgen dat volgens de Russische doctrine zogeheten ‘tactische kernwapens’ - nucleaire wapens met een lichtere lading - als acceptabele middelen in een oorlog worden beschouwd. Zeker gezien Poetins verklaringen afgelopen week, zoals over de oproep en mobilisatie van reservisten voor de bescherming van (geannexeerd) Russische grondgebied. Daarnaast onderstreepte voormalig president Dmitri Medvedev dat Rusland „elk Russisch wapen” inclusief de traditionele strategische kernwapens en nieuwere systemen zoals hypersonische wapens, kan inzetten. De Amerikaanse communicatie richting Moskou rijmt met de publieke verklaringen van president Joe Biden. Zo stelde hij deze week, gevraagd naar zijn reactie op de taal van Poetin: „Doe het niet, doe het gewoon niet.” Woordvoerders van de Amerikaanse regering hebben sinds de Russische invasie van Oekraïne in februari meermaals publiekelijk gewezen op de dreigementen van Poetin en diens medestanders. Die referenties werden in het verloop van de oorlog steeds explicieter. Tegelijkertijd stellen Amerikaanse ambtenaren dat geen daadwerkelijke signalen van verdere gereedstelling van het Russische kernwapenarsenaal werden opgepikt.  Naast de algemene waarschuwingen aan Russisch adres om geen kernwapenarsenaal in te zetten - dat zou dan voor het eerst worden gedaan sinds 1945 - bevatten de Amerikaanse verklaringen geen toespeling op wat een mogelijke militaire reactie. Met die ‘ambiguïteit’ zouden de ambtenaren onzekerheid willen zaaien over de Amerikaanse militaire reactie op een eventuele kernwapenaanval, om daarmee de Russische legerleiding verder te laten afzien van zo’n aanval.  						Een onderzoekscommissie van de mensenrechtenraad van de Verenigde Naties concludeert dat er in Oekraïne oorlogsmisdaden zijn gepleegd. Dat melden internationale persbureaus vrijdag. De onderzoekers richtten zich op vier regio’s: Kiev, Tsjernihiv, Charkov en Soemy. De onderzoekscommissie bezocht in totaal 27 plaatsen, graven en detentie- en martelcentra in Oekraïne en sprak 150 slachtoffers en getuigen. Ze spraken onder meer slachtoffers bij wie in gevangenschap elektrische schokken werden toegediend en die zich gedwongen moesten uitkleden.  „We werden overdonderd door het grote aantal executies dat had plaatsgevonden in de gebieden die we bezochten. De commissie onderzoekt momenteel soortgelijke sterfgevallen in nog zestien plaatsen,” zei voorzitter van de onderzoekscommissie Erik Mose. De onderzoeker zei ook twee incidenten te hebben onderzocht waarin Russische militairen door Oekraïense strijdkrachten zijn mishandeld. Een nog onbekend aantal Russische soldaten is schuldig bevonden aan onder meer seksueel of gendergerelateerd geweld, waarvan de slachtoffers tussen de 4 en 82 jaar zijn.  						Het woensdagavond uitgezonden satirische filmpje over referenda van televisiepresentator Arjen Lubach is binnen anderhalve dag al vele miljoenen keren bekeken. Het satirische televisieprogramma De avondshow met Arjen Lubach bespot in het item Referendum for all Russians: do you want to join Holland? de dinsdag uitgeroepen schijnreferenda in door Rusland bezette Oekraïense gebieden. Volgens persbureau ANP heeft het filmpje via een tweet van RTL Nieuws-correspondent Olaf Koens ook Russische kijkers bereikt. Alleen al via dat bericht is het ruim een miljoen keer bekeken. Ook Belgische media berichten over het filmpje. „Hij [de Russische president Vladimir Poetin] regelt een referendum in een land dat niet van hem is, dat kan niet?! En als het wel kan, dan kunnen wij dat ook”, zegt Lubach ter introductie van het item waarin Russische burgers worden uitgenodigd om in een referendum te kiezen voor aansluiting bij Nederland. Wat Poetin ze namelijk niet vertelt, is volgens de makers dat „Rusland van origine bij Nederland hoort”. De Russische stem zegt dat het „tijd” is om „ons te verenigen”. „Onze koning Willem IV is ook jullie koning.” Het is dan ook „geen toeval dat Poetins dochter jaren in Voorschoten heeft gewoond”.  Het is niet de eerste keer dat een item van Lubach internationale aandacht krijgt. Dit gebeurde in 2017 ook met het item America First, Netherlands Second, waarin hij de spot dreef met de beroemde ‘America First’-uitspraak van oud-president Donald Trump. Die video werd tientallen miljoenen keren bekeken.  						In de bezette Oekraïense regio’s Loehansk, Donetsk, Cherson en Zaporizja beginnen vrijdag schijnreferenda over annexatie door Rusland. De vier regio’s vormen tezamen zo’n 15 procent van het Oekraïens grondgebied. De referenda duren tot en met dinsdag.  Pro-Russische bestuurders in deze regio’s kondigden afgelopen dinsdag referenda aan die volgens hen moeten laten zien dat de bezette gebieden bij Rusland willen horen. De plannen werden door onder meer de Amerikaanse president Joe Biden, VN-secretaris-generaal António Guterres en de Franse president Emmanuel Macron bekritiseerd. De uitslagen van de referenda vinden ze ongeldig en de eventueel daaropvolgende annexatie illegaal.  Eerder deze maand begon Oekraïne een tegenoffensief waarmee het meerdere bezette plaatsen in het oosten heroverde. De schijnreferenda en de woensdag door de Russische president Vladimir Poetin uitgeroepen gedeeltelijke mobilisatie worden door analisten toegeschreven aan Russische paniek over de Oekraïense heroveringen.  Escalatie
Annexatie van de vier regio’s door Rusland kan leiden tot verdere escalatie in de oorlog. De Russische president Vladimir Poetin waarschuwde eerder deze week „alle beschikbare middelen” te gebruiken „onze mensen” te beschermen. Plaatsvervangend hoofd van de Russische Veiligheidsraad en oud-president Dmitri Medvedev zei deze week „alle wapens, inclusief strategische kernwapens” te kunnen gebruiken om geannexeerde territoria mee te verdedigen.  Oekraïense autoriteiten vergelijken de uitgeroepen referenda met die in de Krim in 2014, waarmee Rusland de annexatie van dat gebied meent te hebben gerechtvaardigd. De uitslag hiervan – ten gunste van de Russen – is internationaal echter niet erkend.  Volgens de Organisatie voor Veiligheid en Samenwerking in Europa (OVSE), die toezicht houdt bij verkiezingen, zullen de resultaten van de huidige schijnreferenda ook geen rechtsgeldige resultaten opleveren. Zo ontbreken volgens de organisatie onafhankelijke waarnemers. Ook is een groot deel van de vooroorlogse Oekraïense bevolking uit de bezette gebieden gevlucht, waardoor de resultaten gelden als niet representatief. Hierdoor stemmen de schijnreferenda volgens de OVSE niet overeen met internationale normen.

Mensen steken een straat over bij een reclamebord met de tekst „Hoe krijg ik een Russisch paspoort?”, voorafgaand aan het schijnreferendum in de bezette regio Loehansk. Foto AP

 Mensen steken een straat over bij een reclamebord met de tekst „Hoe krijg ik een Russisch paspoort?”, voorafgaand aan het schijnreferendum in de bezette regio Loehansk. Foto AP 						De Hongaarse minister-president Viktor Orbán wil alle Europese sancties tegen Rusland schrappen. Dat heeft hij woensdagavond gezegd binnen de partijmuren van Fidesz, meldde de Hongaarse staatsgezinde krant Magyar Nemzet. Een woordvoerder van de Hongaarse regering heeft het nieuws aan persbureau Reuters bevestigd. Volgens Magyar Nemzet wees Orbán op de hoge energieprijzen en de inflatie, als gevolg van de sancties. Die raken Europa harder dan Rusland, vindt de minister-president. Op zijn Facebookpagina schreef Orbán woensdag dat „de sancties uit Brussel Europa in een energiecrisis hebben gestort”. Om de energieprijzen „met de helft” te doen dalen, moeten ze daarom allemaal worden opgeheven. Dat zou ook de hoge inflatie ten goede komen, zei hij, en voorkomen dat Europa in een recessie belandt.  Het is niet duidelijk wat Hongaarse buitenlandminister Péter Szijjártó (Fidesz) in de nacht van woensdag op donderdag heeft gezegd tijdens een informele spoedvergadering van de 27 buitenlandministers van de EU. Volgens EU-buitenlandchef Josep Borrell toonden zij zich daar „unaniem” voorstander van extra maatregelen tegen Russische sectoren en individuen, in reactie op de door de Russische president Poetin afgekondigde gedeeltelijke militaire mobilisatie. Ieder sanctiepakket vereist unanimiteit. Op het vorige sanctiepakket, de olieboycot, bedong Orbán een uitzondering. Hongarije ligt recentelijk opnieuw overhoop met Brussel. Niet alleen toont het land zich een dissonant in de Europese eensgezindheid tegen Rusland, het hangt ook een miljardenstraf van de Europese Commissie boven het hoofd vanwege zorgen over corruptie en fraude. Zondag werd bekend dat het land 7,5 miljard aan Europese subsidies kan vergeten als het niet binnen een paar weken wijzigingen doorvoert die de rechtstaat ten goede komen — een nog nooit eerder door de Europese Commissie ingezette maatregel. Viktor Orbán tijdens een gesprek met de Servische president Aleksandar Vučić. Foto Darko Vojinovic/AP 						Uit het niets hebben Rusland en Oekraïne in de nacht van woensdag op donderdag de grootste gevangenenruil afgerond sinds het begin van de oorlog. Daarbij zijn bijna driehonderd mensen vrijgekomen, melden internationale persbureaus. Oekraïne kreeg onder meer drie commandanten terug die het laatste Oekraïense verzet in havenstad Marioepol leidden. De Russische president Vladimir Poetin kan zijn vriend Viktor Medvedtsjoek, een pro-Russische oligarch uit Oekraïne, weer in de armen sluiten. Getalsmatig betekent de gevangenenruil vooral een grote overwinning voor de Oekraïense moraal. In totaal zijn 215 Oekraïners vrijgelaten. De meesten van hen waren onderdeel van het laatste verzet in Marioepol. Dat werd, in de schijnwerpers van de internationale media, gepleegd vanuit de als fort functionerende Azovstal-staalfabriek. Toen het Oekraïense verweer in de zuidelijke stad was gebroken nam Rusland circa 2.500 Oekraïense militairen krijgsgevangen. Hoe het de rest van hen vergaat is niet bekend. Aan de andere kant van de deal — bemiddeld door Turkije en Saoedi-Arabië — staan 55 Russen en pro-Russische Oekraïners, maar ook de Oekraïense Kremlin-gezinde politicus Medvedtsjoek. De vriend van Poetin werd in april in een „gevaarlijke speciale operatie” door de Oekraïense geheime dienst SBU gearresteerd. Hij was sinds 2018 voorzitter van de grootste pro-Russische oppositiepartij. Een dag voor de Russische invasie twitterde hij nog dat alles wat de regering-Zelensky deed nadelig was voor Oekraïne en het Oekraïense volk. Drie Oekraïense commandanten praten na de ruil per videoverbinding met president Zelensky. Foto Oekraïense ministerie van Binnenlandse Zaken/via Reuters 						De Europese Unie gaat nieuwe sancties instellen tegen Rusland. Dat hebben de 27 Europese ministers van Buitenlandse Zaken in de nacht van woensdag op donderdag besloten, meldt Josep Borrell, buitenlandchef van de EU. De sancties zijn nog niet uitgewerkt, maar moeten zowel verantwoordelijke individuen als belangrijke sectoren van de Russische economie raken. Ook wil Europa extra wapens leveren aan Oekraïne.  De maatregelen zijn een reactie op de gedeeltelijke mobilisatie van het Russische leger, die president Vladimir Poetin woensdag in een toespraak op tv afkondigde. Na de toespraak riep Borrell de 27 Europese ministers, die allemaal bijeen zijn in New York voor de Algemene Vergadering van de Verenigde Naties, samen voor een informele spoedvergadering. Daar spraken zij volgens Borrell „unaniem” hun steun uit voor extra maatregelen.  De nieuwe ronde sancties vormt het achtste sanctiepakket waarmee de EU Rusland straft voor de oorlog in Oekraïne en hoopt het land te verzwakken. Eerder is onder meer een olieboycot ingesteld en werden verschillende Russische banken afgesloten van het systeem voor internationaal betalingsverkeer Swift. Details over de nieuwe sancties en wapenleveringen wilde Borrell nog niet geven. Ook is het nog onduidelijk wanneer de sancties van kracht worden. Volgens Borrell zal dat „zo snel mogelijk” gebeuren.  						De Oekraïense president Volodymyr Zelensky heeft woensdag tegenover de Algemene Vergadering van de Verenigde Naties in New York geëist dat Rusland een „eerlijke straf” krijgt voor de invasie van Oekraïne. Dat zei hij in een videoboodschap, melden internationale persbureaus. „Er is een misdrijf gepleegd tegen Oekraïne en wij eisen een eerlijke bestraffing” van Rusland, zei Zelensky, die als enige leider toestemming kreeg om de VN virtueel toe te spreken. Hij riep op tot de vorming van een speciaal tribunaal. Zelensky presenteerde in zijn rede een vredesplan van vijf punten, waaronder naast bestraffing van Russische agressie ook onder meer herstel van de Oekraïense veiligheid, territoriale integriteit en veiligheidsgaranties. Hij verwierp met klem de suggestie dat Oekraïne een neutrale status zou moeten aannemen. Bestraffing is „het eerste punt van onze vredesformule”, zei Zelensky. „Bestraffing van het misdrijf van agressie. Bestraffing van de schending van grenzen en territoriale integriteit. Die bestraffing moet er zijn totdat de internationaal erkende grens is hersteld.” Hij sloot uit dat er duurzame vrede kan komen „op een andere basis dan de Oekraïense vredesformule”. Veel delegaties bij de Algemene Vergadering gaven Zelensky een staande ovatie na zijn toespraak. De Russische delegatie bleef zitten.

De Oekraïense president Volodymyr Zelensky spreekt woensdag de Algemene Vergadering van de Verenigde Naties in New York toe met een videoboodschap. Foto Jason DeCrow / AP

 De Oekraïense president Volodymyr Zelensky spreekt woensdag de Algemene Vergadering van de Verenigde Naties in New York toe met een videoboodschap. Foto Jason DeCrow / AP 						In dit blog doet NRC verslag van de oorlog in Oekraïne.||https://www.nrc.nl//nieuws/2022/09/21/oekraineblog-22-september-a4142800
2022-09-22||Middernacht: nog heel wat sprekers te gaan, wij zijn er morgen weer||„Dit kabinet reageert te traag, het heeft de draaicirkel van een Mercedes uit 1978”, zegt Farid Azarkan. De leider van Denk hekelt het handelen van het kabinet tijdens de energiecrisis – hij zat zelf bij een energiebedrijf dat al vroeg failliet ging, zegt hij, en kent de ervaring van een razendsnel stijgende energierekening – en de aanpak van de asielproblematiek. Ter Apel noemt hij „het Lampedusa van de lage landen” en wijst op de succesvolle opvang van Oekraïeners. „Dat laat zien: het kan in no-time. Het is geen asielcrisis, we willen het gewoon niet, het is bewust beleid.” Laurens Dassen van Volt snijdt tijdens zijn termijn dezelfde twee problemen aan: energie en asiel. In beide crises zag hij een „zorgwekkend patroon van besluiteloosheid”. Bovendien kan de asieldeal wel eens sneuvelen bij de rechter, waardoor het maar de vraag is of het kabinet nu echt een oplossing heeft gevonden. Ook in de energiecrisis is het de vraag hoe duurzaam de kabinetsaanpak is, zegt hij. Met Volt en Denk zijn de laatste gekozen fracties met meer dan één zetel aan het woord geweest. Hierna volgen nog zes eenpitters en afsplitsers: Liane den Haan (Goud, voormalig 50Plus), Caroline van der Plas (BBB), Sylvana Simons (Bij1), Wybren van Haga (BVNL), Pieter Omtzigt en Nilufer Gundogan. Het liveblog van NRC komt voor vandaag ten einde. Donderdag zijn we er weer de hele dag bij. Dan is de beurt aan premier Mark Rutte om de Kamer van repliek te dienen.||https://www.nrc.nl//nieuws/2022/09/21/middernacht-nog-heel-wat-sprekers-te-gaan-wij-zijn-er-morgen-weer-a4142816
2022-09-22||Woningen 11,9 procent duurder in augustus, maar stijging zwakt iets af||Hoewel bestaande koopwoningen in augustus dit jaar 11,9 procent duurder waren dan een jaar eerder, lijkt de stijging van de huizenprijzen iets af te zwakken. Voor de vierde maand op rij stijgen de prijzen iets minder hard dan de maand ervoor, zo blijkt uit donderdag gepubliceerde cijfers van het Centraal Bureau voor de Statistiek (CBS) en het Kadaster. De prijzen lagen in die periode wel steeds hoger dan diezelfde maand een jaar eerder.  De huizenprijzen stijgen onafgebroken sinds juni 2013, toen de gemiddelde verkoopprijs van een bestaande woning ruim 206.000 euro was. Datzelfde gemiddelde lag vorige maand, na ruim negen jaar, op zo’n 446.000 euro. Dat was gemiddeld zo’n 1.000 euro meer dan in juli dit jaar. Tegelijkertijd werden vorige maand ruim 16.400 woningen verkocht: 5 procent minder dan een jaar eerder.  Nederland kampt al jaren met woningnood: volgens officiële cijfers waren er begin dit jaar bijna 280.000 woningen te weinig, op een totaal van ruim acht miljoen. Kabinet-Rutte IV heeft zich voorgenomen de komende negen jaar zeker honderdduizend woningen per jaar extra te bouwen in een poging de crisis op te lossen.  ||https://www.nrc.nl//nieuws/2022/09/21/woningen-119-procent-duurder-in-augustus-maar-stijging-zwakt-iets-af-a4142658
2022-09-22||Aantal Nederlanders dat toestemming geeft voor orgaandonatie in twee jaar met een miljoen gestegen||Het aantal mensen in Nederland dat toestemming geeft voor orgaandonatie is de afgelopen twee jaar met een miljoen toegenomen. Dat blijkt donderdag uit gepubliceerde cijfers van het Centraal Bureau voor de Statistiek (CBS) en het Donorregister. In het eerste half jaar van 2022 hebben 4,8 miljoen Nederlanders toestemming gegeven voor orgaandonatie, tegenover 4,4 miljoen mensen die geen toestemming gaven.   De donorwet, die in juli 2020 in werking is getreden, regelt dat alle inwoners van Nederland van 18 jaar of ouder in het Donorregister automatisch worden opgenomen met de registratie ‘geen bezwaar tegen orgaandonatie’, tenzij zij zelf aangeven dat niet te willen. In de oude donorwet werden mensen die geen expliciete keuze maakten niet in het Donorregister opgenomen.  Sinds de aangepaste donorwet geven meer mensen hun eigen keuze door. Begin 2020 had 49 procent van de bevolking boven de 18 jaar een eigen keuze ingevuld. Begin dit jaar was dat 75 procent. Onder hen is het aantal mensen dat geen toestemming geeft voor orgaandonatie na de nieuwe donorwet ook gestegen - een groep die overigens sinds 2016 continu groeit. Omdat steeds meer mensen sinds de nieuwe donorwet hun keuze doorgeven, is het aantal mensen dat wel toestemming geeft alsnog groter.  Vooral jongeren tussen de 18 en 20 jaar hebben vaak nog geen keuze gemaakt. Mensen van twintig tot zeventig jaar geven vaker wel toestemming dan niet, terwijl tachtigplussers de afgelopen jaren twee keer zo vaak geen als wel toestemming gaven. Uit de cijfers blijkt daarnaast dat vrouwen vaker dan mannen een keuze registreren in het Donorregister, en vaker dan mannen aangeven hun organen te willen doneren. De gemeente Urk heeft het laagste aandeel mensen die toestemming geeft voor orgaandonatie. ||https://www.nrc.nl//nieuws/2022/09/21/aantal-nederlanders-dat-toestemming-geeft-voor-orgaandonatie-in-twee-jaar-met-een-miljoen-gestegen-a4142646
2022-09-22||Van der Staaij brengt zoals elk jaar een verrassing mee: een schilderij||Versplintering kent één voordeel en Kees van der Staaij van de SGP weet wat dat is: hij hoeft niet meer als allerlaatste de Kamer toe te spreken. Na hem volgen nog 8 partijen.  Andere tradities blijven wel onveranderd bestaan. Van der Staaij staat erom bekend dat hij ‘een verrassing’ in huis heeft om zijn verhaal te verbeelden. Zo bracht hij in 2019 een replica van Rembrandts ‘De verloren zoon’ mee voor premier Rutte. Dit jaar heeft hij opnieuw een schilderij meegebracht: een replica van ‘De toren van Babel’ van Pieter Bruegel de Oude. De Kamer roffelt en applaudiseert. Die toren van Babel, daar wil Van der Staaij het over hebben. Want verstaan de parlementariërs elkaar wel? Of praten we langs elkaar heen? „Misschien is het geen toeval dat de Tweede Kamer is verhuisd binnen het Haagse naar de nabijheid van Babylon”, merkt hij op, verwijzend naar het pand New Babylon, om de hoek van het onderkomen van de Tweede Kamer tijdens de jarenlange verbouwing. Van der Staaij neemt als SGP-leider liever een ander werk als uitgangspunt. „Geen Babel, maar Bijbel.” Overigens is ook bij de gezagsgetrouwe achterban van de SGP het enthousiasme over de premier flink afgenomen. Een maand nadat Rutte IV net begon, dat was in januari van dit jaar, zei 32 procent van de SGP-kiezers nog tevreden te zijn met het kabinet. Daar is nog 13 procent van over. Ook het aandeel SGP’ers dat zegt helemaal geen vertrouwen te hebben in het kabinet is toegenomen: van 18 procent vorig jaar tot 27 procent nu. Dat blijkt allemaal uit onderzoek van I&O Research.||https://www.nrc.nl//nieuws/2022/09/21/van-der-staaij-brengt-zoals-elk-jaar-een-verrassing-mee-een-schilderij-a4142815
2022-09-22||Staat New York klaagt Trump en zijn kinderen aan voor fraude||Met een waslijst aan voorbeelden heeft de openbaar aanklager van New York woensdag oud-president Trump en zijn volwassen kinderen en hoge medewerkers van zijn projectontwikkelingsbedrijf beschuldigd van jarenlange fraude. Aanklager Letitia James eist in een civiele procedure dat Trump en zijn bedrijf vijf jaar geen enkele onroerendgoedtransactie in de staat New York mogen aangaan. Daarbij zou hij 250 miljoen dollar boete moeten betalen. James heeft haar bevindingen, resultaat van drie jaar onderzoek, gedeeld met een federale aanklager die strafrechtelijk onderzoek doet naar de Trump Organization, en met de belastingdienst IRS die door Trumps fraude zou zijn benadeeld. Mocht de zaak leiden tot zulke vergaande maatregelen, dan kan dat een dodelijke klap voor het bedrijf zijn, zeker omdat ook zijn kinderen, als medewerkers en mede-eigenaren van het bedrijf, in de zaak zijn meegenomen. In de op verschillende Amerikaanse tv-zenders live uitgezonden persconferentie van aanklager James werd de oud-president als een ordinaire dief voorgesteld. Ze ging gedetailleerd in op enkele staaltjes van wat zij „verbluffende” fraude noemde, gepleegd over de periode van 2011 tot en met 2021 – dus inclusief de jaren dat Trump als president regeerde, maar nog altijd de enige begunstigde van zijn bedrijf was. Van 23 bezittingen staat volgens James vast dat Trump en zijn organisatie jaar in jaar uit de waarde „veel te hoog” hebben voorgesteld. Zijn financiële rechterhand in het bedrijf, Allen Weisselberg, heeft volgens James verklaard dat, wanneer hij samen met Trump de kasboeken nakeek, zijn baas elk jaar wilde dat zijn waarde op papier steeg. Ze noemde het voorbeeld van een Trump-pand aan Wall Street, dat door taxateurs op iets meer dan 200 miljoen dollar was geschat, maar door Trump in de boeken werd opgevoerd voor 524 miljoen. Met zulke ‘opgepompte’ bedragen kon Trump voordeliger voorwaarden voor leningen bedingen, of hogere prijzen bij verkoop.  Ze noemde ook een woning van drie verdiepingen aan de chique Fifth Avenue in New York, die volgens gegevens van Trump zo’n 28.000 m2  zou beslaan, maar in werkelijkheid drie keer  kleiner was. „Terwijl hij persoonlijk had toegezien op de bouw ervan.” Voor de belastingdienst deed Trump het omgekeerde, aldus James. Voor zijn aangiften stelde Trump de waarde van zijn bezittingen juist naar beneden bij. Het onderzoek van de aanklager in New York bevestigt de getuigenis van Trumps persoonlijke advocaat Michael Cohen begin 2019 voor een commissie van het Huis van Afgevaardigden. James verwees daarnaar in de verwachting dat Trump haar onderzoek zou afdoen als de zoveelste heksenjacht op hem. Trumps oudste zoon Eric legde op Trumps socialemediaplatform Truth Social een verband met James’ herverkiezingscampagne dit jaar.||https://www.nrc.nl//nieuws/2022/09/21/staat-new-york-klaagt-trump-en-zijn-kinderen-aan-voor-fraude-a4142809
2022-09-22||JA21 wil heel graag meebesturen, ook als het niet de populariteitsprijs oplevert||Joost Eerdmans van JA21 is nu aan de beurt. Hij pleegde vandaag al een paar interrupties over asielopvang en migratie en wijdt daar ook het grootste deel van zijn termijn aan. Daarnaast doet hij een oproep aan het kabinet om ondernemers meer economische steun te bieden. „Het is een illusie te denken dat het mkb deze crisis kan overleven zonder onze hulp”, aldus Eerdmans. Eerdmans laat er geen geheim over bestaan dat hij graag wil meeregeren, „ook als het niet de populariteitsprijs gaat opleveren„. De JA21-leider zou maar wat graag meer invloed in Den Haag uitoefenen, in ruil voor zijn zetels in de Eerste Kamer. Die kunnen het kabinet daar aan een meerderheid helpen. Al is het de vraag hoe lang: de JA21-senatoren zijn overgelopen van FVD na de verkiezingszege in 2019, en in 2023 zijn nieuwe verkiezingen. Dan het onderzoek dat I&O Research voor ons deed. Maar 5 procent van de JA21-kiezers zegt tevreden te zijn met het kabinet-Rutte IV. 83 procent zegt dat premier Mark Rutte over zijn houdbaarheidsdatum heen is maar, opvallend, 39 procent ziet geen alternatief voor Rutte. Alleen bij VVD’ers (73 procent) en CDA’ers (42 procent) ligt dat percentage hoger.  Zo’n vier op de tien kiezers van JA21 zegt helemaal geen vertrouwen te hebben in Rutte IV. Dat geldt ook voor kiezers van BBB en PVV.  Eerdmans wordt door Nederlanders gewaardeerd met een 4,8. ||https://www.nrc.nl//nieuws/2022/09/21/ja21-wil-heel-graag-meebesturen-ook-als-het-niet-de-populariteitsprijs-oplevert-a4142814
2022-09-22||Justitie VS mag onderzoek naar geheime documenten bij Trump voortzetten, oordeelt hof||De Amerikaanse oud-president Donald Trump heeft in twee dagen tijd twee juridische tegenvallers te verwerken gekregen in de zaak van de staatsgeheimen die hij in zijn woonhuis had opgeborgen. Woensdag oordeelde een hof van beroep dat het ministerie van Justitie het recht heeft onderzoek te blijven doen naar deze documenten. Een lagere rechter had eerder geoordeeld dat justitie de inbeslaggenomen documenten niet nader mocht onderzoeken voordat een zogenoemde special master, een neutrale arbiter, ze had bekeken. Het hof –  met twee door toenmalig president Trump benoemde rechters en één door president Obama – liet weinig heel van dit oordeel.  Dinsdag waren Trump en zijn advocaten al op de vingers getikt door diezelfde special master, rechter Raymond Dearie. Terwijl de oud-president volhield dat hij geen staatsgeheime documenten had opgeborgen in zijn woonhuis, wilden zijn advocaten niet specificeren welke documenten die volgens het ministerie van Justitie wel staatsgeheim zijn, dat volgens Trump níet zijn. „Het is van tweeën één”, aldus special master Dearie in zijn rechtszaal in New York. „You can’t have your cake and eat it.”  Daarbij sloten de opmerkingen die het hof van beroep woensdag maakte over de kwestie van de classificatie van de documenten, nauw aan. Trump „suggereert dat hij deze stukken mogelijk zou hebben gedeclassificeerd toen hij nog president was”, schreef het hof. „Maar in de processtukken is geen bewijs te vinden dat dit met ook maar een van de stukken is gebeurd. Toen hij voor de special master verscheen, weigerde [Trump] ook maar enig bewijs aan te voeren voor zijn bewering dat hij ook maar een van deze stukken heeft gedeclassificeerd.” De 76-jarige Dearie is op verzoek van Trump en met instemming van het ministerie van Justitie aangesteld als special master om onderzoek te doen naar de documenten in kwestie. Het gaat om stukken die Trump heeft meegenomen naar zijn landgoed Mar-a-Lago in Florida, toen hij na zijn verkiezingsnederlaag in januari 2021 het Witte Huis moest verlaten. Volgens de wet moeten die documenten worden overgedragen aan het Nationaal Archief, al kunnen presidenten doorgaans een verzoek indienen om bepaalde stukken te houden. Trump en zijn advocaten liggen al meer dan een jaar in de clinch met, eerst, het Nationaal Archief en sinds begin 2022 ook het ministerie van Justitie. Nadat het archief vijftien dozen uit Mar-a-Lago hadden teruggehaald, stelden medewerkers vast dat zich onder de daarin bewaarde stukken ook documenten bevonden die waren aangemerkt als vertrouwelijk of top secret. Beperkt als de uitspraak van het hof is, staan er toch omineuze aanwijzingen in voor Trump Vanaf dat moment heeft Trump zich steeds onwillig getoond om meer documenten waar het archief naar vroeg, over te dragen. Zijn advocaten vroegen het archief steeds om uitstel. In juni dit jaar tekende een van hen een verklaring waarin stond dat ze na een „zorgvuldige zoektocht” in Trumps verblijf geen andere vertrouwelijke of staatsgeheime documenten hadden aangetroffen. Omdat het archief informatie had, mogelijk van medewerkers van Trump, dat deze verklaring niet klopte, is de FBI ingeschakeld. Die deed op 8 augustus huiszoeking in Mar-a-Lago. Zelfs nadat daarbij tal van vertrouwelijke en hoogste geheime staatsstukken zijn aangetroffen, hebben Trump en zijn advocaten volgehouden dat de stukken niet vertrouwelijk zijn. Volgens Trump zelf heeft hij namelijk „alle stukken gedeclassificeerd”, met andere woorden: ontdaan van de vertrouwelijke status. Het hof schrijft in zijn uitspraak dat dit een loze opmerking is. „Het declassificeren van een document verandert de inhoud niet en verandert de status ervan ook niet in een persoonlijk document.”  Beperkt als de uitspraak van het hof is, alleen toegesneden op de vraag of justitie zijn onderzoek naar de documenten mag voortzetten, staan er toch omineuze aanwijzingen in voor de zaak die Trump heeft aangespannen. „Een uitspraak die het gebruik van geclassificeerd materiaal bij een strafrechtelijk onderzoek belemmert of verhindert levert een risico op reëel en ernstig gevaar voor de Verenigde Staten en hun bevolking op.” Dit artikel is donderdag om 5:30 uur geactualiseerd naar aanleiding van de uitspraak van het hof van beroep.||https://www.nrc.nl//nieuws/2022/09/21/special-master-ontziet-oud-president-trump-niet-a4142808
2022-09-22||Esther Ouwehand (PvdD) ziet in de energiecrisis haar gelijk bevestigd||Esther Ouwehand, de fractievoorzitter van de Partij voor de Dieren, zal vaak het gevoel hebben dat de actualiteit bevestigt wat haar partij al jaren zegt. Voor de coronapandemie waarschuwde de PvdD al voor de risico’s als ziektes uit het dierenrijk zouden overwaaien. Nu is er een energiecrisis en kan Ouwehand wijzen op de manier waarop haar partij al lang hamert op verduurzaming en het afbouwen van de gasafhankelijkheid van Rusland. Dat sluit aan bij het verhaal dat Ouwehand wil vertellen: de crises waarvoor het kabinet staat zijn ,,geen natuurverschijnsel, maar het gevolg van politieke keuzes’’. Keuzes van het kabinet hebben de crises zelf veroorzaakt, volgens Ouwehand. “In zo’n land hadden we al lang niet meer moeten willen leven.” Met een ‘Klimaatwet 1.5’ wil ze zelf een voorzet geven om de energie- en klimaattransitie te versnellen. Haar achterban is ondertussen flink ontevreden met het huidige kabinet én met premier Mark Rutte, bleek uit het onderzoek van I&O Research in opdracht van NRC. 81 procent van de PvdD-achterban zegt dat hij over zijn houdbaarheidsdatum heen is, 13 procent zegt geen alternatief te zien voor Rutte. Alleen bij GroenLinks ligt dat percentage nog lager: op 6 procent. Nederlanders waarderen Ouwehand met een 5,0. ||https://www.nrc.nl//nieuws/2022/09/21/esther-ouwehand-pvdd-ziet-in-de-energiecrisis-haar-gelijk-bevestigd-a4142813
2022-09-22||Beschouwingen zijn inhoudelijk&#8230; tot het incident met Baudet||Tien uur lang heeft Thierry Baudet zich niet met het belangrijkste debat van het jaar willen bemoeien. Als enige van alle twintig fractievoorzitters doet de leider van Forum voor Democratie geen enkele interruptie bij de eerste paar sprekers op de eerste dag van de Algemene Politieke Beschouwingen. Als hij even na 20.00 uur aan de beurt is – hij krijgt voorrang omdat zijn vrouw op punt van bevallen staat – weet hij binnen twintig minuten het debat geheel te ontregelen.  Met opmerkingen over het St. Anthonys College in Oxford, de universiteit waar minister van Financiën Sigrid Kaag heeft gestudeerd. Dat is een opleidingscentrum „voor  spionnen”, zegt Baudet. „Het bewijs van de verbondenheid van de geheime diensten, marxisme en de mondiale deep state”. Hierop besluit het voltallige kabinet demonstratief de plenaire zaal  te verlaten, een ongekende daad van protest. Kaag als een van de eersten, snel gevolgd door al haar collega’s in vak K. Premier Rutte lijkt de actie als laatste in de gaten te hebben, maar vertrekt uiteindelijk ook.  Kamervoorzitter Vera Bergkamp schorst de vergadering omdat ze de indirecte beschuldiging aan het adres van de partijleider van D66 „niet gepast” vindt. Bovendien: een debat waar de Tweede Kamer de regering ter verantwoording roept kan niet plaatsvinden als niemand van het kabinet aanwezig is. In de wandelgang zegt minister Hugo de Jonge (Wonen, CDA) dat híj als minister van Volksgezondheid „twee jaar lang naar die complotwaanzin” heeft moeten luisteren en dat het „linea recta leidt tot bedreigingen”.  Na een kwartier schorsing keert, na overleg met voorzitter Bergkamp, alleen premier Rutte terug in het kabinetsvak. Hij zegt dat Baudet de grens is overgegaan van „wat je betamelijk vindt in het parlementaire debat”. Rutte geeft aan onder voorwaarden als enige van het kabinet te willen blijven zitten, zodat het debat kan  doorgaan. Hierop vraagt voorzitter Bergkamp aan Baudet of hij de woorden die hij aan Kaag heeft gericht wil intrekken. „We hebben met elkaar afgesproken om niet op de persoon te spelen en geen verdachtmakingen te doen.” Omdat de FVD-leider dit  weigert  ontneemt Bergkamp Baudet definitief het woord en sluit ze hem uit van de rest van de vergadering. De Kamervoorzitter die afgelopen jaar vaak het verwijt kreeg niet stevig in te grijpen als een debat dreigde te ontsporen, krijgt nu steun van de meerderheid van de overige fractievoorzitters voor dit al even ongekende besluit: een rode kaart voor een partijleider tijdens een plenair debat. De Algemene Beschouwingen worden na de dinerpauze vervolgd, zónder Baudet.  Als PvdA-fractievoorzitter Attje Kuiken op het schorsen van Baudet mag reageren slaakt ze een zucht. „Tot dit moment was dit een debat waar het ging over mensen die hun boodschappen niet meer kunnen betalen.” Voor het incident met Baudet is  de eerste dag van de Algemene Politieke Beschouwingen juist heel inhoudelijk geweest. Als VVD-fractievoorzitter Sophie Hermans woensdagochtend in het begin van haar betoog aandacht vraagt voor verwoestingen van de „zinloze oorlog” in Oekraïne, staat Caroline van der Plas van de BoerBurgerBeweging heel snel bij de interruptiemicrofoon. Ze vindt het „een schoffering” voor Nederlandse burgers dat Hermans niet over hun hoge energierekening begint. „Mijn perspectief is puur Nederland, het land staat in brand.” Hermans antwoordt dat ze direct heeft benoemd dat de gevolgen voor Nederlanders „heel heftig” zijn. „Neemt u mij niet kwalijk dat ik dit ook in het internationale perspectief zet.” De discussie tussen de twee Kamerleden liet zien waar het tussen partijen op de eerste dag van het debat politiek en ideologisch botste. Moet het kabinet zich middenin de huidige energiecrisis alleen nog bezighouden met de koopkracht voor Nederlanders op de korte termijn, of ook aandacht blijven vragen voor solidariteit met Oekraïne in de komende maanden en jaren? D66-fractievoorzitter Jan Paternotte vond het „gek” dat pas na een paar uur debat de woensdagochtend door Vladimir Poetin aangekondigde mobilisatie van honderdduizenden reservisten aan bod kwam. „Ik hoor in deze zaal iets te vaak: het is niet onze oorlog”, zei Paternotte. Hij vroeg het kabinet op korte termijn te komen met „stevige nieuwe wapensteun” voor Oekraïne. De koopkracht en hoog oplopende energierekening waren zoals verwacht het belangrijkste onderwerp van het debat. Voor de oppositie was het woensdag lastig het verwijt te maken dat het kabinet daar niks aan doet. De maatregelen die het kabinet dinsdag op Prinsjesdag had aangekondigd zijn in omvang ongekend. Nog nooit repareerde een regering voor zoveel geld de dreigende armoedeval van honderdduizenden huishoudens. Een lastenverlichting van ruim 17 miljard in de begroting voor volgend jaar, op het laatste moment nog aangevuld met de invoering vanaf november van een prijsplafond voor de energierekening ter waarde van nog eens 10 tot 15 miljard euro. Het kabinet trekt „heel veel geld” uit, moest GroenLinks-leider Jesse Klaver erkennen. In het koopkrachtpakket zitten „veel goede dingen”, zei Lilian Marijnissen van de SP. Fractieleider Attje Kuiken van de PvdA: „Het is goed dat het kabinet eindelijk een stap in de goede richting heeft gezet.”  De kritiek die in het marathondebat overeind bleef: het koopkrachtpakket komt te laat, het plan rond de energierekening ook en is bovendien nog niet uitgewerkt. En voor te veel groepen doet het kabinet nog niets of te weinig, zoals MKB-bedrijven die ook veel energie verbruiken – bakkers, sauna’s – en publieke instellingen zoals basisscholen en bibliotheken. Donderdag moet blijken of premier Mark Rutte (VVD) financieel nog ruimte ziet om aan die wensen van de Kamer tegemoet te komen. ||https://www.nrc.nl//nieuws/2022/09/21/debat-is-inhoudelijk-tot-incident-a4142811
2022-09-22||Volgens Segers was de asieldeal van Ter Apel &#8216;net goed genoeg&#8217;||Het verhaal van Gert-Jan Segers heeft een sterk moralistisch karakter. De leider van de ChristenUnie laat zich inspireren, zegt hij, door de Amerikaanse oud-president Franklin D. Roosevelt aan en zijn ‘vier vrijheden´: vrijheid van meningsuiting, vrijheid van religie, vrijheid van gebrek en vrijheid van vrees. Maar wat zou Roosevelt hebben gevonden van Ter Apel, wil Farid Azarkan weten, waar mensen de afgelopen maanden met regelmaat buiten moesten slapen? De Denk-voorman spreekt Segers aan op de asieldeal waarmee de coalitie de crisis in Ter Apel probeerde te beslechten. „Moreel leiderschap doen is dat doen wat je kunt als het heel moeilijk is”, reageert Segers. „De morele ondergrens was dat we die mensen die daar buiten sliepen niet in de steek mochten laten. En we zien dat er nu aan oplossingen wordt gewerkt. Dan zeg ik: het is nét goed genoeg.” De energiecrisis heeft volgens Segers nog eens duidelijk gemaakt dat we moeten ,,terugkeren op onze neoliberale schreden’’. De crisis heeft in zijn ogen laten zien dat de overheid meer grip moet krijgen op energieleveringen en -prijzen, grip die door eerdere kabinetten is weggegeven. Zoals Rutte IV de regie op de woningmarkt weer steviger aantrekt vanuit Den Haag, zo wil Segers dat de regering ook op de energiemarkt weer een grotere rol gaat spelen.||https://www.nrc.nl//nieuws/2022/09/21/volgens-segers-was-de-asieldeal-van-ter-apel-net-goed-genoeg-a4142804
2022-09-22||De laatste spreker namens de coalitie aan het woord: Gert-Jan Segers||Inmiddels is Gert-Jan Segers bezig met zijn inbreng. Door kiezers in het onderzoek van I&O Research, in opdracht van NRC, werd Segers gewaardeerd met een 5,1, dat is het hoogst van de vier leiders van regeringspartijen. Toen de ChristenUnie in Rutte III ging meeregeren, in 2017, kreeg hij nog een voldoende: een 6,2. Ook over de coalitiedeelname is de achterban anders gaan denken. In februari, een maand nadat het kabinet-Rutte IV begon, was een meerderheid  van de CU-kiezers (58 procent) daar nog tevreden over. Dat is inmiddels een minderheid van 40 procent.  Sinds het kabinet eind augustus met een pakket maatregelen kwam om de crisis in de asielopvang te bezweren, rommelt het in de ChristenUnie. Leden ondertekenden een brief waarin de fractie werd opgeroepen zich te keren tegen de plannen. Zij schreven dat de „juridisch en moreel failliete beslissingen” van de regering moeten „worden teruggedraaid”.  En ook dat de partij „nimmer” mag accepteren „dat een fundamenteel recht als gezinshereniging wordt ontnomen aan vluchtelingen”. Een oproep tot een extra ledenvergadering kreeg ook genoeg steun, die vindt op 1 oktober plaats. ||https://www.nrc.nl//nieuws/2022/09/21/de-laatste-spreker-namens-de-coalitie-aan-het-woord-gert-jan-segers-a4142803
2022-09-22||Aantal arrestaties bij protesten in Rusland loopt op naar ruim 1.300||Het aantal arrestaties bij protesten in Russische steden tegen de afgekondigde mobilisatie voor de oorlog in Oekraïne loopt in snel tempo op. Volgens de onafhankelijke mensenrechtenorganisatie OVD-Info waren woensdag aan het eind van de avond ruim 1.300 mensen gearresteerd, verspreid over 38 steden in het land. Alleen al in Sint-Petersburg hield de Russische oproerpolitie meer dan 500 mensen aan die zich verzetten tegen de oorlog en de plannen van de Russische president Vladimir Poetin om reservisten op te roepen voor de krijgsmacht. Demonstranten worden in veel gevallen hardhandig meegenomen en in busjes afgevoerd. ||https://www.nrc.nl//nieuws/2022/09/21/aantal-arrestaties-bij-protesten-in-rusland-loopt-op-naar-ruim-1-300-a4142798
2022-09-22||Klaver stoort zich aan &#8216;paniekvoetbal&#8217; van &#8216;stuurloos&#8217; kabinet||„Paniekvoetbal”: zo omschrijft GroenLinks-leider Klaver het kabinetsbeleid. Met de herdenking van 150 jaar afschaffing van de slavernij op komst, in 2023, memoreert Klaver de leiders van slavenopstanden die destijds het verzet leidden. ‘Kathedraaldenkers’, noemt hij ze. „Hoe ver staat deze manier van denken af van hoe wij met elkaar bezig zijn.” Als uitwassen van die gebrekkige kabinetsaanpak noemt hij de asielcrisis en de moeite die het Nederland kost de sancties tegen Rusland uit te voeren, maar vooral de steunpakketten waarmee het kabinet de koopkracht overeind probeert te houden. Het pakket dat er nu, op de valreep, ligt, verdient volgens Klaver een compliment, maar voor 2024 lijkt nog niets geregeld.  Dat wijst op een groter probleem, aldus Klaver. Het kabinet is „stuurloos”, zegt de GroenLinks-leider, en heeft daarnaast niet „het vermogen om de wereld te zien zoals die nu nog niet is”. Hij noemt als voorbeeld het prijsplafond voor de energierekening, dat het kabinet lange tijd beschouwde als een inbreuk op de vrije markt. „Hadden we dat nou maar eerder gedaan”, zegt Klaver. Die opmerking komt niet uit de lucht vallen: GroenLinks en de PvdA drongen al maanden aan op een prijsplafond. Dat de coalitiepartijen hen daarom vandaag volop met complimenten overlaadden was geen toeval: beide partijen zijn ook welkom als steunpilaren in de Eerste Kamer.||https://www.nrc.nl//nieuws/2022/09/21/klaver-stoort-zich-aan-paniekvoetbal-van-stuurloos-kabinet-a4142799
2022-09-22||De Jonge: Kamer had zelf eerder streep moeten trekken||In de dinerpauze zegt Hugo de Jonge (CDA) dat híj als minister van Volksgezondheid „twee jaar lang naar die complotwaanzin” van Thierry Baudet heeft moeten luisteren en dat het „linea recta leidt tot bedreigingen”. „Als je ze niet alle 24 in een kratje hebt, kun je er een aansporing in zien. Ik heb zelf al een paar keer eerder op het punt gestaan om weg te lopen, maar ik was dan vaak wel de enige bewindspersoon in het kabinetsvak. Ik heb het maar gelaten bij mijn rug naar hem toedraaien.” Volgens De Jonge had de Tweede Kamer zélf al „veel eerder een streep moeten trekken”. Hij weet niet meer precies wie als eerste opstond, Eric van der Burg of hij. „Ik had er in elk geval genoeg van en ben m’n spullen gaan pakken.” Meteen nadat Vera Bergkamp Baudet het woord had ontnomen, stond Baudet bij de liften in de Tweede Kamer. „Ik wil met de pers praten”, zei hij en liep terug naar de ingang van de plenaire zaal. Maar daar moest hij een paar minuten wachten, de journalisten stonden rond D66-fractievoorzitter Jan Paternotte.||https://www.nrc.nl//nieuws/2022/09/21/de-jonge-kamer-had-zelf-eerder-streep-moeten-trekken-a4142797
2022-09-22||Zelfs bij Zoom willen ze niet meer de hele dag zoomen||Arik Day, workplace manager op het Europese hoofdkantoor van Zoom, kent z’n collega’s inmiddels bij naam. Hij heeft ze deze maand allemaal ontmoet bij de receptie op de derde verdieping van de kantoortoren aan de Amsterdamse Zuidas. Weliswaar opende het nieuwe kantoor al in februari 2020, maar toen kwam de coronapandemie en bleef het er stil. Deze donderdag is het druk in het Zoom-kantoor. Overal lopen jonge mensen met een Apple-laptop onder de arm op zoek naar collega’s. Om de hoek van de receptie staat een kleine rij bij een intimiderend groot koffiezetapparaat met espressobonen en melkschuimer.  Zoom is, als zo veel bedrijven, van voltijds thuiswerk tijdens de lockdown overgegaan naar ‘hybride’ werken – deels vanuit huis, deels op kantoor. Bij Zoom, grote aanbieder van video conferencing-technologie, mogen werknemers zelf weten hoe vaak ze komen. Twee dagen per week is de norm. Tijdens een korte rondleiding vertelt Day dat Zoom mensen naar kantoor probeert te trekken met de „uitstekende lunch” en „een masseur die af en toe langskomt”.  Zou niet uitgerekend een bedrijf als Zoom prima de kantoren kunnen sluiten? „Technisch kunnen we dat best”, vertelt Day. „Maar heb je dan gelukkige werknemers? Zij zijn hier toch ook vooral voor het sociale contact.” Het is op z’n minst opvallend: zelfs bij Zoom, populair geworden als videobeldienst tijdens de lockdown, zien ze de nadelen van videovergaderen. Toen Zoom-topman Eric Yuan op een dag in 2020 negentien videovergaderingen op rij bijwoonde, was voor hem de maat vol. Zelfs hij kreeg last van zoom fatigue, videobelmoeheid, vertelde hij  vorig  jaar op een (virtuele) conferentie. Yuan  stopte direct met non-stop videovergaderen. „Ik was er klaar mee.” Zoom – opgericht in 2011 – werd tot corona vooral gebruikt door zakelijke klanten en onderwijsinstellingen. Na de uitbraak van de pandemie groeide het aantal gebruikers explosief – al geeft het bedrijf geen precieze cijfers. Amerikaanse analisten vermoeden dat het zijn grootste concurrent, Microsoft Teams, dicht heeft genaderd. Dat telt 270 miljoen gebruikers per maand.  De Parnassustoren op de Amsterdamse Zuidas. Het kantoor van Zoom beslaat er vijf verdiepingen.    Foto Simon Lenskens De extreme groei tijdens de coronajaren is voor Zoom niet per se  positief geweest. Het was er „niet klaar voor”, zei de Europese baas Jeff Koll eerder tegen NRC. Zoom kampte met privacy- en capaciteitsproblemen, en was zo ‘laagdrempelig’ dat buitenstaanders met slechte bedoelingen zich eenvoudig  toegang verschaften tot vergaderingen. Die problemen lijken nu opgelost, maar het imago van Zoom liep  onherstelbare schade op.  Een ander probleem, dat nog steeds speelt: de sterke groei van het beursgenoteerde Zoom (8.000 werknemers, 4 miljard dollar omzet) heeft geleid tot hoge verwachtingen. En die kan Zoom nu niet waarmaken. Bij de presentatie van zijn jongste kwartaalcijfers, vorige maand, maakte het de laagste omzetgroei in zijn historie bekend: ‘slechts’ 8 procent. Het vertrouwen van beleggers in aanhoudend hoge groei lijkt verdwenen. Zooms beurskoers daalde het afgelopen jaar met ruim 70 procent. Abe Smith ziet er moe uit, bij de fysieke afspraak in een vergaderruimte van het Amsterdamse kantoor. De manager, hoofdverantwoordelijke voor Zooms internationale activiteiten, was een dag eerder in Keulen, om te spreken tijdens een groot evenement. De 24 uur daarna bracht hij al zoomend door in de metro, op zijn hotelkamer en in de trein naar Amsterdam. „Soms video, soms alleen audio. Nu ben ik hier en zie ik jou. Dat is de nieuwe manier van werken.” Zoom is, naast onder meer Uber en Amazon, een van de grote Amerikaanse techbedrijven die een deel van hun internationale activiteiten vanuit Amsterdam aansturen. Zoom koos voor Amsterdam vanwege de „diversiteit” van de stad, „de goede bereikbaarheid” en het „grote aanbod aan talent”, vertelt Smith. Helpt het gunstige Nederlandse belastingklimaat voor expats en techbedrijven ook mee? Smith: „That doesn’t hurt.”  Voor Smith, die in 2019 bij Zoom begon, zijn de voorbije jaren „exceptioneel” geweest. Gevraagd naar de ingestorte beurskoers, schudt hij zijn hoofd.  „Wij hebben Wall Street niet onder controle”, zegt hij. „Standaard 200, 300 procent groei is ook belachelijk om vol te houden.” Smith benadrukt dat Zoom winstgevend is – „dat is nu trendy, wij zijn dat al jaren” – en dat het aantal betalende klanten groeit. Het zijn er nu ruim 200.000.  „And mind you, wat nu gaande is, gebeurt maar eens in de honderd jaar”, zegt Smith met een zeker Silicon Valley-gevoel voor  overdrijving. „Werken wordt nooit meer zoals het was. Werknemers eisen flexibiliteit, willen kiezen waar ze kunnen werken. In die nieuwe wereld hebben wij een plek.” Nu virtuele en fysieke aanwezigheid bij veel digitaal georiënteerde bedrijven steeds meer verweven raakt, probeert Zoom mee te veranderen. Van videobeldienst wil het een  communicatieplatform worden dat juist hybride werk eenvoudiger moet maken. Zo heeft Zoom een service ontwikkeld waarmee verkopers via video klanten kunnen rondleiden in fysieke winkels. Met Zoom Rooms  moet een hybride vergadering – vaak ongemakkelijk en onhandig – een stuk natuurlijker aanvoelen. Dat gebeurt door de weergave van deelnemers op het scherm aan te passen aan de ruimte waarin mensen zich bevinden. Een collegezaal ziet er zo op het scherm  direct heel anders uit dan een vergaderhokje van twee  bij  twee meter. Microsoft heeft het voordeel dat veel bedrijven al gebruikmaken van zijn Office-softwarepakket – waarmee ze automatisch toegang hebben tot Teams. Dat dwingt Zoom tot snellere innovatie, wil het de concurrentieslag overleven. Zo werkt het nu aan vertaalsoftware waarmee werknemers overal ter wereld rechtstreeks in hun eigen taal kunnen communiceren tijdens de vergadering. Volgens techwebsite The Information presenteert Zoom binnenkort  een kalender-app en e-mailfunctie om een goed alternatief voor Google en Microsoft te kunnen bieden. Abe Smith denkt dat „focus” Zoom zal helpen om te overleven.  Alles wat Zoom bedenkt, moet nuttig zijn voor een werkomgeving waarin mensen zowel fysiek als digitaal aanwezig zijn, is het idee. Die nieuwe bedrijfsfilosofie heeft zelfs topman Eric Yuan, die weer parttime naar kantoor gaat, van zijn zoom fatigue- afgeholpen, vertelde hij vorig jaar aan het Amerikaanse zakentijdschrift Forbes. „Bij alles wat we ontwikkelen, moeten we nadenken over hoe het uitpakt op een kantoor waar mensen hybride werken”, zei Yuan. „Daar dachten we vroeger nooit over na.”  Zoom voerde vorig jaar ook iets nieuws in op zijn eigen kantoor: de woensdag is voortaan een dag zonder Zoom-vergaderingen, voor álle werknemers. „Soms moet je jezelf wat mentale ruimte geven, toch?”, zegt Abe Smith. „Een paar uur ongestoord kunnen nadenken. Een mens heeft ook tijd nodig  om echt te kunnen werken.”   Op het kantoor van Zoom in Amsterdam.   Foto Simon Lenskens||https://www.nrc.nl//nieuws/2022/09/21/zelfs-bij-zoom-willen-ze-niet-meer-de-hele-dag-zoomen-a4142762
2022-09-22||De NFT-markt is ingestort, al blijven sommigen in de technologie geloven||De handel op OpenSea, het grootste handelsplatform voor digitale eigendomscertificaten, is ingestort. Ging er tot voor kort geregeld voor ruim 100 miljoen dollar (101 miljoen euro) per dag om, deze maand zakte het dagvolume onder de 9 miljoen dollar, aldus cryptodataverzamelaar DappRadar. De belangstelling ervoor is flink bekoeld: het aantal gebruikers en transacties op het platform is gehalveerd. Non-fungible tokens (NFT’s) zijn unieke eigendomsbewijzen voor digitale producten als illustraties, videoclips of objecten in de virtuele wereld. Zie het als een eigendomsstempel dat je op zo’n digitaal product kan drukken. Deze certificaten zijn per definitie niet vervangbaar: van iedere NFT is er maar één. Ze staan, net zoals cryptomunten als bitcoin en ether, opgeslagen in de blockchain, een openbaar toegankelijk online register van alle transacties. In dit ‘grootboek’ staan NFT’s in de vorm van een unieke code veilig opgeslagen en vindt een eigenaar aantoonbaar zijn eigendomsrecht terug. De eerste NFT, een videoclip van kunstenaar Kevin McCoy, stamt uit 2014. Sindsdien verschenen ze in vele vormen, van afbeeldingen van de eerste tweet ooit tot liedjes en songteksten. Al is vooral digitale kunst in trek bij kopers van NFT’s. Een NFT creëert door zijn uniciteit immers schaarste in een onlinewereld waarin verder alles met een muisklik gekopieerd kan worden. In dat opzicht is het een slimme opzet. Wel leidde de doorverkoop van NFT’s al gauw tot speculatie, met slechts één doel: snel veel geld verdienen.  Vorig jaar was sprake van een ware  rage rond NFT’s. De handel in deze certificaten groeide tot ongekende hoogte. NFT’s van digitale kunstenaars als Pak en Mike ‘Beeple’ Winkelmann werden voor tientallen miljoenen per stuk verkocht. Met name NFT’s van de Bored Ape Yacht Club, een collectie van tienduizenden cartoons van verveeld kijkende apen, waren buitengewoon in trek. Sommige ervan stegen binnen een jaar van 80 dollar naar een waarde van 4 ton, al dan niet gestuwd door beroemdheden als rapper Eminem en topvoetballer Neymar. Zij betaalden tonnen voor hun NFT’s, die ze trots toonden op sociale media.  In coronatijd wakkerde dat de hype nog eens extra aan, zegt technologie-expert Jarno Duursma. Hij volgt de NFT-markt al jaren nauwgezet. „Mensen zaten thuis en waren op zoek naar nieuwe inkomsten. Zij hadden al affiniteit met crypto’s, hoorden van anderen dat zij met NFT’s een smak geld hadden verdiend en dachten: dat wil ik óók.”  Dat gedrag wordt het ‘flippen’ van NFT’s genoemd: je koopt ze in voor weinig, om ze weer snel voor een hoger bedrag te verkopen. Duursma: „Het is een combinatie van hebberigheid en naïviteit, vergelijkbaar met de handel in crypto’s. Mensen denken: ik doorzie dit spelletje, hier ga ik een klapper maken. Maar geluk en pech zitten dicht bij elkaar.” Dat de handel nu is ingezakt, moet worden gezien in het licht van bredere ontwikkelingen op de beurs. Gestegen rentes en een dreigende recessie hebben conservatieve opties als beleggen in obligaties en sparen weer wat aantrekkelijker gemaakt, terwijl cryptomunten een duikvlucht hebben genomen. In zo’n klimaat is speculeren op plotselinge waardestijging, bijvoorbeeld van NFT’s, uiterst riskant. In het tweede kwartaal van dit jaar werd met de doorverkoop van een NFT globaal geen winst meer gemaakt, blijkt uit een rapport van databedrijf NonFungible. „Het minste wat we kunnen zeggen is dat de markt in drie maanden tijd nogal drastisch is veranderd […] en dat niet alle NFT-eigenaren miljonair zijn geworden”, concluderen de onderzoekers met een knipoog. Ook om andere redenen is de handel in NFT’s riskant. Sommige oplichters doen zich online namelijk voor als bekende kunstenaars en verkopen dan digitale kunstwerken met NFT’s. Ook bootsen kwaadwillenden soms complete cryptomarktplaatsen na, zoals OpenSea. En dan neemt het aantal nieuwe NFT-projecten nog eens zo snel toe dat grofweg een derde van de NFT’s nooit verkocht zal worden, concludeerde blockchain-analysebedrijf Nansen dit voorjaar. In Nederland houdt de Autoriteit Financiële Markten (AFM) geen toezicht op de handel in NFT’s. Ook heeft ze geen overzicht van veilige aanbieders in Nederland. De financieel toezichthouder noemt de risico’s van NFT’s vergelijkbaar met die van crypto’s en adviseert consumenten zich eerst goed in de materie te verdiepen voordat ze in NFT’s handelen. „De AFM raadt af om geld in NFT’s te stoppen.” De toezichthouder zegt de ontwikkelingen met belangstelling te volgen en wijst op aanstaande Europese cryptoregelgeving (MiCAR), die de cryptomarkt straks beter moet reguleren. Daarin worden mogelijk ook regels voor NFT’s opgenomen. Techexpert Duursma waarschuwt ook. „NFT’s zijn niet liquide. Je kan ze niet, zoals crypto’s, even snel van de hand doen. Je moet maar net iemand vinden die dat specifieke kunstwerk wil hebben, terwijl een waardedaling snel kan inzetten.” Duursma schreef de online handleiding Zo koop je een NFT, die beginnende kopers aan de hand neemt. Hij geeft praktische adviezen; hoe je de betrouwbaarheid van een verkoper nagaat, hoe je een veilige cryptoportemonnee aanmaakt, en welke kosten zijn verbonden aan een NFT-transactie, die wordt afgerekend met ether, na bitcoin de grootste cryptomunt.  Want Duursma gelooft wel in de belofte van NFT’s. „Qua technologie is het niet iets om in de prullenbak te gooien. In NFT’s kun je allerlei zaken programmeren, dát is de meerwaarde.” Als voorbeeld geeft hij de verkoop van muziekrechten, merchandise en exclusieve tickets door muzikanten, die zo op een nieuwe manier inkomsten kunnen verdienen. Duursma: „Je kan als fan door het kopen van NFT’s allerlei bonusmateriaal krijgen. Het kan dienen als een soort VIP-pas in de digitale wereld.” Ondertussen blijven NFT’s ook van waarde in de kunstwereld. De Nederlandse kunstenaar Rik Oostenbroek verkoopt dankzij de technologie voor het eerst zijn digitale kunstwerken met eigendomscertificaat. Geregeld voor duizenden euro’s per stuk, waardoor hij nu goed  kan rondkomen van zijn werk.  „De waarde van de Bored Ape-verzameling schoot in een jaar tijd de lucht in, dus veel mensen hadden dollartekens in hun ogen”, vertelt de kunstenaar. „Mensen hadden constant de hoop om ‘de nieuwe Bored Ape’ in handen te hebben. Ook zijn veel projecten hun beloftes niet nagekomen. Je merkt dat er veel spelers zijn vertrokken. Sommigen met een flinke zak geld, anderen met een flink verlies.”  Oostenbroek zegt blij te zijn met de afgekoelde markt. „Daardoor staat NFT-kunst juist wat meer in de spotlights. Artiesten maken én verkopen nog steeds NFT-kunst en ik ben eigenlijk wel blij dat het niet meer om die belachelijke bedragen gaat.”||https://www.nrc.nl//nieuws/2022/09/21/de-nft-markt-is-ingestort-al-blijven-sommigen-in-de-technologie-geloven-2-a4142761
2022-09-22||Klaver noemt Baudets woorden &#8216;politiek op zijn aller-aller-aller-lelijkst&#8217;||Het debat is hervat, zonder Thierry Baudet in de zaal. GroenLinks-leider Jesse Klaver, die zijn beurt net had weggegeven aan Baudet, is begonnen. „Ik zal nog eens iemand voor laten gaan bij de politieke beschouwingen”, grapte hij. Daarna noemde hij het voorval met Baudet „politiek op z’n aller-aller-aller-lelijkst.” En: „Mij is altijd geleerd dat als je denkt: o, wat is dit lelijk, dan moet je maar denken: schoonheid kan de wereld redden.” Klaver is zeven jaar GroenLinks-leider, de APB is voor hem bekend terrein. Van Nederlanders krijgt hij een 4,7, dat is iets meer dan de waardering die Mark Rutte krijgt (4,5). In 2016, toen hij pas een jaartje fractievoorzitter was, kreeg Klaver nog een 6. Dat blijkt uit het onderzoek van I&O Research in opdracht van NRC dat je in dit blog al een paar keer voorbij zag komen. Daaruit blijkt ook dat nog tien procent van de GroenLinks-kiezers zegt tevreden te zijn met  het kabinet-Rutte IV.  Overigens zei Klaver in 2018 dat hij in 2023, komend jaar dus, premier zou worden. Dat deed hij in het televisieprogramma ‘5 jaar later’ van RTL. Er zijn in 2023 vooralsnog geen Tweede Kamerverkiezingen gepland, wel Provinciale Statenverkiezingen.||https://www.nrc.nl//nieuws/2022/09/21/klaver-noemt-baudets-woorden-politiek-op-zijn-aller-aller-aller-lelijkst-a4142796
2022-09-22||‘Schiphol vergoedt schade als gevolg van nieuwe passagiersbeperkingen’||Schiphol biedt luchtvaartmaatschappijen een vergoeding voor de financiële schade die wordt veroorzaakt door  de nieuwe beperkingen van het aantal passagiers. De Amsterdamse luchthaven meldde vorige week  dat in september en oktober 18 procent van het aantal reizigers moet worden geschrapt. Er  wordt  350 euro   betaald per passagier die niet kan vertrekken door de  maatregel. Dat bevestigt voorzitter Marnix Fruitema van BARIN, de branche-organisatie van luchtvaartmaatschappijen op Schiphol, na berichtgeving van persbureau ANP.  De luchthaven heeft nog steeds last van extreme drukte: beveiligingsbedrijven op het vliegveld hebben te weinig personeel. De compensatie moet vliegmaatschappijen overhalen om vluchten te schrappen of hun ticketverkoop te beperken. Volgens Fruitema zijn met dit aanbod eventuele schadeclaims tegen Schiphol nog niet van tafel.  Reizigers die als gevolg van de wachtrijen voor security op Schiphol hun vlucht hebben gemist, kunnen een beroep doen op een tijdelijke compensatieregeling. Die heeft Schiphol vorige week aangekondigd. Daarnaast zijn Europese regels van kracht die passagiers het recht geven op een tegemoetkoming als zij een vlucht missen of ernstige vertraging oplopen.  KLM meldde woensdag dat de maatschappij de komende dagen weer vele tientallen vluchten moet annuleren om aan de nieuwe beperkingen te voldoen. Tot vrijdag gaat het om gemiddeld vijftien vluchten per dag. In het weekend zijn dit er iets meer, verwacht KLM.  Transavia hoeft deze week vooralsnog geen vluchten te schrappen. De budgetmaatschappij van Air France-KLM blijft onder het opgelegde maximumaantal (lokaal vertrekkende) passagiers. Alle boekingen kunnen doorgaan, onder meer doordat Transavia de afgelopen dagen de ticketverkoop flink heeft beperkt. Voor volgende week zouden wel vluchten moeten worden geschrapt. ||https://www.nrc.nl//nieuws/2022/09/21/schiphol-vergoedt-schade-als-gevolg-van-nieuwe-passagiersbeperkingen-a4142788
2022-09-22||Burgemeester van Tubbergen: ’Straks staat hier een goed functionerend azc’|| Op de dag dat er driehonderd mensen buiten de poorten van het aanmeldcentrum in Ter Apel slapen, krijgt burgemeester Wilmien Haverkamp (56, partijloos), een telefoontje. Het is staatssecretaris Eric van der Burg (Asiel, VVD), met de mededeling dat Tubbergen een asielzoekerscentrum krijgt. Van der Burg zoekt sinds zijn aantreden naar meer opvangplekken voor asielzoekers. Het aanmeldcentrum is overvol, mensen slapen buiten en er zijn vijf keer zoveel kinderen aanwezig als toegestaan. Maar veel gemeenten weigeren een azc. Volgens Van der Burg krijgt hij ook in Tubbergen „keer op keer” nul op rekest.   „Het telefoontje kwam onverwachts”, zegt burgemeester Haverkamp. Van herhaaldelijke verzoeken tot opvang is volgens haar namelijk  geen sprake. Het steekt haar nog steeds. „Veel gemeenteambtenaren waren op vakantie. Het voelde echt als een overvaltechniek.” Van der Burg ziet geen andere mogelijkheid dan gemeenten te passeren en zélf een vergunning voor een azc af te geven. Tubbergen is de eerste gemeente waar hij dat doet. In een door het Centraal Orgaan opvang Asielzoekers (COA) aangekocht hotel in het dorp Albergen, dat onder de gemeente Tubbergen valt, moeten driehonderd asielzoekers worden opgevangen. Een uur na het telefoontje maakt Van der Burg zijn beslissing in een brief aan de Tweede Kamer bekend. Omwonenden horen via de media over hun toekomstige buren. Boze Albergenaren protesteren die week voor het hotel. Er komt een ‘stille tocht’, een rechtszaak van het COA tegen de hoteleigenaar die onder de verkoop uit wil, en een poging het hotel in brand te steken. Driehonderd asielzoekers zijn te veel, vinden veel inwoners. Het azc komt er toch. Weliswaar in afgeslankte vorm. Haverkamp tekent een overeenkomst voor 150 mensen in het hotel, onder wie zo’n 50 statushouders.  Protest in Albergen tegen de komst van een azc.    Wist u dat het ministerie vond dat Tubbergen te weinig deed aan de opvang van asielzoekers?  „Dat beeld hebben we nooit gekregen. Waren wij ons daarvan bewust geweest,  hadden we mogelijk anders gehandeld. Wij hebben in april in het eerste gesprek met het COA aangegeven dat we 200 of 300 asielzoekers te veel vonden. We gaven aan wél meer statushouders te willen opvangen. Daarop hebben we nooit reactie gekregen.” Statushouders zijn geen asielzoekers. Tubbergen heeft in meer dan tien jaar geen asielzoekers opgevangen. „Klopt, wij zijn een van die 194 gemeentes.” Werd het dan niet hoog tijd? „In azc’s wachten heel veel statushouders op een plek. Als we hun een plek bieden, helpen we het COA ook, dachten wij. Waarom is het COA niet op ons aanbod voor meer statushouders ingegaan als die nood zo hoog is?” Het COA zegt dat zij op twee momenten in juni de gemeente heeft gewaarschuwd voor het inzetten van dwang. In regionale overleggen werd daar ook voor gewaarschuwd. Toch kwam het telefoontje van de staatssecretaris „als donderslag bij heldere hemel”? „Het is bij mij niet bekend dat ze ons hebben gewaarschuwd. Mocht het gezegd zijn tijdens een overleg met de veiligheidsregio – dat weet ik niet meer –, dan had ik het beeld van het laatste gesprek met het COA voor ogen. Daarin zeiden ze: ‘Jammer, maar we komen bij jullie terug als er ontwikkelingen zijn’. Dan verwacht je die dwang vervolgens niet.” Uw volgende stap was kijken of u er juridisch onderuit kon. Waarom? „Het besluit overviel ons. En misschien deden we het ook wel omdat de staatssecretaris aangaf dat hij alle juridische middelen zou inzetten om ons te pareren, als wij er wat tegenin wilden brengen. Daardoor ga je veel te juridisch denken.” Onmiddellijk na bekendmaking braken er protesten uit. Hoe kijkt u daarnaar? „Die overval die ons zo trof, voelden ook onze inwoners. Het gevoel dat het Rijk zo van bovenaf beslist over ons als gemeente, maakte mensen onzeker.” Er waren borden aan het hotel geschroefd, met teksten als: ‘houd Albergen schoon’. Hadden de protesten ook te maken met vreemdelingenangst? „Mensen zijn onzeker. Dan doe je dingen die jezelf of je omgeving geen goed doen. Ik ken Albergen als een dorp waar ruimte is voor anderen en elkaars meningen. Ik herkende dat niet in sommige uitingen die ik zag, dat was wel heftig.” Waarom heeft u zich nooit publiekelijk tegen die uitwassen uitgesproken? „Die teksten willen wij niet meer, hebben we gezegd. Met de organisatoren van de stille tocht hebben we een gesprek gevoerd en zo invloed uitgeoefend.”   Spandoeken tegen de komst van een azc in Albergen.    Haverkamp maakte na de in haar ogen  ‘overval’ van Van der Burg meteen duidelijk dat ze de dwang ongepast vond: „Waarom wordt dit van hogerhand opgelegd? Zo ga je niet met mensen om”, zei ze op een persconferentie. „Eerst was het de gemeente en inwoners sámen tegen de staatssecretaris”, zegt ze daar nu zelf over. „In tweede instantie trek je als gemeente regie weer naar je toe en moet je een passende oplossing vinden.”  Eind augustus kwam de staatssecretaris naar een gemeenteraadsvergadering, daarna volgde een gesprek met Haverkamp en de wethouder. Ze besloten, met de motie van de raad in de hand, tot een deal voor de opvang van 150 mensen. Omwonenden mogen meedenken over een veiligheids- en activiteitenplan. Sommige inwoners en een deel van de gemeenteraad, zijn daarmee allerminst tevreden. Zij willen weten wanneer het azc weer verdwijnt. Voor bijna elk huis in Albergen staat een protestbordje. Medewerkers van het COA en het college werden in een informatiebijeenkomst, begin september, bedreigd. Sommige inwoners dachten in het begin: de gemeente gaat alles doen om het azc te voorkomen. „Dat beeld kan ontstaan zijn, maar het is niet wat ik voor ogen had. Alleen de grootschaligheid vonden wij een probleem.” Ik hoorde u op de persconferentie, of in de raadsvergadering niet zeggen: de kans dat het azc er komt, is groot. Dat had de woede wellicht gedempt.  Haverkamp knikt. „De avond van het telefoontje van de staatssecretaris dacht ik: dit kan niet waar zijn. Maar de wethouder heeft aangegeven: natuurlijk willen we opvang regelen,  alleen niet in zulke aantallen.” Waren er achteraf dingen die u anders had gedaan? „Ik vind ‘achteraf’ en ‘als’ heel makkelijk. Op dat moment heb ik gedaan wat ik gedaan heb.” In het begin richtte de woede zich op het Rijk. Nu is dat de gemeente. Inwoners vinden dat u bij de staatssecretaris meer had kunnen aandringen op een moment dat het azc verdwijnt. „Er waren veel emoties op de informatieavond in september. Zo heftig had ik het niet verwacht. Aan de eindtijd hebben we in het gesprek met de staatssecretaris écht veel tijd besteed, maar het was een hele harde nee. Ik besefte  ook dat de staatssecretaris niet meerdere malen naar Tubbergen komt. Ik moest het ijzer smeden op het moment dat het heet was. Als de instroom van asielzoekers minder wordt, gaan we overleggen over het azc.  Meer was er niet uit te halen. En er zijn ook mensen die niet boos zijn.  Een grote groep inwoners is nog steeds ontevreden. „Ik denk dat er straks een goed functionerend azc staat. Mét verbinding in het dorp. Statushouders opvangen gaat hier ook heel goed. Bij naturalisatieceremonies komen mensen van de voetbalclub of buren mee. De gemeente moet gesprekken blijven voeren. Het gaat niet van vandaag op morgen. Maar ik heb vertrouwen in de veerkracht van onze inwoners.” Correctie (22 september 2022): In een eerdere versie van dit artikel stond dat Wilmien Haverkamp 65 jaar is. Dat klopt niet: ze is 56.||https://www.nrc.nl//nieuws/2022/09/21/burgemeester-van-tubbergen-straks-staat-hier-een-goed-functionerend-azc-a4142787
2022-09-22||Fed voorziet rente van meer dan 4 procent eind dit jaar||De Federal Reserve, de Amerikaanse centrale bank, heeft woensdag haar belangrijkste rentetarief voor de derde maal op rij met 0,75 procentpunt verhoogd. Ook heeft zij verdere renteverhogingen in het vooruitzicht gesteld. Zo probeert de Fed de inflatie te bevechten.  Het belangrijkste Amerikaanse rentetarief voor banken ligt nu  binnen een bandbreedte van tussen de 3 en  3,25 procent. De meeste Fed-bestuursleden gaan er nu vanuit dat de rente in december dit jaar tussen de 4,25 en 4,5 procent zal liggen. De rente is in korte tijd fors gestegen. Tot in maart dit jaar lag de rente nog tussen de 0 en 0,25 procent.  De Fed probeert vat te krijgen op de inflatie, die uitkwam op 8,3 procent op jaarbasis in augustus. Weliswaar is dat een fractie lager dan in juli (8,5 procent), maar de zogeheten ‘kerninflatie’, waarvan wispelturige energie- en voedselprijzen zijn uitgezonderd, nam juist toe van 5,9 naar 6,3 procent. Dat baart bestuursleden van de Fed zorgen: de onderliggende inflatie is hardnekkig. Net als andere grote centrale banken streeft de Fed naar een inflatie van 2 procent.   Renteverhogingen zijn het geijkte monetaire middel om de inflatie aan te pakken. Hogere rentestanden remmen de economische activiteit (investeringen, consumptie) en beperken zo uiteindelijk de prijsstijgingen. De Fed neemt een toename  van de werkloosheid –  door een afkoelende economie –  op de koop toe.  De werkloosheid in de VS is laag: 3,7 procent. Deze zal oplopen naar zo’n 4,5 procent in 2023, denkt het Fed-bestuur.   De vastberadenheid van de Fed om het rentewapen in te zetten,  houdt de druk hoog op andere centrale banken om hetzelfde te doen. De hogere Amerikaanse rente draagt bij aan de gestegen koers van de dollar ten opzichte van andere munten, zoals de euro, het Britse pond en de Japanse yen. Een hoge rente in de VS betekent voor investeerders meer rendement, waardoor de vraag naar dollars stijgt.  De sterke dollar is een  kopzorg voor de Europese Centrale Bank en voor de Bank of England. De koers van de euro is gedaald naar ónder de 1 dollar. De koers  van het pond in dollars staat op het laagste niveau in 37 jaar. De dure  dollar betekent  voor Europa dat import die in dollars wordt betaald –  meestal is dat zo bij energie – duurder wordt, wat bijdraagt aan de inflatie.  De Bank of England, die het belangrijkste rentetarief nu op 1,75 procent heeft staan, verhoogt de rente naar verwachting deze week met 0,5 of 0,75 procentpunt. In het VK is  de inflatie 8,6 procent (kerninflatie: 6,3 procent). De ECB verhoogde de  rente eerder deze maand met 0,75 procentpunt naar 1,5 procent voor banken die lenen bij de ECB en naar 0,75 voor banken  die geld stallen bij de ECB. In de eurozone is de inflatie 9,1 procent (kerninflatie: 5,2 procent). ||https://www.nrc.nl//nieuws/2022/09/21/fed-voorziet-rente-van-meer-dan-4-procent-eind-dit-jaar-a4142786
2022-09-22||OM Den Haag wil streep door 53 strafzaken vanwege capaciteitsproblemen||Het Openbaar Ministerie in Den Haag gaat de rechter maandag vragen om 53 strafzaken niet inhoudelijk in behandeling te nemen. Een woordvoerder van het OM bevestigt woensdag aan NRC dat het OM zich door de rechter niet-ontvankelijk wil laten verklaren. Reden voor het besluit is dat er „ruimte moet worden gemaakt voor zaken die het OM nog belangrijker vindt”. Het gaat onder meer om zaken waarin mensen worden verdacht van hennepteelt, inbraak of het dealen van cocaïne. Bij de zaken zijn geen slachtoffers betrokken, waardoor er ook geen schadevergoeding wordt gevraagd of een slachtoffer gebruik wil maken van het spreekrecht. De zaken zijn minstens vier jaar oud en al eens voor de rechter gekomen. Het OM benadrukt dat het niet zozeer gaat om capaciteitsproblemen bij het Openbaar Ministerie, maar in de hele strafrechtketen. In juni besloot het OM Oost-Nederland al om zo’n 1.500 strafzaken die al meer dan anderhalf jaar wachtten op behandeling door de politierechter vanwege het personeelstekort niet voor de rechter te brengen. Een aantal zaken werd afgedaan met een strafbeschikking, de rest geseponeerd.||https://www.nrc.nl//nieuws/2022/09/21/om-den-haag-wil-streep-door-53-strafzaken-vanwege-capaciteitsproblemen-a4142737
2022-09-22||Vrouwen en lhbt’ers in Italië vrezen voor ‘orbánisering’ als radicaal-rechts aan de macht komt|| Een varkentje is een heikel onderwerp geworden tijdens de Italiaanse verkiezingscampagne. In een recente aflevering van Peppa Pig, een populaire Britse tekenfilm voor kleuters, duikt een personage op met twee moeders. „Mijn ene mama is arts en mijn andere mama kookt spaghetti, en dat lust ik zo graag”, zegt Penny Polar Bear. Onaanvaardbaar, reageerde het parlementslid Federico Mollicone, en hij vroeg prompt de Italiaanse openbare omroep Rai om de uitzending te censureren. Mollicone behoort tot de radicaal-rechtse partij Broeders van Italië, die de aflevering van Peppa Pig met twee moeders als ‘genderindoctrinatie’ omschrijft. De partij leidt in de peilingen, en zondag maakt boegbeeld Giorgia Meloni  een goede kans om premier te worden. Wat is ‘genderindoctrinatie’? Volgens Fabio Rampelli (62), die als Meloni’s eerste politieke mentor wordt beschouwd, gebeuren er „hallucinante dingen op Italiaanse scholen”, zegt hij tijdens een gesprek in Rome. „Ze proberen kinderen van acht in te prenten dat ze geen jongen of meisje zijn, maar hun gender nog moeten kiezen. Propaganda met kinderen gaat te ver.” Ook partijvoorzitter en kandidaat-premier Giorgia Meloni spreekt tijdens toespraken van ‘genderideologie’ en van een ‘lhbt-lobby’. Giacomo Galeotti (33), filosofiestudent en lid van de homorechtengroep Arcigay, spreekt geregeld op Italiaanse scholen. „Nee, ik vertel kinderen niet dat ze hun geslacht nog moeten kiezen”, zegt hij met een zucht, „en áls er al een lobby is in Italië, dan wel die van de Rooms-Katholieke Kerk.” Vooral op rechtse en katholieke politici oefent het Vaticaan, letterlijk en figuurlijk in het hart van Italië, een grote invloed uit. Katholieke media sturen mede  het maatschappelijke debat. Als gevolg daarvan vindt de liberalisering van ethische kwesties in   Italië jaren later plaats dan in de rest van  West-Europa. Zo mogen mensen van hetzelfde geslacht in Italië pas sinds 2016 een ‘samenlevingscontract’ afsluiten; een homohuwelijk is er niet. Adoptie door lhbt-stellen kan niet, draagmoederschap evenmin. En euthanasie is illegaal. Giacomo Galeotti woont in de Marken, een regio aan de Adriatische kust die sinds 2020 door Broeders van Italië wordt bestuurd. Dit jaar, vertelt hij, heeft het radicaal-rechtse regiobestuur geweigerd om de Gay Pride officieel te ondersteunen. Volgens het bestuur betrof het een ‘politiek evenement’. Broeders van Italië, een partij met flinke wortels in het fascisme, heeft de mond vol van God, het vaderland en het traditionele gezin. De partij hanteert ook een fel antimigratiediscours, en partijleden ventileren erg conservatieve opvattingen over de rol van de vrouw. Dat ze bovendien de autocratische Hongaarse premier Viktor Orbán bewonderen, doet sommigen vrezen voor de ‘orbánisering’ van Italië.  Loopt het straks echt zo’n vaart? Galeotti, de lhbt-activist, vreest niet meteen dat Meloni anti-homowetten invoert. „Maar ik ben wél bang voor het sociale klimaat. Openlijk gay zijn is al niet makkelijk in Italië, en dat wordt er vast niet beter op.” Vrouwen zijn dan weer bezorgd dat het straks nog moeilijker wordt om abortus te plegen. Abortus is in Italië al legaal sinds 1978. Toch weigert liefst 70 procent van de Italiaanse gynaecologen op basis van gewetensbezwaren om zwangerschappen af te breken. In acht regio’s, vooral in het zuiden, schommelt dat cijfer zelfs tussen 80 en 90 procent. Broeders van Italië omschrijft zich als pro life en Giorgia Meloni zegt vrouwen „het recht om niet te aborteren” te willen geven. Haar partij wil met fiscale prikkels het uiterst lage Italiaanse geboortecijfer opkrikken. Krijgt Italië  de primeur van een vrouwelijke premier die de abortuswet op de helling zet? Tiziana Antonucci (65), een kleine vrouw met peper-en-zoutkleurig lang haar, is al 45 jaar maatschappelijk werker in een centrum voor gezinsplanning in Ascoli Piceno, een middeleeuwse stad in  de Marken, ruim tweehonderd kilometer ten noordoosten van Rome. „Makkelijk is abortus in dit land nooit geweest”, zegt Antonucci, „maar het regiobestuur zou wél de wet moeten respecteren”. Twee jaar geleden maakte de landelijke minister van Volksgezondheid  bekend dat niet alleen ziekenhuizen, maar ook centra voor gezinsplanning de abortuspil zouden mogen toedienen, en tot negen weken. Voordien mocht die pil slechts tot zeven weken worden ingenomen, waardoor ze in Italië nauwelijks werd gebruikt.  In centra voor gezinsplanning krijgen vrouwen meer psychologische ondersteuning. De abortuspil blijkt voor sommige vrouwen ook minder ingrijpend en emotioneel belastend dan een  ingreep. De maatregel van de minister was ook bedoeld om de door de coronapandemie overbelaste ziekenhuizen te ontzien.  Maar de regio Marken weigerde de richtlijn  te volgen. „Het is gevaarlijk als een heel jong meisje zo’n pil neemt, buiten de controle van het ziekenhuis om”, zegt Maria Lina Vitturini (54), voorzitter van de regionale gelijkekansencommissie en lid van Broeders van Italië, tijdens een gesprek. „Daarbij mag zo’n abortuspil ook niet iets banaals worden, een pilletje dat je even bij de apotheker ophaalt”, zegt ze erbij. In het centrum voor gezinsplanning van Ascoli Piceno werkt Tiziana Antonucci al decennialang met gynaecologe Marina Fiori (66). Onder haar witte artsenschort verbergt de dokter een azuurblauwe trui en een gele broek. Gedreven en snel zegt ze dat een abortuspil in Italië nergens zomaar te krijgen is zonder medische begeleiding, „ook niet in regio’s waar ze wél in centra voor gezinsplanning wordt toegediend”. De twee collega’s vragen zich af: worden zulke onwaarheden uit onwetendheid verspreid, of is het ideologie? Dokter Fiori is bezorgd: „Ik had nooit verwacht dat wij, Italiaanse vrouwen, die strijd uit de vorige eeuw opnieuw zouden moeten strijden.”||https://www.nrc.nl//nieuws/2022/09/21/vrouwen-en-lhbters-in-italie-vrezen-voor-orbanisering-als-radicaal-rechts-aan-de-macht-komt-a4142784
2022-09-22||Column | Eigen plek||Inmiddels is het bijna een jaar geleden dat ik verhuisde maar omdat mijn nieuwe stulpje een berging heeft, waren er nog steeds stapels onuitgepakte dozen. Gisteren opende ik de laatste, die gevuld bleek met stekkers, kabels en een halfvergane pollepel. Op de bodem lag een verstofte geheugenkaart. Meteen liet ik het uitpakken voor wat het was en rende naar mijn laptop, benieuwd naar wat er op die kaart stond. Wie verhuist komt onderweg naar de toekomst vooral veel verleden tegen, en doorgaans is dat verleden al zo verwerkt dat het leuk is om er weer even in te duiken. Op de geheugenkaart bevonden zich talloze foto’s en filmpjes uit mijn studententijd. Ik had in die periode een hartsvriendin bij wie ik dag en nacht was, tot ze veranderde. Ze reageerde haar frustraties steeds vaker en agressiever op mij af, tot ik, na haar er diverse keren op te hebben aangesproken, op een gegeven moment het contact beëindigde. Ik was er klaar mee om de boksbal te zijn. Maar de kaart bevatte, natuurlijk, alleen herinneringen aan de leuke momenten. Foto’s van onze reizen. Filmpjes van de heerlijke dynamiek die we hadden, hoe geweldig we op elkaar ingespeeld waren. Zoals elke langdurige relatie was de onze een cultuur geworden, compleet met een eigen vocabulaire, referenties, gerechten en tradities. Sip maar kalm sloot ik de laptop. Uiteraard was er ook veel goeds, anders had ik het niet zo lang volgehouden. De rest van de dag zorgden de herinneringen vooral voor steken. De koosnamen en de grappen rustten in mijn achterhoofd, als afkoelend speelgoed in een kelder. Misschien, peinsde ik, moet ik maar gewoon doen alsof er een hiernamaals bestaat voor relaties. Een geestelijke berging waar de best mogelijke versie van een band wordt bewaard, onaangetast door de kennis van later.  „Stel je niet aan”, zei mijn zus-de-psycholoog toen ik haar er die middag over consulteerde. „Hiernamaals, ha! Je bedoelt gewoon dat je het een plekje moet geven (vreselijke uitdrukking trouwens!). Nou, doe dat dan ook!” Maar dat bedoelde ik helemaal niet. Ik wilde niet opbergen. Ik wilde iets in een andere, veilige, desnoods fictieve ruimte laten doorleven. Zodat de uren samen uiteindelijk meer zijn dan hun afloop. Dat we ergens nog steeds rondstuiterden, melig, elkaar uitdagend, elkaar steunend, elkaar troostend. Een mausoleum voor een symbiose. Een beschutte plek voor twee mensen die even elkaars alles waren, tot de tijd hen uiteendreef.||https://www.nrc.nl//nieuws/2022/09/21/eigen-plek-a4142770
2022-09-22||Biden wil Rusland vooral laten zien dat het Westen van geen wijken weet|| Zet en tegenzet. Na Poetins escalatie van de oorlog in Oekraïne reageerde de Amerikaanse president Biden bij de Verenigde Naties woensdag met de boodschap dat het Westen van geen wijken weet. „Deze oorlog wil een einde maken aan het recht van Oekraïne om als staat te bestaan. En aan het recht van Oekraïners om te bestaan als een volk”, zei Biden. Wie je ook bent, waar je ook woont, wat je ook gelooft, „daar zou je koude rillingen van moeten krijgen”. Dat de  toespraak van de Amerikaanse president tot de Algemene Vergadering een aanklacht zou zijn tegen Poetins oorlog lag voor de hand en was door zijn medewerkers ook al verklapt. Poetins aankondiging in de loop van de Amerikaanse nacht verleende Bidens optreden alleen maar meer urgentie.  Biden is al sinds vorig najaar de aanvoerder van de westerse coalitie die zich om Kiev schaarde en een ongekende saamhorigheid en daadkracht aan de dag legde. Het is  aan hem om die coalitie ook in de nabije toekomst bijeen te houden en te proberen méér landen in het westerse anti-Poetin kamp te trekken. De toespraak was daar duidelijk op geënt.  Een groot deel van de VN-leden, voornamelijk armere landen in Azië, Afrika en het Midden-Oosten, wil in het gevecht tussen Poetin en het Westen liefst neutraal blijven. Rusland weet dat en doet er alles aan zoveel mogelijk landen uit het westerse kamp te houden. Het Westen probeert in New York deze week terrein te winnen met een viervoudige strategie. Met een eigen verhaal. Met, altijd een effectief middel, geld. Met meer aandacht voor de gevolgen van de oorlog. En met, hier en daar, een paar scherpe woorden. „Laten we zeggen waar het op staat”, begon Biden. „Een permanent lid van de VN-Veiligheidsraad viel een buurland binnen en probeerde een soevereine staat uit te wissen. Rusland heeft de basisprincipes van het VN-handvest overtreden.”  De ene na de andere westerse leider wijst er in New York op dat Poetin met zijn oorlog de VN-regels met voeten heeft getreden. Laat je zo’n schending onbestraft, dan open je de weg naar een wereld waar annexatie-oorlogen vaker voorkomen. Het is dus in ieders belang – ook in het belang van landen die liever neutraal blijven – dat de internationale normen intact blijven, is de boodschap aan de leiders in de ‘Global South’: voordat je het weet is jouw land aan de beurt. Iedereen zou koude rillingen moeten krijgen van wat Rusland wil doen met Oekraïne Daarnaast onderstreepte het Westen dat het wel degelijk oog heeft voor problemen buiten Oekraïne. Zo belegden de VS en de EU in de marge van de Algemene Vergadering een speciale bijeenkomst met de Afrikaanse Unie over de voedselcrisis. De voorzitter van de Europese Raad Charles Michel onderstreepte op die top dat de EU de voedselschaarste, die 200 miljoen mensen treft, te lijf wil gaan met een fonds van bijna 8 miljard euro. Biden kondigde in zijn toespraak woensdag aan dat de VS bijna 3 miljard dollar extra uittrekken om dreigende hongersnood te voorkomen. De Franse president Emmanuel Macron wees de ‘neutrale’ landen uitdrukkelijk op hun verantwoordelijkheid. „Ze hebben het mis, ze maken een historische fout”, zei hij. „Wie vandaag zwijgt, is als het ware medeplichtig aan een nieuw imperialisme.” President Zelensky zelf, die de VN later op de Amerikaanse dag zou toespreken per video, sprak eerder per videoverbinding met oud-president Bill Clinton die in de marge van de VN een eigen discussieforum in New York organiseert. Zelensky: „Je moet partij kiezen. Je kunt niet heen en weer gaan tussen goed en kwaad, licht en duisternis. Je kunt niet aan de kant blijven.” Meteen na de inval in februari hebben westerse landen het VN-debat over Oekraïne overgeheveld van de Veiligheidsraad, waar Rusland een veto heeft, naar de Algemene Vergadering, waar elk land een stem heeft.  Aanvankelijk ging de Algemene Vergadering voortvarend te werk. De oorlog werd veroordeeld, Rusland werd uit de Mensenrechtenraad gezet. Het optreden van de vergadering had weliswaar geen direct effect op de oorlog, maar het activisme was opvallend voor een orgaan met 193 leden dat weinig bevoegdheden heeft. Al na een paar weken maakten westerse diplomaten gewag van „Oekraïnemoeheid”. Veel landen in Afrika, Azië en het Midden-Oosten hebben weliswaar sympathie voor Oekraïne maar willen niet bij herhaling tegen Moskou optreden. Dat heeft verschillende redenen. Een aantal landen is Rusland nog steeds dankbaar voor de steun tijdens de bevrijdingsstrijd. Sommige landen hebben economisch belang bij een goede band met Rusland en sommige voelen zich ronduit geïntimideerd door Moskou. Wie tegen Moskou is, is niet automatisch vóór het Westen. „In veel landen ontstond de indruk dat het Westen alleen maar gaf om Oekraïne en de rest van problemen in de wereld uit het oog verloor”, zegt VN-expert Richard Gowan van de International Crisis Group. Het westerse optreden was ook niet altijd even subtiel. „Sommige westerse diplomaten eisten op hoge poten steun voor hun Oekraïne-koers, terwijl ze geen oog hadden voor de problemen die de oorlog veroorzaakte op het gebied van voedsel en energie.” Rusland voedt de onvrede met het Westen waar het maar kan. De voedselschaarste, de economische malaise en de energiecrisis waar de wereld mee kampt zijn veroorzaakt door sancties van het Westen, beweert Moskou keer op keer. „We moeten voortdurend tegenwicht bieden aan de propaganda van Rusland en zijn misleidende narratief”, zei EU-buitenlandchef Borrell na afloop van een vergadering van Europese ministers in New York. „We blijven aan onze partners in Azië, Afrika en Latijns-Amerika uitleggen wie de ware boosdoener is.”||https://www.nrc.nl//nieuws/2022/09/21/biden-wil-rusland-vooral-laten-zien-dat-het-westen-van-geen-wijken-weet-a4142783
2022-09-22||Vernietigende film over PvdA is volgens makers ‘geboren uit een warm hart’||In hun vlammende, pamflettistische documentaire What’s Left – De puinhopen van links (BNNVARA), deze donderdag op NPO 2, tonen schrijver-columnist Johan Fretz en documentairemaker Juul Op den Kamp de teloorgang van de Partij van de Arbeid. De eens zo grote arbeiderspartij, die in de loop der jaren kelderde van ruim vijftig naar een schamele negen Kamerzetels, heeft volgens hen het sociaal-democratische ideaal verloochend door zich te bekeren tot het neoliberalisme, of daar in ieder geval hand- en spandiensten aan te verlenen. Nederland wordt steeds rechtser – waarom nu een film maken over wat er mis is met een zieltogende linkse partij? Fretz: „De film is niet bedoeld om de PvdA nog verder af te breken, ze is geboren uit een warm hart voor de sociaal-democratie. Juul en ik komen allebei uit een PvdA-nest. En bij die liefde hoort ook gerechtvaardigde woede en teleurstelling over de teloorgang ervan. Het verhaal van een linkse machtspartij die zo ver van zijn kernwaarden afdrijft – ik denk dat het zeker voor millennials en zoomers een eye opener zal zijn.” Op den Kamp: „Voor hen is dit bedoeld. Het is een whodunnit popcornmovie over de teloorgang van de sociaaldemocratie. Het ligt voor de hand om iets te maken over wat rechts allemaal heeft aangericht, maar veel minder mensen weten wat het aandeel van links daarin geweest is.” Fretz: „VVD’ers vinden dat de overheid niet verantwoordelijk is voor bijvoorbeeld dakloosheid, de wooncrisis, armoede. Ze voeren uit waar ze voor staan, dus dat is niet zo interessant voor een film. Dat de PvdA de afbraak ook gefaciliteerd heeft, dát is het verhaal.” Waarom zo vernietigend? Pas zes minuten voor het einde, gloort er wat hoop aan de horizon. Op den Kamp: „Om te kunnen weten hoe het anders kan, moet je eerst weten hoe we hier terecht zijn gekomen.” Fretz: „Er zitten wel wat tirades van mij in, maar we brengen het met veel humor en zelfspot, en vooral betrokkenheid. Sommigen zien felle kritiek als cynisme, of irritant geschreeuw. Maar dat vuur is juist een teken dat het ons aan het hart gaat.” Op den Kamp: „Het team dat deze film maakte, is woedend over hoe het gaat in Nederland, en dat hebben we als brandstof gebruikt om de film te maken. In actie komen omdat je je zorgen  maakt, kan nooit cynisch zijn. Cynisch is niks doen. We eindigen met hoop en strijdvaardigheid. Het is de bedoeling dat de film de kijkers in beweging zet. We zien onder jongeren het ideaal van de sociaaldemocratie weer opbloeien.”  Drie voormalige partijleiders komen aan het woord, maar die zeggen weinig. Wat is de meerwaarde? Fretz: „Ze zeggen wel degelijk wat, en soms is niets zeggen ook onthullend. Dit is een film, geen Nieuwsuur. Wouter Bos heeft iets glads en ondoorgrondelijks, maar die ambivalentie maakt hem ook mysterieus en dat is goed voor de film. Op den Kamp: „Diederik Samsom bleef maar ontwijken, en kwam uiteindelijk met: wie er wat verkeerd heeft gedaan, doet er niet toe, want we leven toch maar mooi in een prachtig land. Dat was precies waar we naar toe wilden. Want dat zeggen politici wel, maar het is niet zo. Het ontwijkende interview geeft  structuur aan de film.” Fretz: „Job Cohen is de enige die durft te zeggen: het was drie keer niks, het kabinet-Rutte II, en we hebben dingen gedaan die echt niet door de beugel konden. Daarmee geeft hij onze film veel meer gewicht. Als ik het zeg, maakt het wellicht geen indruk. Maar de oudere nestor zegt het zélf.” Oud-PvdA-leider Ad Melkert hebben jullie niet gesproken, zijn klassieke confrontatie met Pim Fortuyn in 2002 zit er wel in. Was dat het begin van het einde van de PvdA? Fretz: „Ik denk het wel. Daarna heeft het charisma van Wouter Bos de partij nog een tijdje overeind gehouden. Maar de Fortuyn-revolte bracht de rot naar boven. Fortuyn geeft in dat debat een kloppende sociaal-economische analyse van de teloorgang van de ziekenhuizen door schaalvergroting en privatisering. En Melkert reageert daar niet op, omdat hij weet dat het waar is.” Naast de PvdA zijn linkse partijen als de SP, GroenLinks en Bij1 opgekomen. Waarom hebben jullie die niet meegenomen in de analyse? Op den Kamp: „Die zitten er wel in, maar we wilden ons concentreren op de PvdA omdat dat de enige linkse partij is die de laatste veertig jaar regeringsmacht heeft gehad.” Fretz: „Verder wilden we het persoonlijk houden: ik kom uit een PvdA-nest, we zien in de film de leiders op wie ik heb gestemd.” Op den Kamp: „Het persoonlijke verhaal van Johan is belangrijk om de kijkers mee te nemen. Hij is de poster boy van de sociale mobiliteit: hij komt uit een arm gezin, ging studeren, werd schrijver en theatermaker. Een kind van de sociaaldemocratie. Maar de weg die hij heeft afgelegd, is voor kinderen nu niet vanzelfsprekend meer. De kracht van film is dat je je kan identificeren met Johan en door zijn verhaal beseft hoeveel invloed politiek op een mensenleven heeft.” Wat is de uitweg voor de PvdA? Opheffen? Fuseren? Fretz: „Fuseren heeft weinig zin als je niet eerst bedenkt waar je voor staat. We willen vooral het gesprek op gang brengen over het fundament. De partij moet eerst terug naar de kernwaarden zoals oud-leider Joop de Uyl die in de jaren zeventig formuleerde: gelijkere spreiding van kennis, macht en inkomen. Essentieel daarbij is dat je duidelijk maakt dat de klassenstrijd en emancipatiestrijd niet tegengesteld zijn, maar altijd hand in hand gaan.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/21/we-willen-de-pvda-niet-verder-afbreken-a4142768
2022-09-22||Bergkamp schorst als Baudet Kaag aan spionage linkt||Het betoog van Baudet is een lange tirade tegen het migratiebeleid, het klimaatbeleid, het coronabeleid, het ‘wokisme’ en andere „waanzinnigheden”, die volgens hem „deel uitmaken van hetzelfde grote project”. „Volgens de diepste overtuiging van de elites die ons regeren is de menselijke vrijheid een gevaar, is de menselijke natuur een gevaar”, zegt Baudet.  Deze elites – wie ze precies zijn blijft onduidelijk – zouden „een nieuwe mens willen scheppen”, vervolgt hij. „Ze haten de mensen 1.0, dat wil zeggen de echte mensen.” Dat doet denken aan het communisme, aldus Baudet: het Westen wil volgens hem China achterna. Rusland daarentegen, „belichaamt evident het tegenovergestelde van al deze dingen” en verdient daarom zijn bewondering. Poetin – over wie Baudet nog kritisch klonk na de Russische invasie van Oekraïne – is in zijn ogen nu een „viriele, mannelijke leider”. Lang blijft het stil in de plenaire zaal. Baudet kan onverstoord blijven spreken, want niemand onderbreekt hem met een interruptie. De rit uitzitten, lijkt de gedachte. Dat verandert als Baudet persoonlijker wordt. Hij begint over St. Anthonys College in Oxford, waar Sigrid Kaag ooit studeerde. Dat was historisch een instituut „waar de Britse geheime dienst spionnen zocht”, zegt Baudet, die daarin het bewijs ziet dat „communisme en de deep state verbonden zijn”. Daarmee is het voor velen genoeg. Voorzitter Bergkamp onderbreekt Baudet, ze vindt het „niet gepast”. Ze schorst eerst om in gesprek te gaan met Baudet. Maar dan zijn de kabinetsleden in Vak K al opgestapt en de zaal uitgelopen, dus schorst ze de vergadering. Na overleg geeft Bergkamp de kans aan Baudet om zijn woorden terug te nemen. Dat weigert hij: hij heeft het nooit over Kaag zélf gehad, zegt hij. Daarop ontneemt de voorzitter hem het woord. „Er is voor alles een druppel, en dit is die druppel.”||https://www.nrc.nl//nieuws/2022/09/21/bergkamp-schorst-als-baudet-kaag-van-spionage-beschuldigt-a4142776
2022-09-22||Baudet mag eerder spreken: &#8216;dringende positieve privéomstandigheden&#8217;||Eigenlijk zou Jesse Klaver van GroenLinks nu aan de beurt zijn, maar Thierry Baudet van Forum voor Democratie mag voor. Vanwege, in de woorden van de Kamervoorzitter, „dringende positieve privéomstandigheden”. Zijn vrouw is hoogzwanger. Van alle partijleiders wordt Thierry Baudet als allerlaagste gewaardeerd door kiezers, hij krijgt een 2,4 – blijkt uit onderzoek van I&O Research in opdracht van NRC.  Uit dat en eerder onderzoek, van het Sociaal en Cultureel Planbureau, blijkt dat het gebrek aan vertrouwen in de politiek het laagst is in rechts-conservatieve hoek. Het SCP schrijft ook dat aanhangers van rechtse partijen „veel vaker” vinden dat ze „geen invloed hebben op de regering of dat politici niet geven om wat zij denken”.||https://www.nrc.nl//nieuws/2022/09/21/baudet-mag-eerder-spreken-dringende-positieve-prive-omstandigheden-a4142774
2022-09-22||Rusland laat tien buitenlandse krijgsgevangenen vrij na bemiddeling Saoedi-Arabië||Rusland heeft woensdag tien buitenlandse krijgsgevangenen vrijgelaten die in Oekraïne waren gevangengenomen. Dat is volgens internationale persbureaus gebeurd na bemiddeling door de Saoedische kroonprins Mohammed bin Salman. Het zou volgens een verklaring van het Saoedische ministerie van Buitenlandse Zaken gaan om vijf Britten, twee Amerikanen, een Kroatische, een Marokkaanse en een Zweedse gevangene. Ze vochten in Oekraïne mee aan de zijde van het Oekraïense leger.  Volgens het ministerie werden de vrijgelaten gevangenen vanuit Rusland overgebracht naar Saoedi-Arabië. Daar zouden ze al zijn aangekomen per vliegtuig. Het is niet duidelijk hoe de vrijlating tot stand is gekomen. Het Kremlin heeft nog niet gereageerd. De Britse premier Liz Truss reageerde opgelucht op de vrijlating van de Britse staatsburgers na „maanden van onzekerheid en lijden voor hen en hun families”, zo schreef ze op Twitter. Gemotiveerd door televisiebeelden
Het Amerikaanse persbureau Reuters meldt, op basis van een bevestiging van de familie, dat de twee Amerikaanse staatsburgers werden  vrijgelaten. De mannen van 39 en 27 jaar oud werden in juni gevangengenomen in de Oost-Oekraïense regio Donetsk, waar ze met het Oekraïense leger meevochten. Destijds meldde Reuters dat de mannen gemotiveerd waren om Kiev te steunen na het zien van televisiebeelden uit Oekraïne in de eerste weken nadat Rusland het land was binnengevallen. Ook de Zweedse minister van Buitenlandse Zaken Ann Linde bevestigde woensdag tijdens de Algemene Vergadering van de Verenigde Naties in New York de terugreis van de Zweedse gevangene. De burger was in mei gevangengenomen in de havenstad Marioepol. Volgens Reuters hing de doodstraf boven het hoofd van die gevangene.||https://www.nrc.nl//nieuws/2022/09/21/rusland-laat-10-buitenlandse-krijgsgevangenen-vrij-na-bemiddeling-saoedi-arabie-a4142767
2022-09-22||Films uit Texas laten ‘de waarheid’ zien|| „Dit verhaal is niet waargebeurd. Afgezien van alle feiten.” Zo opent de film My Son Hunter, die sinds deze maand online te bekijken is à raison van 21,99 dollar. Anderhalf uur in het theater van de alternatieve feiten – letterlijk. Deze speelfilm bedient hetzelfde publiek als bijvoorbeeld 2,000 Mules van Dinesh D’Souza, een documentaire die wil aantonen dat honderdduizenden stemmen illegaal zijn uitgebracht op Joe Biden bij de presidentsverkiezingen in 2020 en dat Donald Trump eigenlijk had gewonnen. En Capitol Punishment van Chris Burgard, dat beweert dat de politie en linkse extremisten de bestorming van het Capitool door Trumpaanhangers in scène hebben gezet. Of de speelfilm The Obamagate Movie (2020), geschreven met het uitgangspunt dat Barack Obama en de zogenoemde deep state de verkiezingscampagne en het presidentschap van Donald Trump probeerden te ondermijnen. Aan al die films ligt dezelfde premisse ten grondslag: ‘zij’ willen niet dat we ‘de waarheid’ horen of zien, daarom moeten ‘wij’ haar wel naar buiten brengen. In al deze films zegt altijd wel iemand dat de ‘mainstream media’ de hier gepresenteerde feiten negeren in samenspraak met de Democratische machthebbers. „Een ondergrondse tegencultuur is in beweging gekomen”, zegt producent en bedenker van My Son Hunter, Phelim McAleer. Hij belt vanuit Los Angeles, maar denk niet dat we daarmee Hollywood aan de telefoon hebben. „Elke film die Hollywood uitbrengt is alsof ze met een hamer onze waarden kapot slaan.” My Son Hunter, geregisseerd door Robert Davi, vooral als acteur bekend van slechterikenrollen in The Goonies en Bondfilm License to Kill,  gaat over de zoon van president Joe Biden. Hunter liet, stoned als hij doorgaans was, een laptop vol compromitterende foto’s en e-mails bij een reparateur liggen. De onthulling daarvan bracht een stroom berichten en geruchten op gang, waar McAleer en schrijver Brian Godawa hun speelfilm op baseerden, en op de autobiografie Beautiful Things van Hunter Biden zelf. In de film is Hunter een tragische figuur, die hunkert naar de liefde van zijn vader. „Ik wilde geen bordkartonnen figuur met een boevensnor van hem maken, maar een mens. Je gelooft ook eerder van een mens dat-ie corrupt is dan van een karikatuur”, zegt McAleer. De films zijn amper te zien in bioscopen en niet bij de grote streamingdiensten Dat is waar het hem om te doen was: te laten zien dat zoon én vader Biden corrupt zijn. De ene voorstelling van zaken klopt beslist – Hunter verdiende inderdaad miljoenen in het corrupte Oekraïne, juist op het moment dat zijn vader als vicepresident verantwoordelijk was voor het Amerikaanse Oekraïne-beleid. Andere ‘feiten’ zijn dubieuzer, zoals dat Joe (big guy) Biden zou hebben meegedeeld in Hunters verdiensten. Die beschuldigingen worden dan ook wat omzichtiger gebracht. „Ik heb onder de sneltoetsen van mijn telefoon meer advocaten dan psychiaters zitten”, zegt McAleer. „En dat wil wat zeggen in LA.” De films zijn nauwelijks te zien in bioscopen en niet bij de grote streamingdiensten. „Ik heb My Son Hunter aangeboden bij Netflix, bij Amazon. Wilden ze niet hebben. O, ze waren heel omzichtig. ‘Dit past niet in ons schema’, zeiden ze”, zegt McAleer. „Bioscopen? Ik kom geen bioscoop in met mijn film”, zegt Chris Burgard  aan de telefoon vanuit Texas. „Geen festival wil ’m vertonen. Ik kon niet eens bij Fox News of Breitbart reclameruimte kopen om Capitol Punishment aan te prijzen. Ze zijn allemaal bang voor rechtszaken.” Die angst wordt ingegeven door rechtszaken die lopen tegen filmmakers en journalisten die gammele  beweringen hebben gedaan over organisaties of bedrijven. Dominion, producent van stemmachines, heeft miljardenclaims lopen tegen de nieuwszenders Fox News en OAN. Daar werd zonder onderbouwing beweerd dat die machines stemmen voor Trump zouden hebben veranderd in stemmen voor Biden. Een boek van de maker van 2,000 Mules, met dezelfde titel en hetzelfde onderwerp, werd onlangs door de uitgever teruggeroepen uit de boekwinkel. In het boek werden beschuldigingen geuit die in de film niet te horen zijn. Films in dit genre worden alleen online of op dvd uitgebracht, waar ze een publiek bereiken dat in de films bevestigd ziet wat ze al vermoedden. Deze week kreeg Burgard nog een telefoontje van een kerk, of ze de dvd mochten afspelen voor de gemeente.  Maar er begint tekening te komen in de woestijn waar deze roependen hun boodschap brengen. Ook al komen ze niet op het Sundance Festival en vieren ze geen premières in het TCL Chinese Theatre in Hollywood, ze kunnen inmiddels bij ten minste twee streamingplatforms terecht. Daily Wire (‘streamt wat zij niet willen streamen’) van de conservatieve commentator Ben Shapiro vertoont films als What is a Woman, over de ‘gender-ideologie’-beweging en de serie Fauci ontmaskerd. SalemNow (‘films die je nergens anders ziet’) verdiende in twee weken tijd meer dan een miljoen dollar aan 2,000 Mules, dat dit voorjaar agressief werd aangeprezen tijdens de landdagen van ultraconservatief Amerika, de CPAC-conferentie. En ook Breitbart, de rechtse nieuwssite die lange tijd werd bestierd door Donald Trumps adviseur Steve Bannon, waar Burgard niet met zijn advertenties terecht kon, is wel als distributeur betrokken bij My Son Hunter.  Salem Media was tot 2021 nog in Californië gevestigd. Toen verhuisde het hoofdkantoor naar Texas. De staten Texas en Florida, bestuurd door aartsconservatieve gouverneurs, zijn de nieuwe bestemmingen van de filmmakers die zich in Hollywood niet meer thuis voelen. Chris Burgard verhuisde in 1985 naar Hollywood, nadat hij als dans-double van hoofdrolspeler Matthew Broderick aan Ferris Bueller’s Day Off had gewerkt. Hij speelde in de tv-serie Growing Pains, waar latere sterren als Leonardo DiCaprio, Hillary Swank en Brad Pitt in optraden. „Ik had een geweldig leven in Hollywood. Tot ik Border maakte.” Burgard filmde aan de zuidgrens de illegale oversteek van Mexicaanse migranten en ging mee met Amerikaanse burgermilities die deze nieuwkomers onderscheppen. „Na die film kreeg ik in Hollywood niemand meer aan de lijn.”  Ook hij is onlangs naar Texas verhuisd en woont nu op een ranch bij Dallas. „Ik ben ontsnapt.” Burgard noemt het „opwindend dat je niet langer in Hollywood hoeft te wonen om films te maken”. Phelim McAleer woont nog wel in Los Angeles. „Ik ben de laatste hier. Al mijn vrienden wonen in Florida of Texas.” Zij zijn niet veranderd, zeggen Burgard en McAleer, Hollywood is veranderd. „Hunter Biden is een echt Hollywood-verhaal”, zegt McAleer. „Seks, drugs, rock ’n’ roll. Man, Oliver Stone had deze film kunnen regisseren. Vroeger.”||https://www.nrc.nl//nieuws/2022/09/21/films-uit-texas-laten-de-waarheid-zien-a4142766
2022-09-22||Oproep tot mobilisatie legt de grote tekorten in het Russische leger bloot|| Rusland zat er de hele  dinsdagavond op te wachten, maar pas woensdagmorgen vroeg werd de aangekondigde  tv-toespraak van Vladimir Poetin eindelijk uitgezonden. De Russische president zat scheef achter zijn bureau, zwaar leunend op zijn linkerarm, alsof hij weer last had van zijn rug. Maar anders dan tijdens zijn agressieve speeches rond de Russische invasie in Oekraïne van 24 februari, toonde Poetin geen opwinding of emotie – ondanks de ernst van het besluit dat hij wereldkundig maakte: de „gedeeltelijke mobilisatie” en gedwongen inlijving van Russische burgers in het leger. Op vaderlijke toon probeerde de Russische president de pijn te verzachten: het besluit betreft alleen reservisten met „bepaalde militaire functieopleidingen” en „desbetreffende ervaring” – waarmee Poetin waarschijnlijk doelde op eerdere gevechtservaring aan het front, zoals in Syrië. De maatregel, zo zei Poetin, was „volledig gerechtvaardigd in het licht van de dreigingen waarmee we worden geconfonteerd.” Bij het schetsen van die dreigingen kwam de Russische president echter niet veel verder dan de mededeling dat de „frontlijn meer dan duizend kilometer lang is” en nieuwe, woeste beschuldigingen aan het adres van westerse regeringsleiders, die volgens Poetin niet alleen uit zijn op de vernietiging van Rusland, maar zelfs openlijk zouden spreken over de inzet van kernwapens. Poetin was niet te beroerd om opnieuw met nucleaire vergelding te dreigen. Rusland beschikt over „vernietigingswapens” die op punten „moderner zijn dan die van de NAVO” en zal niet aarzelen die in te zetten als dat nodig is, zo zei de president: „Dat is geen bluf”. Dat klonk dreigend, maar leek ook vooral bedoeld als rookgordijn voor de werkelijke reden van Poetins mobilisatiebesluit: het  enorme tekort aan mankracht van het Russische leger. De troepenmacht waarmee Poetin Oekraïne eind februari binnenviel telde op papier bijna 190.000 man – beroepsmilitairen die vrijwillig deelnamen aan het conflict. In werkelijkheid waren veel eenheden lang niet op sterkte en moesten er soms dienstplichtigen gedwongen worden mee te vechten. Poetin was niet te beroerd om opnieuw met nucleaire vergelding te dreigen Deze toch al onderbezette invasiemacht heeft de afgelopen zeven maanden enorme verliezen geleden. In een toelichting op het mobilisatiebesluit sprak de Russische minister van Defensie Sergej Sjojgoe woensdag van 5.937 gesneuvelden, maar dat aantal is vrijwel zeker veel te laag: de Oekraïense generale staf meldde woensdag ruim 55.000 gedode Russische militairen. Het aantal gewonden, meestal een factor twee tot drie hoger, moet daar nog bij worden opgeteld. Geen wonder dus dat nu al een enorm aantal Russische reservisten zal worden opgeroepen: 300.000 man. Minister van Defensie Sjojgoe bevestigde dat het Kremlin vooral op zoek is naar ex-militairen met „gevechtservaring” – ervaren voormalige beroepssoldaten, met wie de lege gevechtseenheden in Oekraïne zo snel mogelijk kunnen worden gevuld. Maar daar hoeft het niet bij te blijven. Juristen die het presidentieel  decreet nr. 647 over de ‘gedeeltelijke mobilisatie’ bestudeerden, merkten op dat de tekst het mogelijk maakt om álle Russische (mannelijke) staatsburgers in de militaire leeftijd op te roepen – zieken en gedetineerden uitgezonderd. Bovendien is punt 7 van het decreet niet openbaar gemaakt. Volgens Poetins voorlichter Dmitri Peskov wordt hierin gesproken over het aantal van 300.000 op te roepen reservisten, maar verdere details wilde hij niet geven. Mogelijk kan het dus gaan om meer rekruten, als dat nodig blijkt te zijn. Tijdens zijn toelichting zei Sjojgoe zonder blikken of blozen dat de totale reserve van de Russische strijdkrachten 25 miljoen man bedraagt. Toch zal de mobilisatie geen directe gevolgen hebben op het slagveld. Het zal minstens enkele weken duren voordat de eerste opgeroepen militairen in de gevechtseenheden kunnen instromen. Hoe dan ook zal de gevechtskracht van de gemobiliseerde militairen lager liggen dan de vrijwilligers met wie Poetin de oorlog begon. Onder de gesneuvelden van de afgelopen maanden bevonden zich opvallend veel officieren, die lastig zijn te vervangen. De vraag is ook in hoeverre Rusland in staat is te zorgen voor voldoende uitrusting en bewapening. Aan het front zijn inmiddels stokoude T-62 tanks gesignaleerd en de geronselde soldaten uit de door Rusland bezette ‘Volksrepublieken’ Donetsk en Loehansk moeten het vaak doen met stalen helmen uit Sovjettijd, die weinig bescherming bieden tegen granaatscherven. De Russische mobilisatie, zo zei de Britse minister van Defensie Ben Wallace woensdag, is een teken dat Poetins invasie „aan het mislukken is”. Aan die conclusie is de Russische president echter nog niet toe. Met de dinsdag aangekondigde referenda in de door Rusland bezette regio’s over aansluiting bij de Russische Federatie – over de uitslag daarvan maakt niemand zich illusies – trekt de Russische president een lijn in het zand: de gemobiliseerde militairen verdedigen straks het nieuwe ‘vaderland’. In Ruslands militaire verleden is kwantiteit altijd belangrijker geweest dan kwaliteit, zo weet Poetin, en werd de overwinning vaak met wilskracht en doorzettingsvermogen geforceerd. In 1812 verloren de Russen de slag bij Borodino, maar wonnen ze de oorlog tegen Napoleon. Na een reeks catastrofale nederlagen in 1941 wist het Rode Leger in 1942 bij Stalingrad het tij te keren. Ook nu rekent Poetin op de lange adem van zijn strijdkrachten – en op de ijzeren vuist van zijn politie en veiligheidsdiensten, die het thuisfront onder de duim moeten houden. Ze kwamen woensdagavond al op grote schaal in actie: bij anti-oorlogsdemonstraties werden in diverse Russische steden, vooral in Moskou en St. Petersburg,  zeker 1.250 arrestaties verricht. ||https://www.nrc.nl//nieuws/2022/09/21/oproep-tot-mobilisatie-legt-de-grote-tekorten-in-het-russische-leger-bloot-a4142764
2022-09-22||CDA praat weer over normen en waarden||Het klassieke CDA-thema ‘normen en waarden’ klinkt door in het verhaal van fractievoorzitter Pieter Heerma:||https://www.nrc.nl//nieuws/2022/09/21/cda-praat-weer-over-normen-en-waarden-a4142763
2022-09-22||Meer dan vijfhonderd arrestaties bij protesten in Rusland tegen mobilisatie||Bij protesten in verschillende steden in Rusland zijn honderden mensen gearresteerd. Volgens de Russische onafhankelijke mensenrechtenorganisatie OVD-Info is er woensdag aan het begin van de avond al sprake van zeker vijfhonderd arrestaties. De aantallen lopen rap op. In meer dan 22 Russische steden wordt geprotesteerd nadat activisten van de Russische oppositie daartoe hadden opgeroepen.  Inwoners van onder meer Moskou en Sint-Petersburg zijn woensdag de straat opgegaan om te protesteren tegen de door president Vladimir Poetin aangekondigde militaire mobilisatie omwille van de oorlog in Oekraïne. Op beelden op sociale media is te zien dat een groep mensen op straat in Moskou scandeert: „Stuur Poetin naar de loopgraven.” Ook worden beelden gedeeld van mensen die door de politie met knuppels zouden zijn geslagen. In Rusland zijn dergelijke protesten tegen de regering verboden. ||https://www.nrc.nl//nieuws/2022/09/21/meer-dan-500-arrestaties-bij-protesten-in-rusland-tegen-mobilisatie-a4142760
2022-09-22||Watertekort in Nederland voorbij, dreiging blijft||Er is geen sprake meer van een landelijk watertekort, dat laat de Rijksoverheid via een persbericht weten. Hoewel regionaal nog veel verschillen bestaan, is op dit moment meer aanbod dan vraag naar zoet water. Hierdoor wordt nu overgegaan van het risiconiveau „feitelijk watertekort” naar „dreigend watertekort.” Volgens minister Mark Harbers (VVD, Infrastructuur en Waterstaat) komt het Managementteam Watertekorten door het afschalen van het niveau niet meer bij elkaar. De afgelopen maanden was er in Nederland sprake van watertekort als gevolg van droogte. De Waterschappen en Rijkswaterstaat moesten maatregelen nemen om meer water vast te houden. Enkele maatregelen kunnen nu worden afgebouwd. Zo mochten sommige sluizen niet meer voor recreatievaart gebruikt worden en nu weer wel.  Toch is de droogte niet afgelopen: op een aantal plaatsen is nog steeds sprake van een lage rivierafvoer, lage grondwaterstanden en problemen met waterkwaliteit en verzilting. Daarom blijven op sommige plekken nog een aantal maatregelen van kracht, zoals beperkingen voor de recreatievaart. Voor het volledige herstel van de droge periode heeft de natuur een lange periode van neerslag nodig. Het KNMI verwacht dat het tekort de komende weken verder zal afnemen, schrijft Harbers aan de Tweede Kamer. Daarnaast zullen alle betrokken partijen de droogtecrisis evalueren. Zij willen voor 1 april 2023 met een rapport komen, omdat het droogteseizoen dan weer begint.||https://www.nrc.nl//nieuws/2022/09/21/watertekort-in-nederland-voorbij-dreiging-blijft-a4142736
2022-09-22||Pieter Heerma (CDA) aan het woord||Pieter Heerma van het CDA is begonnen aan zijn verhaal. Hij was in het debat vrij onzichtbaar bij de interruptiemicrofoon. Alleen met Wilders en Kuiken ging hij in debat. Fractievoorzitters van andere regeringspartijen Jan Paternotte (D66) en Gert-Jan Segers (ChristenUnie) stonden er wel regelmatig om bijvoorbeeld te zeggen dat zij vinden dat het kabinet al wel veel doet om de koopkrachtdaling te dempen.
Overigens is CDA-leider, vicepremier en minister van Buitenlandse Zaken Wopke Hoekstra niet aanwezig in het kabinetsvak. Hij is in New York, voor de jaarlijkse vergadering van de Verenigde Naties.
Hoekstra scoort laag bij Nederlanders: een 4,3. In het eerste jaar waarin hij deelnam aan een kabinet - 2017, Rutte II, minister van Financiën - was dat nog een 6,7.  Dat blijkt uit onderzoek van I&O Research in opdracht van NRC.
Daaruit blijkt ook dat een minderheid van de CDA’ers tevreden is met het kabinet waar ze deel van uitmaken: 41 procent. Dat was bij aanvang van Rutte IV nog 70 procent.
Iets om op te letten: het CDA probeert al een tijdje een verhaal over gemeenschapszin te vertellen dat gaat over ‘minder ik en meer wij’. Het woord ‘samen’ wordt ook opvallend vaak gebruikt door CDA’ers, zowel in de Tweede Kamer als door christendemocratische kabinetsleden. Grote kans dat het de invalshoek is van de inbreng  van Heerma. ||https://www.nrc.nl//nieuws/2022/09/21/pieter-heerma-cda-aan-het-woord-a4142758
2022-09-22||Kabinet holt van crisis naar crisis, vindt PvdA||PvdA-fractievoorzitter Attje Kuiken mist „perspectief” en „fundamentele keuzes” bij het kabinet, zegt ze in haar bijdrage.
Hoe het wel moet? Kuiken citeert de tv-toespraak van oud-PvdA-premier Joop den Uyl, tijdens de oliecrisis in 1973. Den Uyl hield een warm pleidooi voor herverdeling. „Naar het oordeel van de regering zal waar minder te verdelen valt, dat mindere ook gelijker moeten worden verdeeld”, zei Den Uyl. En: „Als wij daartoe bereid zijn, dan wordt het geen koude winter, al vriest het nog zo hard.”
Het kabinet kan wel wat meer ‘Den Uyl’ gebruiken, vindt Kuiken. „Zonder visie, hol je van crisis naar crisis.” Ze zegt dat het kabinet te lang gewacht heeft met de uitwerking van een prijsplafond voor energie, en ze noemt de verhoging van het minimumloon te mager.
Ze wordt slechts drie keer onderbroken, door Gert-Jan Segers (ChristenUnie) en Pieter Heerma (CDA). Die laatste geeft haar ook wat credits, omdat zij samen met Jesse Klaver (GroenLinks) al lange tijd aandringt op een prijsplafond voor energie. „Niemand kan ontkennen dat mevrouw Kuiken hier recht van spreken heeft.”||https://www.nrc.nl//nieuws/2022/09/21/pvda-mist-perspectief-a4142754
2022-09-22||Luister naar Haagse Zaken om het debat over de energiecrisis te begrijpen||Stap je na het werken de auto in, of begin je met koken en kun je dus even niet meer dit blog lezen? Dan kun je naar Haagse Zaken luisteren. In de meest recente aflevering geeft Marike Stellinga je een financieel-economische context bij de plannen die het kabinet deze week presenteerde.  Luister hier naar Haagse Zaken: ||https://www.nrc.nl//nieuws/2022/09/21/luister-naar-haagse-zaken-om-het-debat-over-de-energiecrisis-te-begrijpen-a4142739
2022-09-22||Toespraak Poetin leidt tot paniek: ‘Hoe krijg ik een vrijstelling voor het leger?'|| Voor de deur van een rekruteringsbureau van het Russische leger, een van de twee dozijn die de hoofdstad telt, is het op woensdagmiddag opmerkelijk rustig. Bij de ingang zitten en staan een stuk of zes jonge jongens. Sommigen met papieren in de hand, anderen met een bezorgde vriendin of moeder aan hun zijde. Van heftige emoties is geen sprake, laat staan van tekenen die wijzen op de grootschalige mobilisatie die president Poetin woensdag afkondigde. Toch verraden de bedrukte gezichten dat bezoekers vandaag liever elders zijn.  Bij de vijver aan de overkant van de straat staat een man van een jaar of dertig in een hoody en wijde broek bij een shoarmatent op zijn bestelling te wachten. „Mijn paspoort verloopt binnenkort. Nee, ik weet niet hoe ik dan het land uit moet komen!”, roept hij geagiteerd in zijn mobieltje, terwijl zijn vriendin bezorgd kijkend wegduikt in haar motorjack. In een Italiaans café een stukje verderop discussiëren twee mannen op luide toon over de macht van de Verenigde Staten, de overwinning van het Sovjet-leger op de Duitsers en de anti-Russische stemming in de Baltische landen.  Dergelijke gesprekjes zijn al sinds het begin van de „speciale militaire operatie” in Oekraïne – de enige wettelijk toegestane benaming in Rusland – dagelijkse kost op straat, in café’s en in chatgroepen op het Russische internet. Maar met de woensdag aangekondigde mobilisatie, joeg het Kremlin een nieuwe golf van paniek door het land. De mobilisatie mag dan voorlopig van toepassing zijn op ‘slechts’ driehonderdduizend Russische reservisten, het aantal familieleden en vrienden dat de maatregel raakt is vele malen groter. Daardoor dreigt het Kremlin het laatste beetje vertrouwen van burgers in een goede afloop te verspelen. Zeker omdat Russen de afgelopen dagen werd bezworen dat er van een mobilisatie geen enkele sprake is.  „Hoe krijg ik een vrijstelling voor het leger?” en „Hoe kan ik Rusland verlaten?” waren veel gebruikte zoektermen op het internet. In speciale chatgroepen regende het bezorgde berichten. „Mijn buurman heeft net een oproep ontvangen. Zijn vrouw huilt”, schrijft iemand. Anderen delen foto’s van dienstoproepen die zijzelf of kennissen ontvingen en van politiepatrouilles op straat.  Direct na de aankondiging woensdag leek zich dan ook een nieuw emigratiegolfje af te tekenen. Volgens staatsstatistiekbureau Rosstat verlieten dit jaar al 8,5 miljoen Russen het land, twee keer zoveel als vorig jaar. Maar de vertrekopties zijn door gesloten luchtruimen en sancties beperkt, en vliegtickets naar bestemmingen als Caïro, Dubai, Istanbul en Tbilisi extreem duur.  Luchthavens en reisbureaus in Moskou lieten woensdag weten dat, anders dan in geruchten werd beweerd, er voorlopig geen sprake was van reisrestricties. Wel zouden reservisten het dringende advies hebben gekregen niet naar het buitenland op vakantie te gaan. Maar vertrekken is slechts voor een hele klein groep weggelegd. De rest wacht in angst af op wat komen gaat. Mensenrechtenorganisaties als de Soldatenmoeders, die zich inzetten voor de rechten van soldaten en hun familie, kregen woensdag een stroom telefoontjes te verstouwen. Of het Kremlin met de mobilisatie grootschalig verzet over zich afroept, is zeer de vraag. Woensdag riepen verscheiden oppositiegroepen Russen op de harde straffen en de militaire censuur te trotseren en de straat op te gaan. Daarop liet het OM in Moskou weten dat oproepen tot protest kan leiden tot een celstraf van maximaal vijftien jaar. Toch lieten veel mensen zich daar niet door weerhouden: de politie verrichtte zeker 1.250 arrestaties, vooral in Moskou en St. Petersburg.||https://www.nrc.nl//nieuws/2022/09/21/toespraak-poetin-leidt-tot-paniek-hoe-krijg-ik-een-vrijstelling-voor-het-leger-a4142738
2022-09-22||Oud-president Trump en Trump Organization aangeklaagd voor fraude||De openbaar aanklager van de Amerikaanse staat New York klaagt voormalig president Donald Trump en zijn bedrijf, de Trump Organization, aan voor fraude. Dat heeft openbaar aanklager Letitia James woensdag bekendgemaakt. Het is de uitkomst van drie jaar onderzoek door James naar het financiële reilen en zeilen van Trump en de Trump Organization. Ook de drie oudste kinderen van Trump - Donald Jr., Ivanka en Eric Trump - worden aangeklaagd, net als twee hooggeplaatste medewerkers. Trump en zijn bedrijf worden aangeklaagd voor fouten die werden gemaakt in de jaarverslagen van Trump. Die verslagen werden ingediend tussen 2011 en 2021. Zo zouden Trump en de Trump Organization volgens openbaar aanklager James in meer dan tweehonderd gevallen de waarde van vastgoedeigendom opzettelijk onjuist hebben opgegeven om gunstige leningen en belastingvoordelen te verkrijgen. De aanklacht noemt daarnaast 23 eigendommen waarvan de waarde „flink en frauduleus is overschat”. Hiermee zou Trump zijn nettowaarde met „miljarden dollars” omhoog hebben geschroefd „om zich onrechtmatig te verrijken en het systeem te bedriegen”, aldus James. Trump deed dit met behulp van zijn kinderen en zijn hooggeplaatste medewerkers. Met de civielrechtelijke zaak wil James bewerkstelligen dat Trump en de andere aangeklaagden hun verkregen voordelen, ter hoogte van zo’n 250 miljoen dollar (253 miljoen euro), moeten terugbetalen. Ook eist de openbaar aanklager een verbod voor Trump en zijn kinderen om in het vervolg nog bedrijven te hebben in de staat New York, en een verbod voor de Trump Organization om vastgoedtransacties aan te gaan. Daarnaast heeft James de aanklacht doorgestuurd naar de federaal aanklager in Manhattan en de Amerikaanse belastingdienst, die over kunnen gaan tot strafrechtelijke vervolging. Trump heeft altijd ontkend onrechtmatig te hebben gehandeld en noemde het civielrechtelijk onderzoek van James herhaaldelijk politiek gemotiveerd. De oud-president probeerde meermaals het onderzoek te vertragen en verhoren te ontlopen. Op 10 augustus weigerde hij tijdens een zitting achter gesloten deuren antwoorden te geven op vragen van de openbaar aanklager, waarbij hij zich volgens persbureau Reuters meer dan vierhonderd keer beriep op het zwijgrecht.||https://www.nrc.nl//nieuws/2022/09/21/oud-president-trump-en-trump-organization-aangeklaagd-voor-fraude-a4142735
2022-09-22||Tijd voor de vijfde spreker: Attje Kuiken (PvdA)||Attje Kuiken van de PvdA staat op het punt van beginnen aan haar eerste inbreng als fractievoorzitter tijdens politieke beschouwingen. Ze werd pas in april gekozen als de opvolger van Lilianne Ploumen. Onervaren is ze overigens niet, ze is sinds 2010 Tweede Kamerlid.   Een maand na haar benoeming werd ze door kiezers gewaardeerd met een 5,4. Een nipte onvoldoende, maar van alle 19 partijleiders staat ze wel, samen met Lilian Marijnissen van de SP, op de derde plek. Dat onderzocht I&O Research in opdracht van NRC.  De achterban van de PvdA, zo blijkt uit hetzelfde onderzoek, is flink ontevreden over het kabinet-Rutte IV. Maar 8 procent zegt wel content te zijn met huidige kabinet. Nog interessant om op te letten: de PvdA-fractie is steeds nauwer gaan samenwerken met die van GroenLinks. Kamerleden voeren regelmatig namens elkaar het woord. In de Eerste Kamer willen beide partijen na de Provinciale Statenverkiezingen van komend jaar zelfs één fractie vormen. Hebben Kuiken en GroenLinks-leider Jesse Klaver (straks pas aan de beurt als zevende spreker) hun inbreng op elkaar afgestemd?||https://www.nrc.nl//nieuws/2022/09/21/tijd-voor-de-vijfde-spreker-attje-kuiken-pvda-a4142732
2022-09-22||De redding van energiebedrijf Uniper kost Duitsland nu bijna 30 miljard|| Met de nationalisatie woensdag van Uniper loopt het totaal aan reddingskosten voor dit energiebedrijf richting de 30 miljard euro. De redding van Uniper, tot woensdag nog grotendeels in handen van het Finse Fortum, was noodzakelijk omdat Uniper op omvallen stond. Dat zou grote  gevolgen voor de Duitse economie hebben gehad. Het in Düsseldorf gevestigde bedrijf speelt een essentiële rol in de Duitse energiesector omdat het de leverancier is voor 40 procent van de Duitse particulieren en bedrijven die aardgas gebruiken. Omdat Rusland het bedrijf eerst minder en nu helemaal geen goedkoop gas meer levert, is Uniper in grote problemen beland. De grootste gasleverancier van Duitsland moet aan zijn leveringsplicht voldoen en is nu gedwongen om daarvoor duur gas in te kopen. Over de eerste helft van dit jaar moest het bedrijf al een verlies van ruim 12 miljard euro bekendmaken. Vóór de Russische invasie in Oekraïne leverde Gazprom de helft van het gas dat Uniper nodig had.   Om faillissement te voorkomen steekt Berlijn 8 miljard euro aan vers kapitaal in het bedrijf. Voor 480 miljoen euro neemt de staat het resterende belang van Fortum over. Dat bedrijf, voor ruim de helft in handen van de Finse staat, krijgt verder de 4 miljard euro terug die het eerder aan Uniper had uitgeleend. Al deze reddingskosten komen boven de 9 miljard euro die Berlijn al in juni in Uniper heeft moeten investeren. Toen belandde 30 procent van de aandelen in handen van de staat. Om nieuwe problemen te voorkomen, zorgt staatsbank KfW Bank de komende tijd voor extra financiële ruimte, als blijkt dat de huidige kredietlijnen onvoldoende zijn. Eind augustus had Uniper naar eigen zeggen bij KfW voor 13 miljard euro aan kredietruimte. Minister Robert Habeck (Economische Zaken) noemde de redding woensdag noodzakelijk omdat de positie van Uniper snel verslechterde. „De regering zal alles doen wat noodzakelijk is om belangrijke, cruciale bedrijven in Duitsland altijd stabiel te houden”, aldus de bewindsman van de Groenen in een toelichting op de nationalisatie. De redding van Uniper is niet de enige recente ingreep van Duitsland om de energievoorziening zeker te stellen. Vorige week nam de staat drie raffinaderijen over die deels in handen waren van het Russische oliebedrijf Rosneft. Op die manier, verklaarde Berlijn, moest de productie van benzine, diesel en kerosine worden gegarandeerd. Volgens Duitse media speelde ook mee dat Duitsland vreesde dat Rosneft het embargo voor Russische olie zou frustreren. Dat gaat komend jaar in en het is nog de vraag hoe de raffinaderijen, die niet aan zee liggen, van niet-Russische olie worden voorzien. Die Russische olie komt nu via de pijplijn Droesjba (‘Vriendschap’) vanuit Rusland binnen. Uniper is met zijn 11.500 medewerkers actief in veertig landen. In Nederland exploiteert het bedrijf onder meer een kolencentrale op de Maasvlakte. Daarnaast beschikt het concern over drie stadscentrales (Den Haag, Rotterdam, Leiden) die voor elektriciteit en warmte zorgen. Bij de eerste reddingsactie deze zomer dwong  de Duitse overheid al af dat Uniper zijn juridische strijd tegen Nederland zou staken: het bedrijf eiste financiële compensatie vanwege de verplichte sluiting voor kolencentrales die voor 2030 op de agenda staat.||https://www.nrc.nl//nieuws/2022/09/21/de-redding-van-energiebedrijf-uniper-kost-duitsland-nu-bijna-30-miljard-a4142734
2022-09-22||Anekdote uit jonge jaren van Paternotte leidt tot discussie over wetsovertredingen||Heeft Jan Paternotte (D66) de wet overtreden? Die vraag stelt Caroline van der Plas (BBB) na een verhaal van Paternotte. Hij vertelde dat hij in 2005, als voorzitter van de Jonge Democraten, met een delegatie van de JD en het CDJA naar de Sociaal Ecomomische Raad (SER) optrok. Hij wond zich op over de manier waarop alleen ouderen beslissingen namen over pensioenen, en dat er geen jongere te bekennen was in de SER. Paternotte trok met de groep het gebouw in, ze droegen op symbolische wijze een 14-jarig lid op een stoel het gebouw binnen. Ze eisten een jongerenzetel in de SER. „De politie kwam met zes busjes en gooide ons eruit.”  Toch kregen jongeren uiteindelijk toch een zetel in de SER. Paternotte, met een plagerij in de richting van Jesse Klaver: „En dat was het begin van de opmars van Jesse Klaver. Laten we het erop houden dat jongeren de consequenties van hun acties niet altijd kunnen overzien.” Klaver kreeg deze zetel in de SER in 2009.  Caroline van der Plas rook haar kans. Had Paternotte hier de wet overtreden? En, zo ja, is zijn afkeuring van protesterende boeren dan niet hypocriet? „Ik snap heel goed dat als je iets heel graag wil en je je niet gehoord voelt, dat je dan wel eens de rand opzoekt van een protest.” Paternotte: „Wilt u deze actie echt vergelijken met het dumpen van asbest op snelwegen, het kort en klein slaan van poltiebusjes voor de deur van een minister, of het continu blokkeren van snelwegen?”  Paternotte erkende dat hij wel eens fout geparkeerd heeft. ||https://www.nrc.nl//nieuws/2022/09/21/anekdote-uit-jonge-jaren-van-paternotte-leidt-tot-discussie-a4142733
2022-09-22||Bij de kringloopwinkel wordt de betaalbare kleding weggekaapt door modemeisjes||De jongste editie van de Amsterdamse modeweek was een feest van stijlen en kleuren. Wat ook opviel: upcycling, het hergebruiken van oude items en materialen, is echt ‘een ding’.  Dat verbaast niet  in een tijd waarin duurzaam denken en doen de nieuwe lifestyle lijkt te zijn. Compleet met kreten als ‘preloved’, ‘pre-used’ en ‘pre-owned’ die welhaast gemeengoed zijn geworden.  Voor  niet-insiders: met voornoemde termen wordt tweede-, derde, of zoveelstehandskleding aangeduid. Items die ook vaak onder de noemer ‘vintage’ worden geschaard. Dat is vaak onterecht, want daarvan is pas sprake als een  kledingstuk 20 of 25 jaar oud is, zo schijnt. Hoe het ook zij:  het dragen van niet-nieuwe kleding heeft de laatste jaren een opmars gemaakt.  Modebladen en influencers promoten het dragen ervan; lokale en nationale overheden lanceren campagnes met hetzelfde oogmerk en waar ooit werd gepronkt met ‘het nieuwste van het nieuwste’ is het nu welhaast een sport om een ‘oud’ doch trendy stuk te ‘hunten’ – voor weinig welteverstaan. Fantastisch natuurlijk, maar er zit ergens iets scheef.  Dat realiseerde ik me toen ik een vriendin sprak – een dame voor wie het leven een struggle is waar zij zich nochtans vrouwhaftig doorheen weet te slaan. Ze ziet er altijd uit om door een ringetje te halen. Met dank aan de tweedehandswinkels waar ze sinds jaar en dag haar kleding koopt. Niet omdat het een trend is, maar puur uit noodzaak, want ze heeft een miniem bedrag om van te leven.   Tijdens een van onze tweewekelijkse koffie-afspraken beklaagde ze zich over het verschraalde aanbod in de winkels die ze doorgaans bezoekt en over de items in de hippere tweedehandsboetieks, die ze zich vaak niet kan veroorloven. Zelfs bij de kringloopwinkel, nu ‘circulair warenhuis’, wordt de mooie en betaalbare kleding weggekaapt door modemeisjes van uiteenlopende leeftijden en genders.  In feite zou je hier kunnen spreken van gentrificatie. Een term die doorgaans wordt gebruikt in relatie tot oude wijken of stadsdelen die als onaantrekkelijk worden beschouwd. Totdat ze worden overgenomen door kapitaalkrachtige (jonge) mensen, waarna de huizen onbetaalbaar worden voor de oorspronkelijke bewoners. Met pre-loved fashion lijkt het,  wrang genoeg,  eenzelfde kant op te gaan. De afleggertjes waar ooit massaal de neus voor werd opgehaald zijn nu ‘vintage vondsten’ en ‘helemaal hot’. Daardoor worden ze duurder en gaandeweg onbetaalbaar voor degenen die hier van oudsher op aangewezen waren. Hen rest uiteindelijk niets anders dan goedkope fast fashion, die uiteindelijk duurkoop zal blijken te zijn. En dan moeten ze ook nog eens dealen met onbegrip en afwijzing vanwege de ‘niet verantwoorde’ keuze die ze maken.  Maar groen doen kost poen. Dat moge duidelijk zijn. Er is een groeiende groep mensen die wel duurzaam wil, maar dat niet kan. Is tweedehands kleding straks alleen maar voor the happy few? Hoe gaan we dit voorkomen? Door minder en bewuster te shoppen, ook als het gaat om kleren met een tweede of derde leven? Vragen waar we bij stil moeten staan. En ja, het antwoord valt lastig te geven. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/21/de-gentrificatie-van-vintage-kleding-2-a4142730
2022-09-22||Jesse Klaver tegen Jan Paternotte: &#8216;Don&#8217;t Klimaatwet me&#8217;||Veel interrupties krijgt Jan Paternotte (D66) over het klimaatbeleid van het kabinet-Rutte IV. Niet zo gek: D66 is de meest progressieve partij in de coalitie, en daarom een geliefd doelwit voor de linkse oppositie. Paternotte had gezegd dat het kabinet op de goede weg is om de klimaatdoelen te halen. Dat leidde tot een stekelige reactie van GroenLinks-leider Jesse Klaver, die Paternotte erop wees dat de doelen uit de Klimaatwet „jaar na jaar’ niet gehaald worden. Een teer puntje voor D66: de partij trok samen met GroenLinks op toen de wet werd geschreven.  Paternotte antwoordde dat de Urgenda-doelen (over stikstof) wél gehaald worden, dat er veel gebeurt op het gebied van bijvoorbeeld zonne-energie, en dat er meer voortellen van het kabinet moeten komen om de doelen wel te halen. Klaver: „De greenwashing van D66 is erger dan die van Shell. Er komen pas in maart voorstellen (van het kabinet) om de klimaatdoelen te halen.”  Paternotte: „Dat ligt aan de systematiek van de Klimaatwet.”  Klaver: „Don’t klimaatwet me, ik heb hem verdorie zelf geschreven.” De Partij voor de Dieren viel D66 aan op klimaatbeleid. Het kabinet staat vanwege de energiecrisis kolencentrales toe op hogere capaciteit te draaien. D66’er Rob Jetten is als minister van Klimaat en Energie verantwoordelijk. Esther Ouwehand: „Ik wil D66 wel geloven dat ze iets doen aan klimaat, maar dan moeten ze het wel echt doen.” Paternotte antwoordde: „Als ik iets lelijk vind, zijn het kolencentrales. Maar er is wel wat aan de hand in Europa en de wereld. We hebben de gaskraan dichtgedraaid.”||https://www.nrc.nl//nieuws/2022/09/21/jesse-klaver-tegen-jan-paternotte-dont-klimaatwet-me-a4142729
2022-09-22||Biden: uitspraken Poetin &#8216;roekeloze minachting&#8217; tegenover kernwapenverdrag||Rusland heeft „schaamteloos” de kernprincipes van de Verenigde Naties geschonden, met de „brute, onnodige oorlog” in Oekraïne. Dat heeft de Amerikaanse president Joe Biden woensdag gezegd in zijn langverwachte toespraak tot andere wereldleiders, op de tweede dag van de Algemene Vergadering van de VN in New York. Daarmee reageerde de Amerikaanse president op de laatste aankondigingen van de Russische president Vladimir Poetin van een militaire mobilisatie en „roekeloze nucleaire bedreigingen”.  Biden zei dat de uitspraken van Poetin „roekeloze minachting” tonen naar het door Rusland ondertekende Non-proliferatieverdrag voor kernwapens. Hij zei verder dat de VS zullen samenwerken met de G7 en andere landen om de oorlog te stoppen. „We zullen solidair zijn met Oekraïne, tegen de Russische agressie. Punt uit.” Rusland is als enige verantwoordelijk voor de oorlog in Oekraïne, oordeelde Biden. „Deze oorlog is begonnen door één man”, zei hij, verwijzend naar Poetin. „Deze oorlog gaat over het Oekraïens recht om te bestaan als staat. Waar je ook woont, wie je ook bent: hiervan zou je bloed moeten gaan koken.”  Ook kondigde het Witte Huis eerder aan nog eens 2,9 miljard dollar (2,93 miljard euro) vrij te maken voor bestrijding van de wereldwijde voedselonzekerheid. Dat komt bovenop de bijna 6,7 miljard dollar aan Amerikaanse steun, die al eerder is gegeven voor hetzelfde doel. Volgens de regering-Biden is de wereldwijde voedselcrisis versterkt door onder meer de klimaat- en coronacrisis, inflatie en de Russische invasie in Oekraïne, die ook voor wereldwijde graantekorten zorgde.||https://www.nrc.nl//nieuws/2022/09/21/biden-uitspraken-poetin-roekeloze-minachting-tegenover-kernwapenverdrag-a4142694
2022-09-22||Ziekenhuis veroordeeld  voor falende bescherming medische dossiers||Het Bravis Ziekenhuis in Roosendaal moet een patiënt een schadevergoeding betalen omdat de beveiliging van medische dossiers niet op orde was. Dat heeft de rechtbank Zeeland-West Brabant woensdag geoordeeld. Het is de eerste keer dat een ziekenhuis een patiënt moet compenseren vanwege onvoldoende controle op de veiligheid van patiëntendossiers. Een secretaresse van het ziekenhuis keek gedurende ten minste vier jaar onrechtmatig in medisch dossiers van bekenden. De medewerkster had onbeperkt toegang tot de medische dossiers doordat zij op de afdeling spoedeisende hulp werkte. Ze bekeek tussen juni 2014 en juli 2018 in totaal 347 keer de medische dossiers van de ex-vrouw van haar partner, onthulde NRC eerder. Zij richtte een uitgeverij op die in eigen beheer een boek uitgaf van haar partner. Deze ‘wraakroman’ beschreef de vechtscheiding van haar man met zijn ex-vrouw waarin medische details over de voormalige partner zijn verwerkt. Volgens de rechter moet ervan worden uitgegaan dat de secretaresse de medische informatie deelde met haar partner – die ex-partner was van de vrouwelijke patiënt – en dat hij deze informatie verwerkte in zijn boek. Het boek is inmiddels verboden. De Autoriteit Persoonsgegevens trad aanvankelijk niet op tegen het omvangrijke datalek van Bravis. De toezichthouder stelde naar aanleiding van de publicaties in NRC een onderzoek in. De toezichthouder noemde het beeld destijds „zorgelijk”. De Autoriteit Persoonsgegevens zegt woensdagmiddag in een reactie dat het ziekenhuis een jaar lang een extra rapportageverplichting is opgelegd en dat dit op 16 december 2021 is afgesloten. Een woordvoerder noemt het niet vreemd dat een gedupeerde zelf naar de rechter moet stappen voor genoegdoening en ingrijpen. „Burgers kunnen altijd naar de rechter stappen, los van de AP.”  Advocaat Paul Tjiam, die de patiënte bijstaat, zegt dat de toezichthouder tekortschiet, waardoor de gedupeerde van het datalek gedwongen was haar gelijk te halen bij de rechter. „Dat krijg je als je als toezichthouder niets doet. De gedupeerde patiënt moet het dan zelf oppakken.” De rechter stelt vast dat het ziekenhuis in het geheel niet controleerde welke dossiers medewerkers met onbegrensde toegang raadpleegden. Een gegevensfunctionaris selecteerde daarnaast „maandelijks steekproefsgewijs slechts twee patiëntendossiers” ter controle. „Daarmee is (evident) geen sprake van een systematische en risicogerichte controle. Bovendien was deze controle ook in omvang onvoldoende, gelet op de schaal van verwerkingen in het ziekenhuis.” Het slachtoffer ontdekte in 2018 zelf het datalek toen ze bij het ziekenhuis informeerde wie er inzage in haar dossier had gehad. De secretaresse bleek ook tienmaal noodprocedures te hebben gebruikt om in haar dossier en dat van haar moeder en dochter te kijken. Deze procedures bestaan zodat personeel in spoedgevallen medische dossiers kan inzien. De noodtoegang bij de betrokken dossiers is het Bravis-ziekenhuis nooit opgevallen. Volgens de rechter gaat het hier om „een bijzondere categorie van persoonsgegevens, namelijk medische persoonsgegevens uit een patiëntendossier van een ziekenhuis. Deze gegevens zijn over een langdurige periode van vier jaar veelvuldig onrechtmatig ingezien en zijn gedurende deze periode ook onvoldoende beschermd. Daarnaast is er ook medische informatie gedeeld met derden en gepubliceerd in een boek.” Daarom heeft patiënte recht op schadevergoeding. Het ziekenhuis moet haar 2.000 euro betalen, naast de vergoeding van de proceskosten. De vrouw eiste een aanzienlijk hoger bedrag van 15.000 euro. Het ziekenhuis zei woensdagmiddag „kennis te hebben genomen” van de uitspraak van de rechter. Bravis „betreurt” de onbevoegde toegang tot medische dossiers en wijst erop dat de secretaresse destijds op staande voet is ontslagen. Bravis maakte in september bekend dat het een nieuw softwaresysteem in werking heeft gesteld waardoor het ziekenhuis „voorop loopt met digitale informatie-uitwisseling met patiënten”.||https://www.nrc.nl//nieuws/2022/09/21/ziekenhuis-veroordeeld-voor-falende-bescherming-medische-dossiers-a4142728
2022-09-22||Rocco (m): grote hond, klein hartje||Het is niet zomaar een beetje hond dat aan komt lopen. Enthousiast kwispelend, van links naar rechts schietend, overal aan snuivend en ruikend komt hij de gang uit waar de kennels zitten. Rocco is een Argentijnse dog, een ras dat zich op Wikipedia laat omschrijven als: „Een tamelijk grote en zeer krachtige hond die veel respect afdwingt”. Nou, zeg dat.  Rocco is één bonk spier van zeker 45 kilo, met een schofthoogte van dik 65 centimeter. Als hij op zijn achterpoten gaat staan, torent hij boven menig mens uit.  „Als hij niet wil dat je binnenkomt, kom je niet binnen”, zegt Immy Kloet, locatiemanager van Dierenbeschermingscentrum Amersfoort. „Maar voor snoepjes doet hij veel, hè.” Ze aait hem liefdevol over zijn gigantische snoet. Hij gaat zitten als ze ‘zit’  zegt en pakt behoedzaam een snoepje uit haar hand. Hij is een grote vriendelijke reus, onwijs trouw naar de mensen die voor hem zorgen. Daarbij zorgt hij er met veel toewijding voor dat er geen ongewenste gasten op het terrein komen. Alleen, zo staat in zijn karakteromschrijving op de website van het asiel, zag hij „geen verschil tussen een inbreker en gewenste visite”.  Visite werd bij zijn vorige eigenaars buiten de hekken, op neutraal terrein, aan Rocco voorgesteld. Dat ging meestal goed. „Maar één op de twintig keer was iemand in zijn ogen gewoonweg niet welkom ”, zegt Kloet.  Het zijn meestal de grote honden die in het asiel terechtkomen, zegt Kloet. „Herders, staffords, pitbulls.” Die typetjes. Meestal is dat omdat ze niet goed opgevoed zijn. Mede om die reden zijn het precies ook deze honden die lang in het asiel zitten. „Kleine hondjes vinden nu eenmaal sneller een nieuw huisje omdat meer mensen op zoek zijn naar een klein hondje”, zegt Kloet. Er zijn dan ook meer mensen die een chihuahua kwijt kunnen dan een Rocco.  Toch hopen ze bij het asiel dat er iemand is die hem een fijn leven wil bieden. Hij is voor zijn acht jaar enthousiast en blij als een pup, wil graag samen spelen en kan „met gekke bokkesprongen” rondrennen als hij buiten is. Bekend is dat hij last heeft van heupdysplasie, maar met de juiste voeding en voldoende beweging is dat onder controle.  Hij laat zich dirigeren naar het fotoscherm waar hij mag plaatsnemen. Zitten, liggen, hier kijken, daar kijken. Kloet vraagt, Rocco voert uit. Dit is een grote hond, met een klein hartje. En hij is hard op zoek naar een huis. Liefst ergens waar weinig bezoek over de vloer komt, dat scheelt hem een hoop werk.||https://www.nrc.nl//nieuws/2022/09/21/rocco-m-grote-hond-klein-hartje-a4142727
2022-09-22||Voor Irak is het ene scenario nog hopelozer dan het andere|| Hussein Salim Mohammed ligt al drie weken op bed met zijn been in het gips. In de hoek van zijn kamertje in een volkswijk in Bagdad voert een ronkende airconditioner een verloren strijd tegen de Iraakse zomerhitte. Aan de muur hangt een portret van de Iraakse politicus en sjiitische geestelijke Moqtada al-Sadr. Mohammed (23)  raakte gewond toen hij eind augustus met duizenden andere aanhangers van Moqtada al-Sadr de Groene Zone in Bagdad bestormde. In dat regeringsdistrict raakten de Sadristen in gevecht met de Volksmobilisatie-eenheden, eveneens een sjiitische militie.  Een dag lang bestookten de twee sjiitische rivalen elkaar met kalasjnikovs, mortieren en granaten, totdat Sadr zijn mannen  terugfloot. In totaal vielen er zeker dertig doden en zeshonderd gewonden.  „Mijn moeder was trots op me toen ik uit het ziekenhuis terugkwam”, zegt Mohammed. „Ze zei: als je de volgende keer sterft en een martelaar wordt, maak je me nóg trotser.” Zijn vader knikt tevreden en Mohammed doet er  nog een schepje bovenop. „Wij offeren alles op voor Seyyid [een islamitische aanduiding van respect] Moqtada al-Sadr. Zijn visie kent geen grenzen, dus ik denk dat hij een burgeroorlog zal voorkomen. Maar als hij een burgeroorlog wil, volg ik zijn bevel op.” Het lot van Irak hangt aan een zijden draadje. Bijna een jaar na de verkiezingen van afgelopen oktober zit het land nog altijd zonder regering. Sadr behaalde destijds de meeste zetels, maar niet genoeg om de kabinetsformatie naar zijn hand te zetten. Uit frustratie liet hij in juni zijn 73 parlementariërs opstappen. Sindsdien probeert de gehaaide populist zijn wil via de straat door te drukken.  De huidige rust in Bagdad lijkt slechts  een stilte voor  de storm. Sadrs sjiitische rivalen, die  de grootste fractie  werden in het parlement nadat de Sadristen waren opgestapt, hopen  het parlement deze of volgende week te heropenen om de kabinetsformatie door te zetten.  De vraag is hoe Sadr hierop zal reageren – en hoeveel geweld daaraan te pas zal komen.       „De huidige impasse is onhoudbaar”, zegt Jeanine Hennis-Plasschaert, VN-gezant in Irak en in Nederland beter bekend als voormalig minister van Defensie (VVD). „Sadr kan het land niet eindeloos gijzelen. Deze machtsstrijd duurt nu al elf maanden, terwijl het land schreeuwt om fatsoenlijk bestuur.”      Maar in Sadr City, een enclave van Sadristen in het noorden van Bagdad, klinkt eerst nog de roep om wraak.  Hussein Abbas (38) is naar het vrijdagmiddaggebed gekomen met een ingelijste foto van zijn vriend Ali, die tijdens de laatste bestorming van de Groene Zone om het leven kwam. „Dit gebedsmatje was van hem”, zegt hij, wijzend op het  kleedje waarop Ali’s foto staat.  „We zullen de onschuldige levens wreken.” Wanneer precies,  dat weet Abbas niet. „We nemen geen eigen beslissingen, we wachten op de bevelen van Seyyid Moqtada al-Sadr”, zegt hij. Ook de imam die het gebed leidt, sjeik Mohamed al-Lami, waagt zich niet aan eigen voorspellingen. „Alle antwoorden op Iraks problemen kunt u vinden op het Twitteraccount van Seyyid Moqtada Sadr”, zegt de imam in klassiek Arabisch.  Sadrs aanhang wordt geschat op enkele miljoenen (Irak telt 40 miljoen inwoners). Hij dankt zijn aanzien aan zijn vader Mohammed Sadeq Sadr, een sjiitische geestelijke die in verzet kwam tegen Saddam Hussein en dit in 1999 met de dood bekocht. Met name armere sjiieten krijgen de liefde voor de Sadr-dynastie met de paplepel ingegoten. „Wanneer ik als kind moest huilen, gaven mijn ouders me een foto van Seyyid Moqtada al-Sadr”, zegt de gewonde Mohammed. „Daar werd ik rustig van.” De laatste jaren wist Sadr zijn populariteit  flink uit te breiden. Hoewel hij zelf lange tijd een goede relatie met Iran had, schildert hij zijn sjiitische rivalen steevast af als Iraanse pionnen. Daarnaast presenteert Sadr zichzelf als een man van het volk die  het opneemt tegen een corrupt politiek systeem. Sadr die zegt dat hij anti-establishment is, is ongeveer net zo overtuigend als Donald Trump die zegt dat hij niet bij de elite hoort Fanar Haddad Irak-expert, Universiteit van Kopenhagen „Maar Sadr is zelf juist een steunpilaar van dat systeem”, zegt Fanar Haddad,  Irak-expert aan de Universiteit van Kopenhagen. „Sadr die zegt dat hij anti-establishment is, is ongeveer even overtuigend als Donald Trump die zegt dat hij niet bij de elite hoort. Het is pure retoriek bedoeld om zijn ware doel te verhullen: hij wil  de machtigste politicus van het sjiitische kamp en daarmee van Irak worden.” Sadrs rivalen hebben zich verenigd in het zogeheten Coördinatiekader, een verbond van sjiitische partijen en bijbehorende milities dat kan rekenen op steun uit Iran. De voornaamste politicus daarbinnen is oud-premier Nouri al-Maliki, een aartsvijand van Sadr. De haat en nijd tussen de twee bereikten een hoogtepunt toen in juli opnames uitlekten waarin Maliki zinspeelt op een oorlog tegen Sadr  en hem omschrijft als een ‘lafaard’, ‘verrader’ en ‘onbenul’.  Maar naast het uitvechten van persoonlijke vetes gaat de strijd tussen de sjiitische groepen vooral ook om financiële belangen.  Sadrs rivalen eisen een rol in de toekomstige regering omdat ze net als de Sadristen azen op de baantjes en het geld die ministeriële posten in het corrupte Irak opleveren. Nu Sadr uit het parlement is gestapt, zien zij hun kans schoon en proberen ze Soennitische en Koerdische partijen zover te krijgen om een regering met hen te vormen.  Om nieuw geweld te voorkomen doet VN-gezant  Hennis-Plasschaert  er alles aan om de sjiitische partijen dichter tot elkaar te brengen. Dat valt niet mee, vertelt ze telefonisch. Sadr weigert vooralsnog deel te nemen aan een dialoog, en ook binnen het Coördinatiekader bestaat veel  onderling wantrouwen. „Het gevolg is dat er talloze initiatieven om uit de crisis te komen naast en door elkaar  lopen.” Volgens de VN-gezant zijn er grofweg twee scenario’s. In het eerste, minst slechte scenario gaat Sadr  met zijn rivalen om de tafel, doet het Coördinatiekader enkele concessies en komt er een regering die door Sadr wordt gedoogd. Zo’n regering zal overigens vrijwel zeker vervroegde verkiezingen uitschrijven, want daar dringen beide kanten inmiddels op aan.  „Het is de wereld op zijn kop”, zegt Hennis-Plasschaert. „De VN heeft zo’n 34 miljoen euro uitgetrokken om de laatste verkiezingen in goede banen te leiden. Mede daardoor was die stembusgang de meest transparante sinds 2005. Dan kan je niet alsmaar nieuwe verkiezingen uitschrijven omdat  de resultaten niet bevallen.” Maar het kan nóg hopelozer. In een tweede scenario blijft Sadr zich verschuilen achter zijn Twitteraccount, houdt het Coördinatiekader geen rekening met zijn wensen en gaan de Sadristen  weer de straat op. Een confrontatie tussen Sadrs militie Saraya al-Salam (‘Vredesbrigades’) en de talloze andere sjiitische milities kan  dan uitmonden in een heuse burgeroorlog.  Hoe dan ook zal het Iraakse volk de dupe zijn, weet slagersvrouw Kamila. De vrouw in zwarte chador, die niet met haar achternaam in de krant durft, zit met haar zwager Abbas in hun familieslagerij in het centrum van Bagdad. Haar winkel kijkt uit over de straten die eind augustus in een slagveld veranderden. Aan de vleeshaken in de vitrine hangen drie lamskadavers. Tijdens de laatste gevechten konden Kamila, haar man en vier kinderen hun huis niet uit. „De kinderen waren zo verschrikkelijk bang. De hele dag en nacht hoorden we explosies. Het traangas kwam naast ons huis terecht en kwam via de airconditioning naar binnen. We zijn bijna gestikt.” Door de onrust was Kamila’s zaak de hele zomer dicht. Ze verloor al haar inkomsten en kon haar elektriciteitsrekening niet meer betalen. Daardoor deed de vriezer het niet meer en moest ze  haar vleesvoorraad weggooien. Als de rust niet terugkeert, is het met haar slagerij gedaan.  „Waarom gebeurt dit?”, zegt Kamila. „Wat is onze misdaad? Ik ben al blij als ik genoeg geld verdien om aubergines en tomaten te kunnen kopen. Waarom kunnen die politici dan niet tevreden zijn met hun miljoenen?” De slagersvrouw weet het antwoord al.  „Het komt doordat onze politici verwende kinderen zijn”, zegt ze. „Ik hoop dat God hen zal straffen.”||https://www.nrc.nl//nieuws/2022/09/21/onrust-in-irak-hopelijk-zal-god-onze-politici-straffen-a4142726
2022-09-22||Nineties neemt je mee naar de bodem van de oceaan||Wat als we de hoofdrol niet toekennen aan onszelf, maar aan „het verband” waarin we leven? In het interdisciplinaire On All Things Earth doet Nineties Productions een poging om het perspectief van de mens te verleggen naar alles om ons heen.  Acteur Yannick Noomen en muzikant Frank Rosaly staan in een spectaculair licht- en videodecor (Julian Maiwald en Noralie van den Eijnden), dat hen gaandeweg opslokt. Maar de voorstelling begint in sobere eenvoud. De proloog doet denken aan een haast lichtvoetig egodocument van een even aimabele als ijdele theatermaker, die op een landerige zomeravond in gesprek raakt met een onbekende vrouw die hem een nieuwe blik op zijn artistieke praktijk biedt: „minder in het centrum van je eigen wereldbeeld”.  Schrijver Han van Wieringen volgt met een associatieve monoloog waarin die premisse meteen in de praktijk wordt gebracht: we verplaatsen ons in een steen die terechtkomt  op de bodem van de oceaan, verglijden haast vanzelf in de roze inkt die een octopus de zee in spuit, naar eencellige spore in de lucht, via een zaadje op het strand naar mos dat uitgroeit tot een varen. Alles houdt verband met alles.  Dit grote-zaaldebuut van regisseur Anne Maike Mertens is sterk geënt op haar online-coronaproject Untitled_2021 uit datzelfde jaar, waarin ze met vrijwel hetzelfde artistieke team op vergelijkbare (maar kleinschaligere) wijze dit thema onderzocht. En hoewel op momenten poëtisch, ontbreekt het de voorstelling meestal aan theatrale spanning.  Veel audiovisueel geweld, maar ‘On All Things Earth’ is een statische kijkervaring  Noomen geeft al zijn woorden hetzelfde grote belang mee, een aan heiligheid grenzende serieusheid, gespeend van lichtheid of grilligheid. Dat wordt geaccentueerd door het voornamelijk trage, mysterieuze geluidsdecor, dat nauwelijks versnelt of ontregelt. De projecties zijn, zeker in de onderwatersequentie aan het begin, opvallend illustratief. In grote rasters worden fragmenten van die onderwaterwereld geprojecteerd: tentakels, schelpen, visgraten, koraal. Later wordt het gelukkig abstracter: likkende vlammen, een tollende planeet, explosies. Noomen lijkt steeds kleiner te worden, op te gaan in de scenografie. Het audiovisuele geweld neemt niet weg dat On All Things Earth per saldo een nogal statische kijkervaring is: de denkoefening die de makers voor ogen hebben, wordt in de proloog expliciet verwoord en vervolgens via een vrij keurig stramien ingevuld. Als toeschouwer kun je achterover leunen: in de meanderende monoloog voelen de woorden en de beelden die worden opgeroepen al snel als variaties van hetzelfde, en glijden dus meteen van je af. Er is geen focus, ontregeling of twijfel, alles staat in het teken van totale acceptatie van dit voorstel om ons te verhouden tot andere perspectieven. Dat is voor de een misschien bevrijdend, maar voelt vooral ook inwisselbaar en richtingloos.  Pas op het einde worden we echt overrompeld. De voorstelling stevent af op een spectaculair staaltje lichtkunst: in een desoriënterend duister worden golvende, witte lichtflitsen de zaal ingeschoten, de omgeving lijkt te kantelen, het voelt alsof je door een oneindige kosmos zweeft, ijle klanken accentueren de diepe stilte. Ergens – waar precies is niet te achterhalen – is Noomen verdwenen, opgeslokt door de duisternis, definitief uit het centrum verstoten.  Je blijft achter met de paradox dat de makers de mens uit het centrum van ons perspectief willen tillen, maar door de audiovisuele bombast die de voorstelling tot aan het einde toe zo sterk kenmerkt, blijft de focus alsnog liggen op die menselijke hand. Zo eindigt de mens alsnog expliciet in het middelpunt. Recensie Muziektheater On All Things Earth van Nineties Productions. Gezien: 20/9, Internationaal Theater Amsterdam. Tournee t/m 16/10. Inl: ninetiesproductions.nl/on-all-things-earth/ 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/nineties-neemt-je-mee-naar-de-bodem-van-de-oceaan-a4142725
2022-09-22||Opnieuw inbraak bij PSV&#8217;er tijdens wedstrijd||Opnieuw is een voetballer van PSV slachtoffer van woninginbraak. Terwijl voetballer Ki-Jana Hoever zondagmiddag aanwezig was bij de wedstrijd Feyenoord-PSV werd in zijn appartement ingebroken. Dat meldt het Eindhovens Dagblad woensdag.  Volgens het dagblad kwamen agenten in kogelwerende vesten af op een melding van een inbraak, alleen bleek dit een misverstand. De politie was in de veronderstelling dat er bij iemand anders was ingebroken, bij wie de politie al extra voorzorgsmaatregelen neemt.  De politie wil wegens privacyredenen niet bevestigen dat het gaat om Hoever. Wel bevestigt een woordvoerder dat er zondagmiddag een inbraak heeft plaatsgevonden in een appartement in Eindhoven en dat er sierraden zijn meegenomen. Over de daders is nog niks bekend, de politie doet nog onderzoek.  Hoever is niet de eerste voetballer van PSV bij wie wordt ingebroken. Eerder was oud-PSV’er Eran Zahavi twee keer het doelwit van criminelen. Ook bij ex-PSV’er Memphis Depay is twee keer ingebroken. Deze zomer probeerden criminelen de Ajax-voetballer Dusan Tadic te overvallen. Hij werd vermoedelijk opgewacht door twee mannen met helmen op. Toen de 33-jarige Serviër de mannen zag rende hij weg. De mannen achtervolgden hem, waarna een worsteling ontstond. Uiteindelijk wist Tadic te ontkomen. ||https://www.nrc.nl//nieuws/2022/09/21/opnieuw-inbraak-bij-psver-tijdens-wedstrijd-a4142698
2022-09-22||SP en PVV in het defensief over de oorlog in Oekraïne||Het is opvallend hoe de oorlog in Oekraïne een rol speelt in de Algemene Politieke Beschouwingen. Geert Wilders (PVV) en Lilian Marijnissen (SP) kregen scherpe interrupties te verduren over hun kijk op het conflict. Wilders werd gewezen op de sancties tegen Rusland, die de PVV niet gesteund heeft, en over het vriendschapsspeldje dat hij ooit kreeg bij een bezoek aan Rusland. Jan Paternotte (D66) noemde Wilders „de bedrijfspoedel van Poetin” - een knipoog naar 2011, toen Wilders oppositieleider PvdA-leider Job Cohen de „bedrijfspoedel” van Rutte I noemde. Wilders kwam door de interrupties in het nauw - een zeldzaamheid bij de APB. En moest toegeven dat er sprake is van voortschrijdend inzicht in dit dossier. Lilian Marijnissen moest aan Paternotte en Gert-Jan Segers (ChristenUnie) uitleggen waarom fractiegenoot Jasper van Dijk wapenleveranties aan Oekraïne in februari „olie op het vuur” noemde. Paternotte verweet Marijnissen dat de solidariteit van de SP „ophoudt bij de grens”. Marijnissen antwoordde dat de SP de bevolking van Oekraïne steunt tegen de „agressor” Poetin, dat ze wapenleveranties „met wat meer terughoudendheid” ook steunt. „Wij veinzen niet de waarheid in pacht te hebben bij zo’n groot geopolitiek conflict.”  Het onafhankelijke Kamerlid Nilüfer Gündogan noemde het antwoord van Marijnissen „een beetje wereldvreemd”, in het licht van de mobilisatie in Rusland. Marijnissen antwoordde dat terughoudendheid bij grote conflicten in het verleden wijs is gebleken, bijvoorbeeld toen de SP de oorlog in Afghanistan niet steunde. ||https://www.nrc.nl//nieuws/2022/09/21/sp-en-pvv-in-het-defensief-over-de-oorlog-in-oekraine-a4142724
2022-09-22||Belangrijke stap naar beter hiv-vaccin: oplopende kleine doses lijken afweer te versterken||Herhaaldelijk een klein beetje van een vaccin toedienen, in een oplopende dosis, lijkt een goede vaccinatiestrategie te zijn bij hiv. Dat wijst een studie met apen uit die woensdag in het wetenschappelijke tijdschrift Nature verscheen.  Antistofproducerende afweercellen, B-cellen, kunnen daardoor niet wekenlang maar maandenlang hun antistoffen ontwikkelen en verfijnen in lymfeklieren. De bevinding is een belangrijke stap naar betere vaccins tegen lastige ziekteverwekkers zoals hiv en malaria, die tot nu toe bestand zijn tegen elke vaccinatie.    Geen virus is zo veranderlijk als het human immuno-efficiency virus (hiv), dat de ziekte AIDS veroorzaakt. Hiv verschuilt zich in het lichaam en verandert als het cellen infecteert. Daardoor is er veertig jaar na de ontdekking van het virus nog altijd geen werkend vaccin. Virologen zoeken verwoed naar een goede vaccinstrategie. Voor deze studie kregen twee groepjes van vier rhesusaapjes om de dag een vaccinatie, gedurende twaalf dagen. De serie bestond uit zeven prikken met steeds een iets hogere dosis van een hiv-eiwit, in totaal 100 microgram. Het vaccin bevatte het envelop-eiwit dat aan de buitenkant van het virus zit en waarmee het cellen in kan. Eén groepje kreeg na tien weken een boosterprik, het andere pas na zeven maanden. Een derde groep, de controlegroep, kreeg een eenmalige dosis van 100 microgram, en na tien weken een boosterprik. De onderzoekers keken in de lymfeklieren van de apen naar gespecialiseerde gebieden waar immuuncellen worden ‘getraind’. Bepaalde immuuncellen, B-cellen, herkennen een ziekteverwekker of een onderdeel daarvan in een vaccin, en gaan daarna naar zogeheten germinal centers in lymfeklieren. Daar rijpen en evolueren die cellen. Ze verbeteren en verfijnen de antistoffen die ze maken, zodat die nog beter de ziekteverwekker herkennen.  Bij de dieren die het proefvaccin in de oplopende doses hadden gekregen, bleven die B-cellen zich zeker een half jaar lang ontwikkelen, zonder een boostervaccinatie, en veel langer dan verwacht. Na tien weken waren er 186 keer meer B-cellen aanwezig bij de apen die het nieuwe vaccinregime kregen, vergeleken met apen die op de conventionele manier waren geïmmuniseerd met twee prikken. Die B-cellen maakten niet alleen veel meer antistoffen, maar vooral ook van veel betere kwaliteit.  Beter zelfs dan in de apen die na de zeven prikken wél een booster hadden gekregen na tien weken. Zij hadden na die booster wel een nieuwe piek in het aantal antistoffen, maar die waren niet van dezelfde hoge kwaliteit. Een interessant studie, vindt viroloog Rogier Sanders. Hij ontwikkelt en test hiv-vaccins in het Amsterdam UMC en maakte onder meer het envelop-eitwit waarmee de studie is gedaan. „Het is frappant dat de specialisatie van B-cellen na een half jaar nog bezig is. Tot nu toe dacht iedereen dat dat na een paar weken afgelopen was.”  Hij wijst erop dat in de controlegroep, die de standaard vaccinatie kreeg, een andere, minder effectieve hulpstof in het vaccin is gebruikt, het zogeheten adjuvans. „In de vaccins die de testgroep kreeg zat een veel beter adjuvans. Het is dus niet uit te sluiten dat de betere immuunreactie in die groep daardoor komt.” De bevindingen moeten verder uitgezocht worden met nieuwere vaccins die B-cellen nog beter kunnen trainen. Zeven prikken in twaalf dagen is heel onpraktisch voor veel mensen, zeker in zuidelijk Afrika waar hiv veel voorkomt. Er wordt gewerkt aan vaccincapsules die in de spier wekenlang kleine beetjes vaccin afgeven, vertelt Sanders. Er zijn zelfs capsules die steeds een ander vaccin kunnen afgeven, als een toverbal. „Sowieso weten we inmiddels dat we het met één vaccin nooit gaan redden tegen hiv. Je hebt vaccins nodig tegen verschillende onderdelen van het virus, die je achtereenvolgens toedient. Hiv is extreem divers, daarbij vergeleken zijn de coronavirusvarianten die ontstaan kinderspel.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/21/betere-hiv-vaccinatie-met-oplopende-kleine-doses-a4142723
2022-09-22||Opinie | Verwar autonome kunst niet met creatieve industrie||Sinds de bezuinigingen op de cultuursector vanaf 2011 stellen beleidsmakers de zogenoemde ‘creatieve industrie’ ten voorbeeld aan de kunsten. Industriële vormgeving, architectuur, grafisch ontwerp en de gaming industrie: de creatieven zijn tot ‘topsector’ gebombardeerd.  Dit is mijns inziens de diepere oorzaak van het geuite onbehagen in het Cultureel Supplement van deze krant vorige week: de toenemende instrumentalisering van kunst door beleidsmakers. Renée Steenbergen is kunsthistoricus en zelfstandig onderzoeker gespecialiseerd in kunstbeleid en mecenaat. In zijn artikel Waarom de goochelkunst van Studio Drift hypocriet is (15/7) ageerde Hans den Hartog Jager tegen ontwerpers die zich ‘indringen’ in het kunstdomein. Zijn kritiek  richt zich vooral op het ontwerpersduo Studio Drift en het feit dat het Amsterdamse Stedelijk Museum een werk van hen heeft aangekocht (twee kleinere werken schonk Drift aan het museum). Den Hartog Jager verwijt deze ontwerpers dat zij de kunst uithollen door handig gebruik te maken van concepten uit de autonome beeldende kunst en die te vertalen in „consumenten-kitsch”. Volgens hem legitimeert hét nationale museum voor hedendaagse kunst door deze aankoop hapklare „humbug”. Volgens mij is het probleem niet dat  culturele disciplines overlappen en mengvormen hun intrede doen. Natuurlijk kun je van mening zijn dat de met verlichte drones gecreëerde ‘sterrenhemel’ van Studio Drift niet meer is dan „simpele sensatie”. Eenzelfde discussie speelde ook rond de expositie van ontwerper Marcel Wanders in het Stedelijk en rond die van beeldend kunstenaar Jeff Koons die zichzelf ‘ten dele een bedrieger’ noemt.  Charlatans ja of nee: de kunstgeschiedenis discussieert er al sinds mensenheugenis over. Het is juist de taak van hedendaagse presentatie-instellingen om dat debat te voeren en te voeden. (Overigens is het werk van Studio Drift aangekocht door de conservator industriële vormgeving van het Stedelijk, dus niet bekostigd uit het kunstbudget.) Het echte probleem is dat kunst in toenemende mate via subsidies – ook door vermogensfondsen – wordt gestuurd naar projecten met ‘maatschappelijke impact’. Een voorbeeld zijn de speciale programma’s in musea voor Alzheimer-patiënten.  Zulke betrokkenheid is verdienstelijk, maar het risico bestaat dat vooral belang wordt gehecht aan de afgeleide waarde van kunst: die fungeert dan als middel om vraagstukken in de samenleving te voorzien van een creatieve – en soms goedkope – ‘oplossing’.  Bijkomend probleem is dat voor dergelijke functionele toepassingen van creativiteit niet allereerst autonoom werkende kunstenaars geschikt zijn, maar ontwerpers. Zij zijn opgeleid om technieken in te zetten voor opdracht-gebonden werk. Daardoor zijn zij het die steeds vaker opdrachten voor bijvoorbeeld kunst in de openbare ruimte binnenslepen – van oudsher belangrijk voor de broodwinning van beeldhouwers. Waar vroeger de artistieke vrijheid centraal stond, ligt nu de nadruk op toepasbaarheid. Een bekend voorbeeld daarvan is de duurzame én fraaie verlichting die Daan Roosegaarde, opgeleid tot architect, ontwierp voor de Afsluitdijk. Vooral op lokaal niveau zie je deze verschuiving. Gemeenten zijn de grootste verdelers van cultuursubsidies, maar kunstfinanciering is geen wettelijke verplichting voor hen. Omdat met de decentralisatie van rijkstaken naar lagere overheden tegelijk een bezuiniging is doorgevoerd, wordt door gemeenten fors bezuinigd op cultuur. Zodat ze hun wél verplichte (jeugd)zorgtaken kunnen vervullen. Door kunstbudgetten in te zetten in de zorg, slaan zij twee vliegen in één klap.  Kunstenaars of ontwerpers die verstandelijk gehandicapten een workshop geven, zijn doorgaans goedkoper dan daar speciaal voor opgeleide sociaal werkers die continu met deze mensen werken. Veelzeggend is ook dat in steeds meer gemeenten geen aparte wethouder voor cultuur meer wordt benoemd: kunst is dan bij zorg of onderwijs geschoven. Daarmee verdwijnt de kennis over en betrokkenheid bij kunst van de belangrijkste kunstfinancier: de lokale overheid. Dat de creatieve industrie nu als rolmodel moet fungeren, heeft een duidelijke boodschap: kan de kunst zich niet óók ontwikkelen tot een for profit-sector? Het is rendementsdenken doorgevoerd in zijn uiterste vorm: het streven lijkt kunst die geen subsidie meer nodig heeft. Deze beleidstrend geeft een verkeerd signaal aan de politiek en aan het publiek. Het zogenoemde ‘verdienvermogen’ van autonome kunst ligt immers wezenlijk anders dan dat van de creatieve industrie.  Tegenwoordig wordt ook binnen de kunstwereld zelf in één adem gesproken van de „culturele en creatieve sector”, recentelijk bijvoorbeeld in het advies Kunsten2030 van lobbyorganisatie Kunsten 92 aan de minister.  Met die volgzaamheid aan dit instrumentele subsidiebeleid schiet de sector in eigen voet. Juist de kunstwereld moet onder de aandacht blijven brengen dat de kunsten in zichzelf waarde hebben voor kijkers en luisteraars. Die waarde zit hem er nu juist in dat een schilderij of symfonie niet altijd makkelijk te begrijpen is, maar juist een andere ervaring of perspectief wil bieden dan we al kennen.  Niet de ‘entertainende’ vormen van kunst – of kitsch – vormen de grootste bedreiging.  Het gevaar zit hem in de aanname dat kunstenaars best ‘hun eigen broek op kunnen houden’ als ze maar ondernemend genoeg zijn, en een beetje flexibel. De vergelijking met de creatieve industrie is een valse vergelijking die vooral lijkt ingegeven door zuinigheid en een gebrek aan kennis. ||https://www.nrc.nl//nieuws/2022/09/21/verwar-autonome-kunst-niet-met-creatieve-industrie-a4142721
2022-09-22||Jan Paternotte begint als tweede spreker van de coalitie||Jan Paternotte van D66 is nu aan de beurt, het is zijn APB-vuurdoop als fractievoorzitter. In juli van dit jaar was 61 procent van de achterban van regeringspartij D66 nog tevreden met het kabinet-Rutte IV, inmiddels is dat nog 36 procent. Het is voor het eerst dat een meerderheid zich ontevreden toont. Dat is een van de uitkomsten van een onderzoek over vertrouwen, dat I&O Research deed in opdracht van NRC. Best opvallend, want na de presentatie van het regeerakkoord was de analyse dat D66 er veel van de eigen ideeën in kwijt had gekund. Maar sindsdien gebeurde er natuurlijk veel, waardoor het kabinet met aanvullende maatregelen moest komen: de koopkrachtdaling, de crisis in de opvang van asielzoekers, het gebrek aan draagvlak bij boeren voor de stikstofmaatregelen. Het lijkt erop dat D66’ers dáár niet zo enthousiast over zijn. Overigens: het eerste koopkrachtpakket van het kabinet liep al toen het onderzoek van I&O plaatsvond, maar het prijsplafond om de energierekening te dempen kwam pas na het onderzoek.  Nog interessant: in september 2017, toen Kaag net haar intrede had gemaakt in de Nederlandse politiek, als minister van Buitenlandse Handel en Ontwikkelingssamenwerking in het kabinet-Rutte III, kreeg ze van Nederlanders een 7,5. Dat cijfer werd steeds lager, inmiddels krijgt ze een 4,1. Het laagste cijfer van de vier leiders van regeringspartijen.||https://www.nrc.nl//nieuws/2022/09/21/jan-paternotte-begint-als-tweede-spreker-van-de-coalitie-a4142702
2022-09-22||D66 vindt dat SP niet moet doen alsof het kabinet niet helpt in de &#8216;koopkrachtcrisis&#8217;||Lilian Marijnissen (SP) heeft het over armoede, een echt SP-thema. Ze wijst op de huidige „koopkrachtcrisis” en vindt dat het kabinet „veel te weinig” doet om (dreigende) armoede te bestrijden. „We kunnen ook afspraken maken met woningbouwcorporaties, zodat er geen huisuitzettingen plaatsvinden. De huren kunnen we versneld verlagen. Er kan een noodfonds komen voor gemeenten.” De SP wil ook dat het kabinet de winstbelasting voor grote bedrijven verhoogt. Marijnissen verwijst naar de Toeslagenaffaire, waarin van duizenden burgers ten onrechte kinderopvangtoeslag werd teruggevorderd. Daardoor zouden volgens Marijnissen nu veel Nederlanders er niet op vertrouwen dat het kabinet hen gaat helpen met de koopkrachtmaatregelen en bang zijn om zich in de schulden te steken. Volgens Jan Paternotte (D66) doet Marijnissen het voorkomen dat het kabinet de Nederlanders niet helpt, terwijl het met Prinsjesdag koopkrachtmaatregelen heeft aangekondigd. „Heel Nederland kijkt mee en luistert met zorg naar het betoog van mevrouw Marijnissen. Dan hoor je: ze gaan niks doen aan mijn koopkracht. Weet u wat de nieuwe maatregelen betekenen voor een gezin in de bijstand met twee kinderen?” Marijnissen zegt dat Paternotte dat „ook helemaal niet weet”. „Er wordt in de plannen gerekend met een inflatiecijfer waarvan maar de vraag is of het realistisch is.” Ze vindt dat het „niet meer oké” is om „te verschuilen achter koopkrachtcijfers waarvan keer op keer blijkt dat ze niet kloppen”. Paternotte zegt dat het kabinet „rekenmeesters” heeft om te helpen om berekeningen te maken.||https://www.nrc.nl//nieuws/2022/09/21/d66-vindt-dat-sp-niet-moet-doen-alsof-het-kabinet-niet-helpt-a4142696
2022-09-22||Woningtekort neemt verder toe: dit jaar 315.000 woningen te weinig|| Het woningtekort is verder toegenomen. Dit jaar zijn er naar schatting 315.000 woningen te weinig: 3,9 procent van de totale woningvoorraad. Vorig jaar werd het tekort nog geschat op 279.000, wat neerkwam op 3,5 procent van alle woningen. Dat blijkt uit het rapport Primos 2022 – prognose van bevolking, huishoudens en woningbehoefte door ABF Research, het bureau dat het demografisch onderzoek doet waarop de overheid haar beleid baseert. De recente bevolkingsgroei door Oekraïense vluchtelingen is nog niet in de berekening meegenomen.  Voor een gezonde markt is volgens experts een woningtekort nodig van 2 procent. Om dat te bereiken, zijn er 150.000 nieuwe woningen nodig in de regio’s waar de druk op de woningmarkt het hoogst is.  Dat is voornamelijk in het westen van het land. Ondanks het recente CBS-bericht  over een toenemende trek uit de Randstad naar andere delen van het land, neemt de bevolking rond de vier grote steden nog altijd toe. De afgelopen vijftien jaar groeide het aandeel van de bevolking dat in de Randstad woont met 1,5 procentpunt tot 42,4 procent, aldus de rapportage. En de rek is er nog niet uit. De verwachting is dat over vijftien jaar 44,3 procent van de bevolking in de Randstad woont. Dat komt vooral door de komst van buitenlandse migranten. En ook door natuurlijke aanwas – meer geboortes dan sterftes – doordat er relatief veel jonge mensen in de Randstad wonen.  Het woningtekort is een bewegend getal, dat afhangt van allerlei variabelen (aannames over de toekomst), zoals de groei van de bevolking. Verwacht wordt dat die de komende vijftien jaar toeneemt met 8,2 procent. In 2050 wonen volgens de nieuwste voorspelling ruim 19,5 miljoen mensen in Nederland.  Het aantal huishoudens groeit de komende vijftien jaar naar verwachting met 10,6 procent, van 8,1 miljoen dit jaar naar bijna 9 miljoen. Dat komt vooral door groei van het aantal alleenstaanden (560.000), het aantal gezinnen (80.000), eenoudergezinnen (68.000) en het aantal paren zonder kinderen (150.000). De groei van het aantal alleenstaanden en paren zonder kinderen wordt gelinkt aan de vergrijzing: dit zijn vooral ouderen. Om aan die groei tegemoet te komen én het woningtekort in te lopen, zijn er de komende vijftien jaar naar verwachting 1.213.000 nieuwe woningen nodig, als wordt uitgegaan van de sloop van 184.000 woningen. Maar met die woningbouw loopt het intussen niet zo soepel als het kabinet zou willen. Het doel van minister Hugo de Jonge (Volkshuisvesting en Ruimtelijke Ordening, CDA) is om tot en met 2030 100.000 woningen per jaar  bij te bouwen: 14.000 woningen méér dan er in de afgelopen jaren bij kwamen. Dat zou onder meer moeten lukken door de bouw van jaarlijks 15.000 flexwoningen. De totale uitgaven voor de woningmarkt stijgen volgend jaar van 5,4 naar 6,2 miljard euro. Daarbinnen groeit de uitgave voor woningbouw van 863 naar 1.066 miljoen euro. Maar in het eerste kwartaal van dit jaar zijn bijna 13 procent minder bouwvergunningen afgegeven dan een jaar geleden. De bouw kampt met personeelsproblemen bij gemeenten, ingewikkelde projectontwikkeling en lange procedures.  De studie van ABF verwacht dan ook dat het kabinetsdoel niet gehaald wordt en rekent tot en met 2030 op gemiddeld 91.000 nieuwe woningen per jaar. Daar gaan nog 108.000 gesloopte woningen vanaf; netto zouden er in  2030 dan 715.000 woningen zijn bijgebouwd.||https://www.nrc.nl//nieuws/2022/09/21/woningtekort-neemt-verder-toe-dit-jaar-315000-woningen-te-weinig-2-a4142695
2022-09-22||In Van Goghs beroemde vaas zonnebloemen zat eerst vet||Vroeger waren er water-  en vuurwinkels, winkels waar je kokend water en verschillende soorten vuurtjes kon kopen; gloeiende kolen om een kachel of een stoof mee te vullen. Vincent van Gogh schrijft erover in een brief uit 1882: „Sien en ik hebben dagen achtereen van ’s morgens tot ’s avonds als ware bohemiens er voor in de duinen gecampeerd, wij namen brood mee en een zakje koffij en halen dan heet water bij een water en vuur vrouw op Schevening.”  De brief wordt aangehaald in het nieuwe boek Dichter bij Vincent. Alledaagse voorwerpen in het werk van Vincent van Gogh. Er staan meer vergeten gebruiken en voorwerpen in dit boek, geschreven door Alexandra van Dongen, conservator historische vormgeving bij Museum Boijmans Van Beuningen. Wie kent de luciferhouder, een geribbeld porseleinen potje? Je kon een lucifer doen ontbranden door het kopje langs de ongeglazuurde ribbeltjes aan de buitenkant te strijken. Van Gogh schilderde er in 1887 een in Parijs op het doek Agostina Segatori in Le Tambourin. De verfstreken die het potje weergeven zijn niet alleen verfstreken, ze doubleren hier als de ribbels van de luciferhouder.   Alexandra van Dongen: Dichter bij Vincent. Alledaagse voorwerpen in het werk van Vincent van Gogh (Uitg. Sterck & De Vreese)  
  Dichter bij Vincent, t/m 30 okt in Vincent van Goghhuis, Zundert. Inl: vangoghhuis.com Van Dongen ontdekte op meer schilderijen voorbeelden waarbij een vrije schildertechniek een realistische weergave dient, bijvoorbeeld op zijn Vaas met Chinese asters en tuingladiolen, uit 1886. Dit vaasje blijkt een likeurkannetje, gedecoreerd met ‘boombast glazuur’, wat de dikke verfkronkel op het schilderij verklaart. Van Gogh gebruikte  vaker dingen als vazen die eigenlijk geen vazen waren. Zo staan bijvoorbeeld de beroemde zonnebloemen die Van Gogh in 1889 in Arles schilderde niet in een vaas maar in een vetpot. Deze vetpotten, met een geglazuurde binnenkant en een half geglazuurde buitenkant, werden onder meer gebruikt voor het bewaren van bakvet en de grotere exemplaren voor het inmaken van eend, de confit de canard. Van Dongen vertelt in welke fabrieken ze werden gemaakt in de negentiende eeuw, in de Provence en in Castelnaudary, nog steeds de wereldhoofdstad van de cassoulet, een bonenschotel waar altijd ingemaakte eend in gaat. Die wordt nu vooral in blik verkocht. De potten bestonden met geel en met groen glazuur; het is niet verwonderlijk dat Van Gogh voor de zonnebloemen uiteindelijk een gele koos. Een groene met oren gebruikte hij later weer, toen hij in 1890 in het gesticht in Saint Remy en Provence verbleef, voor een stilleven met witte rozen. Ook een Normandische melkkan gebruikte Van Gogh als vaas, voor een stilleven met fritillaria’s uit 1887. Het is een ronde kan van messing waar ze op boerderijen in Frankrijk melk in vervoerden. In het boek staat een pasteltekening van Millet, een van Van Goghs helden, waarop een vrouw met water uit een houten emmer zulke ronde melkkannen schoonspoelt, en een ansichtkaart waarop een meisje er een op haar schouder torst. Om de hals van de kan is een touw gebonden waarmee ze hem in evenwicht houdt. Het ziet er heel anders uit dan het juk met twee emmers dat in Nederland gangbaar was. Zijn we nu afgedwaald? Wat is het nut van informatie en speculatie over oude vazen en kannen? Het gaat toch vooral om hoe Van Gogh geschilderd heeft, niet wat? Kan het schelen dat hij een vaas of een vetpot of een melkkan schilderde, het gaat om iets anders, zijn vuur, zijn visie? Of is Van Gogh  zo beroemd dat alles wat we over hem kunnen weten interessant is? Als een bh van Marilyn Monroe, een lepel van Gandhi, een kam van Neil Armstrong, een stukje door Britney Spears gekauwde kauwgum (ja allemaal op veilingen verkocht, deze dingen). Handtekeningen. Relieken.  Misschien biedt deze strofe uit Van Goghs brieven, eerder dit jaar tot poëzie gemaakt door Ramsey Nasr in de bundel Wij waren onder de betovering een uitweg:  „ik kan [...] wil [...] mag niet leven zonder liefde in afwachting daarvan  verslind ik [...] de werkelijkheid” Van Gogh  schreef opmerkelijk  gedetailleerd over de voorwerpen die hij schilderde  Alexandra van Dongen wijst aan de telefoon nog op een aantal praktische en kunsthistorische voordelen van haar type onderzoek: zo kan de oorspronkelijke kleur van een object  iets zeggen over het kleurgebruik van Van Gogh en  over de latere verkleuring van een schilderij of helpen bij het dateren van schilderijen. De steelpan van aardewerk die te zien is op Stilleven met aardappels is bijvoorbeeld een Franse steelpan uit Vallauris, waardoor het onwaarschijnlijk is dat dit stilleven in 1885 in Nuenen is geschilderd. Zulke pannen kwamen pas in de twintigste eeuw naar Nederland, als fonduepan.  Net als Ramsey Nasr vlooide Van Dongen de brieven van Van Gogh door en vond veel passages waar hij opmerkelijk gedetailleerd over de voorwerpen die hij schilderde schreef. Op 20 mei 1888 schreef hij aan zijn broer Theo: „Ik heb deze week twee stillevens gemaakt. Een koffiekan van blauw geëmailleerd ijzer, een kopje (links) in koningsblauw en goud, een lichtblauw en wit geblokte melkkan, een wit kopje – rechts – met blauw en oranje dessin op een schoteltje van grijsgeel aardewerk, een kan van blauw slib-aardewerk of majolica met rood-groen-bruin dessin, ten slotte 2 sinaasappels en 3 citroenen; op tafel ligt een blauw kleed, de achtergrond is groengeel, dus 6 verschillende blauwen en 4 of 5 gelen en oranjes.” Opvallend is – of niet – dat Van Gogh schilderde wat voorhanden was. Niets bijzonders. „Als je Van Gogh van Nuenen naar Arles volgt, kloppen de voorwerpen met wat op die plek en in die tijd voorhanden was”, zegt Van Dongen. Soms kocht hij spullen op een rommelmarkt, vaker gebruikte hij wat er was, al is daarbij ook niet alles wat het lijkt. De witte mokken op De aardappeleters waren geen speciale boerse koffiekoppen, het was industrieel aardewerk uit Maastricht, van de  Regout-fabriek of de Société Céramique, dat, zoals Van Dongen zegt, „iedereen toen gebruikte”.  Ansichtkaart waarop een meisje een Normandische melkkan op haar schouder torst.
 Van Dongen deed een deel van haar onderzoek in het Vincent van GoghHuis in Zundert, Van Goghs geboortedorp, als eerste curator in residence. Daar is nu ook een tentoonstelling te zien die ze inrichtte samen met André Smits & Monika Dahlberg, die er verbleven als artists in residence. Er zijn geen schilderijen van Van Gogh te zien maar wel een aantal van de voorwerpen die hij schilderde. Soms gaat het om voorwerpen van het type dat hij schilderde, zoals een petroleumlamp of een lampetkan, soms om voorwerpen die hij daadwerkelijk geschilderd heeft, zoals de Franse likeurkan en de Normandische melkkan, die door Jo van Gogh-Bonger, de weduwe van Vincents broer Theo, altijd bewaard zijn en bij haar thuis in Amsterdam op de kast stonden, zoals op een aantal foto’s is te zien.   Jo Bonger bezat ooit ook het vurenhouten bed van Van Gogh dat op het schilderij De slaapkamer uit 1888 is te zien. In het verhaal over dit bed komt veel geschiedenis samen. Na de zelfmoord Van Vincent van Gogh nam zijn broer Theo het mee naar huis. Het kwam uiteindelijk terecht in de villa in Laren van diens zoon Vincent Willem. Deze Vincent wilde de bedden aan Arles schenken voor het Gele Huis, dat een museum zou worden. Maar het gele huis werd in 1944 verwoest. Het bed werd in 1945 door Vincent aan het Rode Kruis gedoneerd. Het kwam waarschijnlijk terecht in Boxmeer, een gemeente in Brabant die door de oorlog zwaar getroffen was. Er is nog een foto van de hulpactie ‘Laren helpt Boxmeer’, waarop  vrachtwagens vol goederen te zien zijn. Misschien zit in een van die vrachtwagen wel het bed van Van Gogh. Van Gogh-deskundige Martin Bailey heeft een paar jaar geleden geprobeerd het bed te vinden, maar dat is niet gelukt. Misschien slaapt er nog iemand in. Het is niet uit te sluiten.  Een bed is nog steeds een bed. De meeste voorwerpen op de schilderijen van Van Gogh zijn juist ouderwets geworden. Niemand gebruikt ze nog, zeker niet zoals ze bedoeld waren. Lampetkannen, melkkannen, luciferhouders, vetpotten, ze zijn verdwenen. De voorwerpen zijn ouderwetser geworden dan schilderijen, die nog steeds worden gemaakt. Vita brevis, ars longa. Misschien hebben een paar dingen weten te overleven als vaas. Oneigenlijk gebruik, zoals Vincent van Gogh ook al deed. Vita brevis, ars longa. In dit geval nog meer, want de gele vetpot had in het echt waarschijnlijk nooit kunnen blijven staan met zoveel lange, zware bloemen erin. Op Van Goghs schilderij valt hij niet om. „Ik ben ervan overtuigd dat Vincent voor zijn zonnebloemen een groter formaat van ditzelfde type aardewerk heeft gebruikt’, zegt Van Dongen. „We kennen alleen een klein overgeleverd model, ik ben nog steeds op zoek naar een grotere zonder oren.”  Nog niet alles is kunst. Bij mij in de keuken staat een jampotje, net zo een als Van Gogh in 1888 in Arles schilderde nadat hij er een bloeiend amandeltakje in had gezet. Het is zo’n glazen pot met ribbels en een rood en wit geblokte deksel, een imitatie van de rood met wit geblokte doek waarmee zo’n potje in Van Goghs tijd werd afgesloten. Er zit nog jam in. Alexandra van Dongen begon in 2011 het online project ALMA (Afbeelding Linkt Met Artefact), waarbij de rol en betekenis van materiële objecten in de beeldende kunst worden geanalyseerd.  Op de website van Museum Boijmans zijn de vondsten van ALMA te zien bij de schilderijen waar onderzoek naar is gedaan. Wie bijvoorbeeld het schilderij De marskramer van Jheronimus Bosch bekijkt, kan via het tabblad Ontdek ALMA details aanklikken en krijgt dan foto’s van door Bosch geschilderde voorwerpen te zien, zoals een spintol, een geldbeurs en een pollepel.  Een van Van Dongens bekendste vondsten is een Syrische apothekerspot op het schilderij De drie Maria’s aan het graf van Jan van Eyck (ca. 1390-1441). Volgens Van Dongen is de afgebeelde pot gebaseerd op een exemplaar afkomstig uit Damascus, een aanwijzing voor vroege uitwisseling tussen verschillende culturen. Familieportret  van Jo van Gogh-Bonger eind 1910, begin 1911 op de Koninginneweg 77 Amsterdam. Ze zit aan tafel met haar zoon Vincent Willem  en haar tweede echtgenoot, Johan Cohen Gosschalk. Op de kast staan de melkkan en het likeurvaasje die Vincent schilderde. Foto Wikipedia 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/in-van-goghs-beroemde-vaas-zonnebloemen-zat-eerst-vet-a4142645
2022-09-22||De eerste dag van de Algemene Politieke Beschouwingen in beeld||||https://www.nrc.nl//nieuws/2022/09/21/de-eerste-dag-van-de-algemene-politieke-beschouwingen-in-beeld-a4142693
2022-09-22||#204 Leven we in het Antropoceen of is die term onzin?||Geologen en klimaatwetenschappers zijn er al decennia mee bezig: het Antropoceen, het tijdperk waarin de mens de belangrijke kracht op aarde is. Maar hoe nuttig is die term? Lang niet iedereen in de wetenschap is er enthousiast over. Het zou zelfs hoogmoed zijn, een tijdperk naar de mens te noemen. En hoe activistisch kan de wetenschap eigenlijk zijn?||https://www.nrc.nl//nieuws/2022/09/21/204-leven-we-in-het-antropoceen-of-is-die-term-onzin-a4142692
2022-09-22||Marijnissen als derde spreker aan het woord||De schorsing is voorbij, het risico op de after-lunchdip is aanwezig. Lilian Marijnissen van de SP mag iedereen proberen wakker te houden, zij begint aan haar inbreng.  Het overgrote deel van de mensen die Marijnissen vertegenwoordigt in de Tweede Kamer is zeer ontevreden met het kabinet-Rutte IV. Maar 7 procent zegt wél tevreden te zijn, blijkt uit onderzoek van I&O Research in opdracht van NRC. Aan het begin van Rutte IV lag dat percentage hoger, op 13 procent.  In 2018 werd Marijnissen partijleider en sindsdien heeft de SP in geen enkele van de vijf verkiezingen die daarna volgden gewonnen. Uit het Europees Parlement is de partij sinds de verkiezingen van 2019 zelfs helemaal verdwenen. Begin dit jaar, tijdens de gemeenteraadsverkiezingen, verloor de partij meer dan honderd raadszetels in heel Nederland. De SP hield er 173 over. Opvallend is het wel. De maatschappelijke en politieke thema’s die de afgelopen jaren het debat domineerden zijn bij uitstek SP-thema’s. De afgelopen coronajaren was dat de zorg, de afgelopen maanden het koopkrachtverlies.  Marijnissen krijgt van Nederlanders een 5,4 en is daarmee (samen met Attje Kuiken van de PvdA) de op twee na populairste partijleider. Alleen Caroline van der Plas (5,8) en Pieter Omtzigt (7,0) krijgen een hoger cijfer.||https://www.nrc.nl//nieuws/2022/09/21/marijnissen-als-derde-spreker-aan-het-woord-a4142691
2022-09-22||NAVO-chef Stoltenberg: een kernoorlog mag er nooit komen||NAVO secretaris-generaal Jens Stoltenberg zegt in een video-interview met persbureau Reuters dat er nooit een kernoorlog mag komen, maar dat hij geen verschil ziet in de houding van Rusland ten aanzien van de inzet van kernwapens. Volgens Stoltenberg verloopt de oorlog niet volgens Poetins schema. „De Russische troepen zijn slecht uitgerust en hebben gebrek aan goede aansturing”. Hij verwacht dat de oorlog zal eindigen aan de onderhandelingstafel.  Dinsdag noemde de secretaris-generaal de gedeeltelijke mobilisatie op Twitter een „verdere escalatie in de oorlog van Poetin”. Daarbij riep hij de internationale gemeenschap op de actie te veroordelen. ||https://www.nrc.nl//nieuws/2022/09/21/navo-chef-stoltenberg-een-kenoorlog-mag-er-nooit-komen-a4142678
2022-09-22||In de kunst van Moshekwa Langa vind je ‘elementen van een plaats delict’||„Mijn werk is niet verleidelijk”, verklaart kunstenaar Moshekwa Langa wanneer we spreken over de dikke klodders lak, het schuurpapier, de koffievlekken en de verkoolde houtresten op zijn werk. Hoewel hij sinds 1997 in Amsterdam woont en zijn werk al te zien is in de vaste collecties van Tate Modern in Londen en het New Yorkse MoMA, heeft hij pas sinds begin deze maand zijn eerste overzichtstentoonstelling in Nederland.   In het werk van Langa, in 1975 in Zuid-Afrika geboren, gaat het vaak over ontheemding, verplaatsing en identiteit – kortom: over grenzen. Die zoektocht naar grenzen en plaatsing heeft iets tragisch voor wie bedenkt dat zijn geboorteplaats Bakenberg nooit op de officiële landkaarten stond ten tijde van de apartheid. Het was alsof de identiteit van de dorpsbewoners, en dus ook Langa’s identiteit, er niet toe deed. In zijn werk vormen landkaarten en mindmaps dan ook een belangrijk motief. Moshekwa Langa (Zuid-Afrika, 1975) was in 1997-1998 resident aan de Rijksakademie in Amsterdam. Zijn werk is wereldwijd te zien, zoals in de  collecties  van Tate Modern en het MoMA in New York. De tentoonstelling Omweg is t/m 4 dec in KM21, Den Haag. Bekend is zijn videokunstwerk Where do I begin? (2001). De regel uit het lied ‘Love Story’, dat Shirley Bassey in de jaren zeventig opnam, wordt telkens herhaald. Langa plaatste de zang onder de video die  hij opnam in Bakenberg. Vanuit een kinderperspectief zie je mensen naar een bus schuifelen. Alleen de benen van de passagiers, vlak voordat ze de stap nemen om de bus in te komen, zijn zichtbaar. Ze vertellen ook over de geschiedenis van Zuid-Afrika, waar de zwarte bevolking vaak elke dag enorme afstanden aflegde om bij hun werkgever terecht te komen omdat ze alleen maar mochten wonen in aan hen toegewezen dorpen.  „Het is een raar werk”, vertelt Langa. „Enerzijds ben ik observator, anderzijds maak ik er onderdeel van uit. Where do I begin is eigenlijk een zelfportret. Deze video leek me een goeie manier om te tonen waar ik vandaan kom. Ik heb het dorp verlaten om kunstenaar te kunnen worden, maar het was ook een plek waar ik me comfortabel voelde. Basseys regel komt uit een liefdeslied dat enerzijds de passie weergeeft, maar vertelt hier ook over het verdriet van het achterlaten.”  Moshekwa Langa, Where do I begin (video still), 2001   Langa keert nog vaak terug naar Zuid-Afrika. „Het werk helpt bij het ontrafelen van mijn geschiedenis: ik woonde er en er wonen nog steeds familieleden van me. De vraag is voor mij altijd: hoe vertel ik een verhaal over mijn verleden zonder uit te gaan van grof geweld. Je kan het instappen puur en alleen zien als iets dat mensen doen wanneer ze de bus pakken.  Je ziet verschillende benen, en die zijn veelzeggend, ook zonder dat je de gezichten erbij hebt. Hoe ze gekleed zijn, hoe ze lopen of bewegen, dat vertelt al veel. Maar het werk roept ook de vraag op: hoe ga je om met je geschiedenis, hoe praat je over apartheid waarvan veel mensen zich geen voorstelling meer kunnen maken? Ik heb in de loop der jaren van alles meegemaakt, ik koos vaak poëtische momenten om te tonen waar we zijn, waar ik me bevind.” Op deze tentoonstelling gaat het vaak over de zoektocht naar een plek. Maar de werken die op een landkaart lijken, gaan niet over echte plaatsen, ze zijn fictief. Waarom?  „Ze zijn inderdaad  fictief, maar er zitten handreikingen in die je kan gebruiken om een gesprek te beginnen over je achtergrond, over de wegen die iemand heeft bewandeld. Mijn werk is niet ‘mooi’. Als je ernaar kijkt, vraag je je af: wie is dit,  welk verhaal zit erachter? Ik ben niet goed met tekst, dus daarom pak ik het zo aan. Taal was voor mij ingewikkeld, taal sloot me buiten. Dat merkte ik toen ik als tiener terechtkwam op een gemengde middelbare school. Ik moest me opeens verhouden tot witte mensen, terwijl ik daarvoor alleen óver hen had geleerd. We sliepen in dezelfde kamer, aten samen. Dat was de normale situatie, maar ik was bang voor ze. Ik sprak niet snel genoeg, of zei dingen verkeerd en moest me veel Engels vocabulaire eigen maken. Het was kortom lastig om mijn verhaal te vertellen. Maar uitbeelden kon ik het wel.”  „Dat is hoe ik  duidelijk maak  waar ik het over wil hebben. Die teksten zijn niet chronologisch, maar ik verwerk er bijvoorbeeld in welke mensen belangrijk voor me zijn geweest, waar ik was. Het zijn ook feiten, dingen die ik heb geleerd op school. Zo kreeg ik net als velen te horen dat de geschiedenis van ons land begon met de komst van Van Riebeeck in 1652. We hadden papiergeld met het hoofd van die man erop. Wat ik met deze Legenda wil doen is zorgen dat je een andere realiteit inloopt.” Het schuurpapier in de ‘Encyclopedia series’ [te zien op de foto hiernaast] en de houtskool in de ‘Moonscape series’: is dat om een verleden weg te werken? Zoals het apartheidsregime deed met de geschiedenis van Zuid-Afrika, maar misschien ook wat er met jezelf gebeurde  na je vertrek uit Zuid-Afrika?  „Er is inderdaad een geschiedenis van whitewashing, schuurpapier maakt dingen glad. In Encyclopedia  zitten dan ook historische elementen in die verder teruggaan dan Van Riebeeck,  sporen die mensen al vroeg nalieten. Het houtskool verwijst naar het vuur dat ik als kind ’s ochtends aanmaakte.  Zie Moonscape als een merkwaardig zelfportret, waaruit ook iets nieuws kan verschijnen. Het is misschien een beetje een obscure methode. Als je naar de restanten kijkt dan is het een pijnlijke situatie die blootlegt waar ik vandaan kom. Ik leg als het ware de bewijzen neer van mijn oorsprong. Maar  zeg je nu dat ik mijn geschiedenis probeer uit te wissen?” Ik bedoel: schuurpapier maakt de dingen inderdaad glad,  maar het is ook pijnlijk als je het stuk hout bent; of als je het over je eigen huid haalt.  „Dat is waar: schuurpapier over je huid is geen fijne ervaring, vuur bij je huid ook niet – het laat littekens achter. Maar het gaat verder dan de gewaarwording. Dit zijn elementen van een plaats delict. Je moet ermee verder leven, ermee omgaan omdat je niet anders kan.”  Kunnen legenda’s en encyclopedieën je ook helpen een bestemming te vinden?  „Je weet niet welke kant je opgaat. Ik heb geen idee of ik mijn bestemming vind. Mijn Zuid-Afrikaansheid heb ik kunnen behouden, tegelijkertijd zegt mijn familie als ik op bezoek kom dat ze alleen al aan mijn lichaamstaal kunnen zien dat ik er niet woon. Ik ben een gast geworden.” En de dikke laag glimmende lak die over deze werken heen zit?  „Dat houdt alles vast, dat is een praktisch besluit. Het maakt alles coherent, het wekt ook de suggestie van stollen. Het is tegelijkertijd ook een esthetische keuze. Al mijn werk is trouwens  esthetisch.  Dat is logisch want ik leef op de plek waar ik werk, dus dan moet het wel mooi zijn. Ik word genoeg geconfronteerd met drama en geweld. Met mijn werk vraag ik me enerzijds af hoe ik een conversatie op gang kan brengen zonder al te grof te worden, maar ook: vind ik het mooi zoals het eruitziet? Het is een enorme puinhoop in mijn atelier.  Laatst waren er koffiekringen op mijn werk gekomen. Mijn schoonmaakhulp kwam en die zei: mijn hemel, dit lijken wel ‘poepschilderijen’.   Ik dacht: jij verwoordt wat ik denk en wat ik zie. Soms kun je door onverwachte dingen in je werk aangenaam verrast zijn.” Een conversatie op gang brengen zonder grof te worden. Is dat ook wat je wilt met ‘Yours sincerely’, een enorme collage met allemaal verschillende ogen erin? „Dat was toen, in 2004, een erg belangrijk werk voor me. Ik voelde me onzichtbaar en toch erg aanwezig. Iedereen ziet je, kijkt naar je, maar ze kijken ook langs je heen. Het werk gaat over de dingen die ik in Amsterdam meemaakte. Dat ik voortdurend op rare momenten werd gecontroleerd. Dat je in de trein de enige bent die eruit gepikt wordt, of dat een politieagent vlak voor je huis vraagt wat je in die buurt doet. Je vertelt die ervaringen aan anderen, maar niemand gelooft je en ze gooien het over de boeg van je jeugd onder apartheid. Op een gegeven moment stop je met te proberen te vertellen wat er is gebeurd, wat je hebt ervaren.  „Met de ogen beeld ik uit dat je telkens wordt bekeken, maar ook dat je zelf angstig bent. Er wordt van uitgegaan dat een agent die je ’s nacht volgt naar je eigen huis een privé-ervaring is, en dat je vooral geen problemen moet veroorzaken. Dankzij apartheid weet ik hoe ik me kan beschermen tegen zulke ervaringen, hoe ik me ertegen kan wapenen.  „Dit werk is het meest expliciete dat ik heb gemaakt. Ik kan alleen maar hopen dat het mensen de ogen opent. Kijk, in Zuid-Afrika was de vijand herkenbaar, was het probleem duidelijk. Hier  niet, er  wordt nergens over gepraat onder het mom van dat er niets aan de hand is omdat Nederland een geschiedenis van tolerantie heeft.  Ik wilde het probleem op deze manier visualiseren.”  Zijn die ervaringen er ook als je ergens als kunstenaar staat?   „Ja, bijvoorbeeld op de  Biënnale in Venetië. Mensen vragen me  ‘hang je hier wat rond?’ in plaats van dat je wordt gezien als kunstenaar. Ik antwoord dan: ‘Nee, ik ben te zien op de hoofdtentoonstelling. En jij?’ Zulke conversaties heb ik vaak gehad. Je wordt geprofileerd, je wordt gezien, maar niet als deelnemer. Je moet een dikke huid ontwikkelen voor je eigen gezondheid.” Moshekwa Langa, Yours Sincerely, 2004
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/in-de-kunst-van-moshekwa-langa-vind-je-elementen-van-een-plaats-delict-a4142689
2022-09-22||Toezichthouder vindt toezicht op advocaten niet onafhankelijk genoeg en stapt op|| De voorzitter van het college van toezicht op de advocatuur, Jeroen Kremers, heeft woensdag zijn ontslag aangeboden. In een brief aan minister  Franc Weerwind (Rechtsbescherming, D66) uit  Kremers zijn zorgen over het gebrek aan „effectiviteit, onafhankelijkheid en transparantie”  binnen het  college. Ook zegt hij dat het college al enige tijd geen medewerking meer krijgt van de Nederlandse orde van advocaten (NOvA).  Binnen de advocatuur bestaat een complex systeem van zelfregulering, waarbij de advocatuur haar eigen regels bepaalt en handhaaft. De lakens worden uitgedeeld door de Nederlandse orde van advocaten (NOvA): die treedt op als belangenbehartiger en maakt de beroeps- en gedragsregels. Aan het hoofd van de NOvA staat een algemeen deken: advocaat Robert Crince le Roy. De kern van de kritiek van Kremers hangt samen met de  „stapeling van functies” bij de algemeen deken Crince le Roy.  Hij is niet alleen voorzitter van het bestuur van de NOvA, maar ook voorzitter van het landelijke college van afgevaardigden (een soort ‘advocatenparlement’) én tevens lid van het driekoppige college van toezicht. Kremers schrijft dat deze stapeling „zich slecht met de vereisten van onafhankelijkheid en transparantie” verdraagt. Hij wijst er op dat er bij eerdere evaluaties over het advocatentoezicht, zoals in 2020 door onderzoeksbureau Pro Facto,  eveneens kritiek was over de verschillende petten van de algemeen deken. Uit de ontslagbrief van Kremers volgt dat eerdere algemeen dekens hun verschillende rollen nog probeerden te scheiden, maar dat Crince Le Roy bij zijn aantreden aangaf dat van meerdere petten geen sprake was. Integendeel, hij zou ondanks eerdere toezeggingen van de NOvA dat niet te doen, nog een vierde pet hebben opgezet door deel te gaan nemen aan het dekenberaad. Dat is een overlegorgaan van elf lokale dekens die toezicht houden op de naleving van de advocatenregels in hun arrondissement.  Kremers noemt het „niet passend” dat een lid van het college van toezicht deelneemt aan het dekenberaad waar het college juist toezicht op moet houden. Hij noemt dat „schadelijk voor het gezag en functioneren” van het in 2015 door het kabinet opgerichte college van toezicht.  Kremers – die tevens als ‘staatsagent’ de Nederlandse aandelen in KLM bewaakt en voorheen onder meer hoge functies bij het IMF, ABN Amro, de NS en Robeco bekleedde – is sinds 2019 een van de twee Kroonleden van het college. Waar elf dekens lokaal  toezicht houden, is het college er voor de overkoepelende blik. Zo bracht het begin dit jaar een bijzonder kritische evaluatie uit over de wijze waarop de deken in Den Haag onderzoek  verrichtte naar de miljoenenfraude bij landsadvocaat Pels Rijcken. Bij het opstappen van Kremers speelt op de achtergrond de hervorming van het toezicht op de advocatuur. Mede vanwege incidenten van de afgelopen jaren waar het lokale advocatentoezicht een maat te klein bleek – zoals de fraude bij Pels Rijcken en gang van zaken rond advocaat Youssef Taghi –  buigt minister Weerwind zich momenteel over  de uitwerking van een nieuwe toezichtstructuur. Naar alle waarschijnlijkheid zal er een nieuwe landelijke toezichthouder  komen. Over de beste uitwerking van dat toezicht heerst volgens Kremers momenteel „diepe onenigheid” binnen de advocatuur. De NOvA liet eerder al weten geen rol meer te zien weggelegd voor het college van toezicht, terwijl de lokale dekens die wel zouden zien. Kremers zegt telefonisch dat hij  geen andere mogelijkheid zag dan op te stappen, omdat hij vindt dat het college niet onafhankelijk meer functioneert. Zijn termijn bij het college liep eind dit jaar af. Kremers hoopt dat er bij de hervorming van het toezicht op de advocatuur een toezichthouder komt die onafhankelijk van de Nederlandse orde van advocaten staat, geïnspireerd op het systeem in Duitsland of het Verenigd Koninkrijk. In die landen is belangenbehartiging wettelijk strikt gescheiden van regelgeving en toezicht. Tevens stelt hij voor een dat de door het kabinet aangekondigde staatscommissie Rechtsstaat zich over  het toezichtregime buigt. „Voor de rechtsstaat is het onderwerp belangrijk genoeg, Nederland is geen bananenrepubliek.” De Nederlandse orde van advocaten gaat in een schriftelijke reactie niet inhoudelijk in op de kritiek van Kremers. De orde stelt  het  te betreuren „dat de bespiegelingen van Jeroen Kremers over onder meer de toekomst van het toezicht op de advocatuur, hebben geleid tot zijn terugtreden uit het college van toezicht”.   ||https://www.nrc.nl//nieuws/2022/09/21/toezichthouder-advocatuur-jeroen-kremers-stapt-op-a4142679
2022-09-22||Vluchten uit Rusland volgeboekt, Russen vrezen voor oproep frontlinie||Sinds de aankondiging van de gedeeltelijke mobilisatie in Rusland, raken de vluchten waarmee Russen hun land verlaten vol. Dat melden internationale persbureaus woensdag op basis van gegevens van vluchtmaatschappijen. De oproep van de Russische president Vladimir Poetin, die honderdduizenden militairen nodig heeft aan de frontlinie in Oekraïne, deed de vrees rijzen dat sommige burgers (vooral mannen) het land binnenkort niet meer kunnen verlaten.  Het gaat vooral om rechtstreekse vluchten van Moskou naar Turkije en Armenië – landen waar Russen naartoe kunnen reizen zonder visum. Die bestemmingen zijn tot zondag al uitverkocht, meldt Reuters. Daarnaast zijn ook de prijzen van een enkele reis naar bijvoorbeeld Turkije gestegen tot bijna 70.000 roebel (1.150 euro), ten opzichte van 22.000 roebel (363 euro) een week geleden. Google-gegevens tonen een piek in zoekopdrachten op Aviasales, de grootste boekingssite van Rusland. De populairste Google-zoekopdracht in Rusland was op dinsdag al, na ‘mobilisatie’, ‘Waar kun je naartoe vertrekken vanuit Rusland’. Het Kremlin weigerde commentaar te geven op de vraag of de grenzen gaan sluiten voor degenen die opgeroepen worden in het mobilisatiebevel. Daarover zou later meer duidelijkheid komen. De Russische minister van Defensie Sergej Sjoigoe zei dat alleen burgers met ervaring zouden worden opgeroepen, zoals beroepsmilitairen. Volgens hem worden er in eerste instantie 300.000 van de 2 miljoen reservisten opgeroepen. De politie heeft het recht om weigeraars op te sporen door middel van huiszoekingen.||https://www.nrc.nl//nieuws/2022/09/21/vluchten-uit-rusland-volgeboekt-russen-vrezen-voor-oproep-frontlinie-a4142662
2022-09-22||Vanaf de tribune wordt geroepen dat Rutte &#8216;naar huis&#8217; moet||„Rutte, ga naar huis!”, roept een vrouw vanaf de publieke tribune. Premier Mark Rutte (VVD) kijkt even op en dan snel weer naar zijn telefoon. De vrouw wordt snel door een beveiliger van de tribune geleid. Wat de aanleiding van de uitroep was, is onduidelijk. Eerder mopperde de vrouw toen Hermans het had over Nederlanders die moeilijk kunnen rondkomen, hoewel ze veel uren werken. Toen de vrouw naar Rutte riep, kreeg Hermans een interruptie van Joost Eerdmans (JA21). Hij wees erop dat er in de Miljoenennota „geen woord” is gewijd aan de „instroombeperking” van asielzoekers, terwijl de VVD wel altijd zegt vóór die beperking te zijn, volgens Eerdmans. Hermans antwoordde dat hij met die opmerking bij het kabinet moet zijn. Ze zei dat het „precies” de reden is waarom ze het onderwerp nu aanhaalde.||https://www.nrc.nl//nieuws/2022/09/21/vanaf-de-tribune-wordt-geroepen-dat-rutte-naar-huis-moet-a4142660
2022-09-22||Op zijn telefoon leerde Corbijn eindelijk speelse foto’s maken||In het begin, zegt Anton Corbijn, toen hij net een smartphone had, nam hij foto’s zoals hij dat deed met zijn analoge camera.  Geconcentreerd. Weloverwogen. „Alsof ik maar een beperkt aantal opnames zou kunnen maken. Maar ineens veranderde dat. Merkte ik dat het heel ontspannen kon zijn om zo even snel, tussendoor, casual, een foto van iemand te nemen. Of een paar zelfs, dat was ook oké. Het werd gewoon fun.” Tijdens de presentatie van zijn nieuwe boek Instanton, vorige week op de fotobeurs Unseen in Amsterdam, neemt Anton Corbijn (67) het woord ‘fun’ een paar keer in de mond. Toch is fun niet het eerste waar je aan denkt als je zijn werk kent: Corbijn  werd beroemd met gruizige en grofkorrelige, vaak wat somber ogende zwart-witfotografie van muzikanten als Tom Waits, Nick Cave, Depeche Mode, Joy Division en U2,  en later zo’n beetje elke andere interessante  muzikant, filmster, kunstenaar, ontwerper en wetenschapper. Hij regisseerde films als Control (2007, over Joy Division-zanger Ian Curtis), The American (2010) en A Most Wanted Man (2014), en muziekdocumentaires over onder andere Depeche Mode.  Al een hele tijd komt daar ook modefotografie bij, voor Vogue bijvoorbeeld, en zien we steeds vaker kleur in zijn beelden. Toch neigt Corbijn, de domineeszoon uit het Zuid-Hollandse Strijen, ook in zijn foto’s van bijvoorbeeld mode-ontwerpers Dries Van Noten en Virgil Abloh vooral naar stemmige, wat zwaarmoedige portretten. ‘Dit is niet wat mensen van mij gewend zijn. Het is ongecompliceerd, niet zwaar, kleurrijk. Heel erg van nu’ In Instanton duiken nu, meer dan ooit, lichtheid en speelsheid en kleur in zijn foto’s op. Een zwembad op het platteland dat is omzoomd met wilde bloemen. Zijn vrouw Nimi die voorzichtig het kraakheldere water van de Middellandse Zee aftast. De puppy van de buren die uitpuft op de stoep, gevangen in overweldigend oranje avondlicht. Met een smartphone fotograferen kan iedereen, maar om iets interessants te creëren heb je toch nog steeds een ontwikkeld en nieuwsgierig oog nodig, zo laten de snapshots van Corbijn zien.  Lange tijd meende Corbijn dat analoge fotografie eigenlijk de enige manier was om goede foto’s te maken. De concentratie die dat vereist, de spanning van het wachten op het resultaat, dat heeft iets magisch. Digitaal fotograferen, zo meende hij, leidt alleen maar tot de neiging een beeld steeds verder te willen perfectioneren. „En het is juist de lichte imperfectie waar ik zo van houd.”  Anton Corbijn: Instanton.  Hannibal Books, 288 blz. €55

 
 Sinds Corbijn in 2011 zijn eerste smartphone aanschafte – „Ik ben notoir traag in het in gebruik nemen van nieuwe technologie” – merkt hij dat deze manier van fotograferen, anders dan wanneer hij bijvoorbeeld met zijn analoge Hasselblad werkte, een zekere mate van ontspanning met zich meebracht. „Het voelt minder serieus.” Met dit boek wil Corbijn, zo zegt hij, mensen laten zien wat hij ziet. Tijdens zijn reizen, op hotelkamers, als hij in de nacht terugrijdt van een fotoshoot.  En: dat hij minder pessimistisch is dan mensen misschien wel denken. „Ik heb een prachtig leven. Er is meer ruimte voor kleur, luchtigheid, lichtvoetigheid.  In deze donkere tijden is het goed ook die kant te laten zien.” Nimi en klamboe,Shela, Kenia, 2020 Foto Anton Corbijn
 Corbijn maakte de foto in hun huis in Kenia, nog liggend in bed, terwijl zijn vrouw Nimi net uit de douche was gestapt. Het sterk grafische karakter van de foto is typisch voor Corbijn; met het wit van de klamboe, de handdoek en de achtergrond, en de donkere huid die daar zo fraai tegenaf steekt, weet hij zelfs met een kleurenfoto nog de illusie te wekken van een zwart-witbeeld.  Philip Seymour Hoffman komt langs tijdens het editing proces, Berlijn 2013 Foto Anton Corbijn Philip Seymour Hoffman speelde de rol van Günther Bachmann in Corbijns A Most Wanted Man (2014), een verfilming van het gelijknamige boek van John le Carré. Corbijn: „Philip kwam in Berlijn langs toen wij aan het editen waren. Na het werk gingen we in Kreuzberg eten in het tapasrestaurant Bar Raval van de Duitse acteur Daniel Brühl, die in de film de rol speelt van Maximilian. Na het eten maakte ik op straat even snel een portret, een van de laatste foto’s die ik van hem zou nemen.” Een jaar later zou  Hoffman in New York overlijden aan een overdosis drugs. Tuin en zwembad,Normandië 2014 Foto Anton Corbijn Als mensen deze foto zien, dan zouden ze maar zo kunnen denken dat die gemaakt is door een fotograaf die dertig jaar jonger is dan hijzelf is, zegt Corbijn. „Het is niet wat mensen van mij gewend zijn. Het is ongecompliceerd, niet zwaar, kleurrijk. Heel erg van nu. „Jouw huis is net een grafsteen, zei Nimi, toen ze de eerste keer bij mij in Den Haag kwam, waar ik toen nog woonde. Ha ha, ja, alles was grijs.” Corbijns echtgenote Nimi Ponnudurai  is mode-ontwerper en heeft in haar werk een grote voorkeur voor kleur. Drie jaar geleden verhuisden Corbijn en zijn vrouw naar een huis aan een Amsterdamse gracht. Daar is geen grijs meer te zien.  Autolichten en bos,Zwitserland 2021 Foto Anton Corbijn „Dit is een van mijn favorieten. Hier komen we terug van een filmshoot voor de herfst/wintercollectie 2021 van het modemerk Akris in het Zwitserse St. Gallen. Ik neem vaak foto’s vanuit auto’s, vliegtuigen, treinen, boten. Ik ben altijd onderweg,  zo’n tweederde van mijn tijd. Dan valt mijn oog op iets bijzonders, iets spannends, zoals die unheimische sfeer van die lampen in dat donkere bos, maar ik kan natuurlijk niet altijd stoppen. De beweging die zo in een beeld sluipt, die imperfectie, daar houd ik van.” Nimi gaat deMiddellandse Zee in,Porto Ercole, Italië 2020 Foto Anton Corbijn Corbijn fotografeerde Nimi op een van hun favoriete plekken, Porto Ercole, in het zuiden van Toscane. „Nimi en ik kennen elkaar al 28 jaar. Sinds 12 jaar zijn we samen en twee maanden geleden zijn we getrouwd.   In Amsterdam op een bootje, met twee goede vrienden als getuigen en een vriendin. Vervolgens varen door de grachten. We hebben het klein gehouden en tegen niemand verteld. Op Instagram hebben we het daarna aangekondigd. Later, als we ons geen zorgen meer hoeven te maken of corona nog roet in het eten kan gooien, zullen we het groots vieren met een spirituele inzegening.”  Nick Cave na een spoken-wordoptreden, Nijmegen 2020 Foto Anton Corbijn Corbijn fotografeert Nick Cave voor het eerst in 1983 en sindsdien zijn ze bevriend en ontmoeten ze elkaar regelmatig, ook privé. Het is lastig bij dit portret van Cave  níét te denken aan de tragedies in zijn leven: de dood van twee van zijn kinderen, zijn zoon Arthur in 2015 en zijn zoon Jethro in mei van dit jaar. „Ja dat snap ik, als kijker heb je je eigen gevoelens en interpretaties bij een foto.  Eigenlijk is het  jammer als er van alles bij een foto verteld wordt. Dan stuur je de blik. Dan kan de kijker er zelf niks meer in leggen.” Corbijn nam deze foto in de kleedkamer van Cave na een optreden in Nijmegen, zo zegt hij, vanwege het licht dat zo mooi om Caves kaaklijn valt. Nachtboot, Lamu, Kenia 2021 Foto Anton Corbijn In coronatijd, tijdens de lockdowns, verbleven Corbijn en zijn vrouw in een huis op een eiland in Kenia. „Deze foto is gemaakt in de avond, het was veel donkerder dan hoe je het hier ziet. Het mooie van de smartphone is dat hij zoveel licht kan vangen. Er staan aardig wat afbeeldingen in het boek die ik analoog nooit had kunnen maken.” Haute-Savoie, Frankrijk 2012 Foto Anton Corbijn Weer een foto gemaakt vanuit een rijdende auto. „Ik vind dit net een schilderij van Gerhard Richter”, zegt Corbijn. Hij fotografeerde de Duitse schilder in 2011, een foto van achteren, terwijl de kunstenaar naar een van zijn eigen schilderijen kijkt. Alhoewel Corbijn sinds tien jaar ook digitaal en veel in kleur fotografeert, maakt hij zijn kunstenaarsportretten nog steeds in zwart-wit, met een Hasselblad, „omdat ze onderdeel zijn van een serie. De concentratie die bij het werken met zo’n camera hoort, vind ik heel prettig. Je hebt maar een paar opnames, je limiteert jezelf.”  New York en Nimi’s weerspiegeling,New York 2016 Foto Anton Corbijn Hotels en vliegtuigen, dat was lange tijd de wereld van Anton Corbijn. In Instanton zitten veel hotelfoto’s: Corbijn die een selfie maakt voor een spiegel in een hotel in Hollywood, sneeuw in New York, rozen naast het bed in Parijs, een smoezelig raam in Amhara (Ethiopië), grijze wolken in Reykjavik,  een beslapen bed in een hut op de boot op de Tyrreense Zee (Italië). „Ik kwam wel zo’n tien keer per jaar in de Verenigde Staten.  Na corona ben ik er nauwelijks nog geweest. Het is een steeds deprimerender land aan het worden; de armoede, overal lege panden, de agressie, het politieke klimaat. Ik wil proberen mijn volgende film  in Europa te maken.”  Tui, de puppy van de buren, Shela, Kenya 2022 Foto Anton Corbijn „Dit jaar zijn we zo’n vijf maanden in Kenia geweest. Ik ben steeds minder op pad om foto’s te schieten.” In Kenia werkt hij onder andere aan Instanton en maakte hij voor de expositie Flash | Back in het   Mauritshuis, de foto Twee Afrikaanse mannen , zijn reactie op het gelijknamige schilderij van Rembrandt uit 1661. Ook was hij er bezig met het  editen van een documentaire over ontwerpers van platenhoezen, Squaring the Circle, die begin september in première ging op het Amerikaanse Telluride Film Festival. De documentaire, waarin onder anderen Paul McCartney, Robert Plant en David Gilmour aan het woord komen, zal in 2023 uitkomen.  „Deze snapshot, van het hondje van de buren, maakte ik vooral vanwege het avondlicht. En dat kopje, het lijkt wel alsof hij een masker opheeft.” Screenshot tijdens het filmen van een slangenvrouw voor concert Depeche Mode,Berlijn 2013 Foto Anton Corbijn In 1981  fotografeerde Corbijn de toen nog piepjonge bandleden van Depeche Mode. Vijf jaar later regisseerde hij zijn eerste video voor de Britse band  – het begin van een decennialange samenwerking, waarbij Corbijn honderden foto’s van de band zou maken, en  de meeste van hun video’s en platenhoezen. In 2019 kwam Spirits in The Forest uit, de documentaire over fans van Depeche Mode, vorig jaar verscheen een lijvig fotoboek. Corbijn ontwerpt sinds 1993 ook de podia en de stagevisuals; filmbeelden die tijdens de concerten groot achter de band worden geprojecteerd. Dit was een van de beelden die te zien waren bij  het nummer  Enjoy the Silence, tijdens de concerten van de band in 2014.  
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/21/op-zijn-telefoon-leerde-corbijn-eindelijk-speelse-fotos-maken-2-a4142659
2022-09-22||Grootschalige fraude in de VS: bedrijven kregen miljoenen voor niet-bestaande voedselhulp||In de Amerikaanse staat Minnesota zijn 48 mensen aangeklaagd voor een van de grootste aan de pandemie gerelateerde fraudezaken tot nu toe. Zij claimden tienduizenden kinderen uit arme gezinnen van miljoenen maaltijden te voorzien via speciaal daarvoor opgerichte bedrijfjes. Daarvoor kregen zij in totaal meer dan 240 miljoen dollar (bijna 242 miljoen euro) van de staat, meldden Amerikaanse media dinsdag. De officier van justitie in Minnesota zegt nu dat zij de regering factureerden voor maaltijden die ze niet serveerden, aan kinderen die niet bestonden.  De tientallen beklaagden hadden tussen 2018 en 2021 bedrijfjes opgericht die beweerden gratis voedsel aan te bieden aan kinderen in nood, om vervolgens het geld voor die zogenaamde maaltijden terug te krijgen van het Amerikaanse ministerie van Landbouw. Volgens de aanklacht werd het geld vooral gebruikt om luxe auto’s, onroerend goed in het buitenland en andere goederen te kopen. Ook de opgegeven lijsten van kinderen bleken niet te bestaan; namenlijsten werden samengesteld met behulp van de website listofrandomnames.com, meldt The New York Times. Een van de hoofdverdachten in de zaak is ambtenaar Aimee Bock, oprichter van de non-profitorganisatie Feeding Our Future. Zij sponsorde alle bedrijfjes via haar stichting, die ironisch gezien door de staat Minnesota als fraudewaakhond was aangemerkt. Zo zou Feeding Our Future bijna tweehonderd voedselorganisaties hebben goedgekeurd. Volgens de aanklacht dienden Bock en anderen in haar organisatie bij het ministerie de verzoeken in voor het uitbetalen van de fondsen, in ruil voor 10 tot 15 procent van het geld.  De grootschalige fraude kon zo goed als ongezien plaatsvinden vanwege de coronacrisis. Tijdens de pandemie werd namelijk afgezien van enkele van de standaardvereisten voor locaties in voedselprogramma’s. Het ministerie van Landbouw stond toe dat voedsel uitgedeeld kon worden in restaurants, buiten educatieve programma’s om. Op die manier konden twee verdachten bijvoorbeeld een restauranteigenaar omkopen voor 40.000 dollar per maand om zijn restaurant te gebruiken. Op die locatie factureerden ze volgens justitie vervolgens bijna 150.000 maaltijden per maand op de namen van 2.000 kinderen – ongeveer de helft van alle kinderen in het plaatselijke schooldistrict. Daarvan bleken slechts 33 scholieren echt te bestaan. Een andere verdachte claimde twee maaltijden per dag aan in totaal 5.000 kinderen te geven, en dat vanuit een klein appartement. Daarnaast viel het justitie op dat de namenlijsten iedere dag hetzelfde waren. Geen enkel kind was dus wel eens ziek, of afwezig. De aanklagers zeggen ook dat het niet kan dat de bedrijven „slechts binnen enkele dagen of weken na oprichting, en ondanks het feit dat ze weinig personeel hadden en weinig tot geen ervaring, deze hoeveelheden maaltijden serveerden”. Het onderzoek is nog bezig en het is nog niet bekend wanneer zaak dient. ||https://www.nrc.nl//nieuws/2022/09/21/grootschalige-fraude-in-de-vs-bedrijven-kregen-miljoenen-voor-niet-bestaande-voedselhulp-a4142657
2022-09-22||GroenLinks en PvdA willen meer scenariodenken bij coalitie||Jesse Klaver (GroenLinks) en Attje Kuiken (PvdA) vragen de VVD naar scenario’s rond de energiecrisis voor de komende maanden. Klaver wil dat het kabinet mogelijke maatregelenpakketten voor volgend jaar voorbereidt en eventuele noodzakelijke wetswijzigingen alvast in gang zet. „Regeren is vooruitzien, en niet reageren”, zegt Kuiken. „Ik wil van de VVD horen hoe we dit structureel op de lange termijn gaan doen.” Hermans is het op zich met Klaver en Kuiken eens dat binnen kabinet en coalitie meer aan scenariodenken moet worden gedaan. Ze weet alleen niet of dat al bij voorbaat tot „uitgedrilde pakketten” moet leiden. „Ik kan me voorstellen dat je richtingen schetst, maar je wil ook flexibiliteit houden.” WRR-voorzitter Corien Prins riep de politiek onlangs in NRC op zich beter voor te bereiden op verschillende scenario’s in de energiecrisis en andere crises. ||https://www.nrc.nl//nieuws/2022/09/21/groenlinks-en-pvda-willen-meer-scenariodenken-bij-coalitie-a4142656
2022-09-22||‘Ik wil laten zien wat levenslang met iemand doet’||‘Ik ben precies dezelfde als zevenentwintig jaar terug.” Luc, gespeeld door acteur Dennis Rudge, spreekt de woorden kalm en berustend uit. Hij vertelt over zijn leven in de gevangenis en benadrukt dat je daar eigenlijk geen nieuwe herinneringen maakt. Alle dagen lijken op elkaar, prikkels ontbreken, er is nauwelijks geestelijke ontwikkeling mogelijk.  Dennis Rudge speelt de rol van de gedetineerde Luc in de theatermonoloog Een van ons, gebaseerd op de gelijknamige roman van Christine Otten. Zij baseerde zich voor het verhaal op haar ervaringen in een gevangenis, waar ze de afgelopen zes jaar schrijfworkshops gaf aan geïnteresseerde gedetineerden. Otten: „Voor een artikel in Vrij Nederland liep ik twee maanden in een gevangenis rond en toen ben ik daar een schrijfcursus gestart. De workshops geven de gedetineerden een gevoel van vrijheid terug. Je ziet voor je ogen mensen hun menselijkheid terugpakken door hun frustraties en verlangens op te schrijven en met elkaar te delen. Er komt ook veel talent naar boven – mensen ontdekken echt hun schrijverschap.” Uiteindelijk richtte Otten Stichting Blocknotes op, waarmee ze inmiddels workshops in vier penitentiaire instellingen organiseert. Ook ontwikkelde ze het concept van de theatervoorstelling Gevangenis monologen (2017), waarbij ze auteurs Herman Koch en Manon Uphoff aan twee ex-gedetineerden koppelde. Op basis van die gesprekken schreven de auteurs (ook Otten zelf) ieder een monoloog, die door Otten tot een theatertekst werden gesmeed. In regie van Kasper Kapteijn was de voorstelling in meer dan twintig voormalige gevangenissen te zien. Het was een groot succes: inmiddels is het derde deel van de reeks in voorbereiding.  Otten: „We speelden de voorstelling voor gemengde publieken, die bestonden uit gedetineerden, gevangenisprofessionals en andere toeschouwers. We merkten dat er een grote behoefte in de samenleving is om dit soort verhalen te horen, als tegenwicht tegenover de roep om steeds hardere straffen. Met de Gevangenis monologen en Een van ons willen we laten zien wat  het betekent om jarenlang van de maatschappij te worden afgezonderd en wat dat met iemand doet.” Behalve Nederland is er bijna geen land in Europa waar levenslang echt levenslang is Han Moraal voorzitter RSJ Kasper Kapteijn tekent bij de theaterbewerking van Een van ons opnieuw voor de regie. Kapteijn: „De vraag bij een monoloog is altijd: wat is het conflict? De acteur staat in zijn eentje op het podium, dus het zal altijd over een innerlijke strijd moeten gaan, in dit geval over hoe je je staande houdt zonder verleden en zonder toekomst. In de voorstelling volgen we de levenslang gestrafte Luc terwijl hij worstelt met zijn demonen: om niet kapot te gaan heeft hij besloten om alle hoop uit zijn leven te bannen, hij heeft er zelfs voor gekozen om geen bezoek van zijn familie toe te staan. Maar dan begint hij zich aan een jonge medegedetineerde te hechten, voor wie hij een soort vaderrol begint te vervullen. Uiteindelijk komt die jongen weer vrij, en dan wordt Luc weer teruggeworpen op zichzelf.” Acteur Dennis Rudge: „Het gaat om de worsteling van zo’n man. Je kan het niet volhouden om je emotioneel helemaal af te sluiten, maar je verbinden brengt ook gevaar met zich mee. Hoe ga je om met de pijn van emoties die je niet kan uiten en die je met niemand kan delen?” De makers willen met de voorstelling meer begrip kweken voor levenslang gestraften. Om die reden worden er ook besloten voorstellingen georganiseerd voor gevangenismedewerkers, juristen en ambtenaren. Otten: „Op dit moment is het thema van levenslang een heet hangijzer. Hoewel gedetineerden die levenslang hebben gekregen in theorie gratie kunnen krijgen, is dat tussen 1986 en 2021 niet meer gebeurd – met uitzondering van een gevangene die terminaal ziek was en kort na zijn vrijlating overleed. De opeenvolgende ministers van Justitie gaven  geen goedkeuring, omdat er in de samenleving juist om steeds meer hardvochtigheid jegens veroordeelde criminelen werd geroepen.” Het was een van de redenen voor de Raad voor de Strafrechttoepassing en Jeugdbescherming (RSJ) om op 9 mei van dit jaar het advies Levenslang herzien te publiceren. Daarin pleit de Raad ervoor om de beslissing tot gratie bij de minister weg te halen en  bij de rechter neer te leggen. Minister voor Rechtsbescherming Franc Weerwind (D66) kondigde eerder dit jaar al aan om de gratieprocedure te heroverwegen, en bevestigde in juni dat hij het RSJ-advies wil gaan opvolgen.   Een van ons werd vorige week voor de RSJ gespeeld, in Rijksmonument De Remise  in Den Haag. Na de voorstelling volgde een nagesprek met Otten, Kapteijn, Rudge en met Khalil, een van de gedetineerden op wie de voorstelling is gebaseerd. Aan het publiek vertelt hij dat hij zeven jaar lang de ‘buurman’ van Luc is geweest, en zelf deelnam aan de workshops van Otten. „Als je in de gevangenis iets creatiefs doet, word je vaak als een kind behandeld: of wat je maakt nou goed of slecht is, je krijgt altijd positieve feedback. Bij Christine was dat anders: ze schatte ons op waarde in, en ze kon ook stevige kritiek geven op wat we schreven. Dan voel je je als mens weer serieus genomen.” Khalil snijdt ook het onderwerp van de gratieprocedure  aan. „Het probleem is dat het gros van alle levenslang gestraften geen idee hebben hoe ze voor gratie in aanmerking kunnen komen. Daardoor start het proces vaak jaren later dan eigenlijk mogelijk is.” Han Moraal, de algemeen voorzitter van de RSJ legt uit dat de situatie in Nederland vrij uitzonderlijk is. „Er is bijna geen land in Europa waar levenslang echt levenslang is. Er is altijd wel sprake van een gratieproces dat ook daadwerkelijk tot gratie kan leiden of een andere mogelijkheid van vervroegde vrijlating. De Nederlandse overheid hoort garant te staan voor een humaan strafbeleid is en levenslange gevangenisstraf zonder feitelijke mogelijkheid op vrijlating, wat de praktijk in Nederland min of meer is, hoort daar niet bij. Op Curaçao, Aruba en Sint-Maarten wordt het verzoek tot voorwaardelijke vrijlating nu al door een rechter beoordeeld.” Hoe ga je om met de pijn van emoties die je niet kan uiten en die je met niemand kan delen? Khalid ex-gedetineerde Volgens Moraal zijn ministers van Justitie altijd huiverig geweest over gratieverzoeken vanwege de roep om hardere straffen vanuit de maatschappij. „Maar in de praktijk zien burgers de redelijkheid van de strafmaat wel in, als je hen bij de besluitvorming betrekt. Ik was vroeger hoofdofficier van justitie in Groningen, en daar organiseerden we samen met Dagblad van het Noorden zogenaamde lekenrechtbanken. De burgers die daaraan deelnamen, kwamen ongeveer tot dezelfde uitspraken als de rechters in de zaak.” Gevraagd wat ze van de voorstelling vonden, reageren de leden van de RSJ verdeeld. Sommigen zijn geraakt door de beklemdheid van de voorstelling, en vinden dat de  werkelijkheid van gevangenisstraf zonder perspectief op vrijlating goed overkomt. Iemand zei de voorstelling niet licht te zullen vergeten. Een van de aanwezige rechters vraagt of Otten de voorstelling ook voor haar collega’s wil komen spelen.  Een andere rechter vindt de opstelling van de theatermakers  aanmatigend, alsof zij zelf vanuit haar functie niet al lang en breed over het lot van levenslang gestraften heeft nagedacht. „Juist als RSJ-lid komen we veel met gedetineerden in aanraking, omdat we ook hun klachten behandelen en daar uitspraken over doen. Ik heb niet het idee dat de voorstelling nog iets aan mijn eigen ervaringen heeft toegevoegd.” Wellicht dat de voorstelling daarmee voor een publiek van ambtenaren beter op zijn plek is. Een van ons wordt in november gespeeld op het ministerie van Justitie voor de minister en zijn ambtenaren. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/ik-wil-laten-zien-wat-levenslang-met-iemand-doet-a4142647
2022-09-22||De ideale lente? Die klinkt bij Vivaldi steeds anders, van bleekgroen tot uitbundig||Zoveel violisten, zoveel Vivaldi’s. En hoe klinkt dan de ideale ‘Lente’ uit De Vier Jaargetijden? Zonnig, fleurig, of juist bleek grijsgroen? De waarheid is natuurlijk: steeds anders. Net als de echte lente. De Chinees-Australische violist Christian Li  (2007) ontving deze maand een Edison-nominatie voor zijn debuutalbum met De Vier Jaargetijden. Li is zo begaafd dat hij op zijn zesde, na één jaar les, al stukken speelde als Bachs Dubbelconcert: repertoire waar doorsnee-leerlingen na een jaar of zes aan toekomen (of nooit). Daarbij heeft Li zo’n blijmoedige uitstraling dat je direct snapt dat hij ook als reclamebrigadiertje voor Chinese peutermelk werd gerekruteerd.   In 2018 won Li de junior-finale van het Menuhin Concours met Vivaldi. De video werd inmiddels 2,5 miljoen keer gestreamd. Wat je ziet en hoort is onmiskenbaar een kind, maar je bespeurt ook de belofte die Li hier op zijn debuutalbum inlost: eigenheid, meeslepende muzikaliteit, een enorme fysieke souplesse.  Li speelt blootvoets, „omdat je anders stampvoeten zou horen”. Hij sleept het Melbourne Symphony Orchestra mee door de aanstekelijke vitaliteit van zijn spel. Hier geen authentieke Vivaldi, maar wel een die je de muziek heel lijfelijk doet beleven, die barokke herhalingsfiguren minutieus elk net anders kleurt, een ijzige kaalte weet op te roepen én dartele lentelammeren voor het geestesoor tovert.   De Franse sterviolist Renaud Capuçon schetst de seizoenen in lichtere, meer ingetogen kleuren. Fraai is de ritmische elasticiteit van het kamerorkest uit Lausanne dat Capuçon leidt. Maar komt het op vonkende virtuositeit aan, dan ‘wint’ de levenslust van Li. Bij Capuçon is het de combinatie van Vivaldi met concerten van Joseph Bologne, Chevalier de Saint-George  (1745-1799) – beter bekend als ‘de zwarte Mozart’ – die de moeite loont: frisse, klassieke elegantie.   Barokvioliste Amandine Beyer is stralend middelpunt op het album Il Mondo al Rovescio, de wereld in omgekeerde richting. Niet alleen het exuberante Vioolconcert in F (RV 572) dat deze bijnaam kreeg, de hele Vivaldi-wereld sprankelt en vonkt op deze opname, zowel door Beyer als de andere solisten en het excellente barokorkest Gli Incogniti. Je ondergaat het album alsof je je verliest in een barokke bonbonnière: maat voor maat is spannend.  3 x Vivaldi Christian Li  The Four Seasons   Renaud Capuçon The Four Seasons  Amandine Beyer Il Mondo al Rovescio  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/de-ideale-lente-die-klinkt-bij-vivaldi-steeds-anders-van-bleekgroen-tot-uitbundig-a4142644
2022-09-22||Van der Aa’s ‘The Book of Water’: strijden tegen water én vergeten||De zon schijnt in Venetië, het is windstil en aangenaam nazomerweer, maar in het Teatro Goldoni vecht een mens tegen de elementen. Er staat water in de kelder, een ingestort muurtje bedreigt de moestuin. Meneer Geiser knipt stukjes uit de encyclopedie en plakt ze aan de wand. Staart leeg uit het raam. Hij vecht tegen de elementen, én tegen het vergeten. The Book of Water van componist en regisseur Michel van der Aa is een intens multimediaal kamerspel over een aftakelende oude man en de teloorgang van onze levenssfeer door klimaatverandering. De wereldpremière was maandagavond op het muziekfestival van de Biënnale van Venetië, in november volgt een tournee door Nederland en België met Amsterdam Sinfonietta. Het moest ‘een eenvoudige kameropera’ worden, lacht Van der Aa de ochtend na de première, op een pleintje bij het conservatorium Benedetto Marcello, waar hij een presentatie over zijn werk gaat houden. „Maar zoals vaker bij mij groeide het toch weer uit de klauwen. We hebben de voorstelling in een korte, intensieve periode in elkaar gezet, bizar eigenlijk.” Op het podium zitten een strijkkwartet (Ensemble Modern) en een vijfde muzikant die de live elektronica en video bedient. Acteur Samuel West houdt op het toneel een gesproken monoloog over meneer Geiser, minutieus toegesneden op de woelige muziek („Samuel leest noten en haalt al zijn cues uit de muziek, ik ken geen andere Britse acteur die dat zo kan”). Op een groot projectiescherm speelt acteur Timothy West (Samuels vader) de oude Geiser, die in een afgelegen huisje steeds verder wegzinkt in verwarring en uiteindelijk een beroerte krijgt. The Book of Water is gebaseerd op de profetische korte roman Der Mensch erscheint im Holozän van de Zwitserse schrijver Max Frisch. Van der Aa las het boek tien jaar geleden en wist meteen dat hij er „iets mee moest”, maar pas tijdens de coronalockdowns had hij tijd. Muzikaal en thematisch is er een verwantschap met Up-close, het theatrale celloconcert waarvoor hij in 2013 de Grawemeyer Award kreeg: grillig, mysterieus, tikje unheimlich. De titel plaatst de voorstelling in lijn met twee eerdere literair geïnspireerde werken, het muziektheater The Book of Disquiet (naar Pessoa) en de interactieve liedcyclus The Book of Sand (naar verhalen van Borges): „Een trilogie was geen vooropgezet plan, maar de titel drong zich op. De strijd tegen het water is zowel in Venetië als in Nederland hoogst actueel.” Samen met dramaturg Madelon Kooijman maakte Van der Aa een tekstselectie uit het boek. De handeling verplaatste hij van een door aardverschuivingen van de buitenwereld afgesloten Zwitsers bergdorp naar het vlakke land; het regent wel in zijn film, maar de zondvloed laat nog op zich wachten. Het effect is des te beklemmender: wanneer Geiser wandelend naar het dorp vlucht en daar niemand aantreft (maar de bakkerij heeft vers brood, een sigaret walmt in een asbak) voel je hoe er gaten vallen in zijn geest. Van der Aa: „Frisch vertelt over Herr Geiser, of vanuit Herr Geiser. Die dubbelzinnigheid heb ik verder uitgewerkt: op het scherm zien we Geiser door onze blik, op het podium speelt Samuel hem zoals hij zichzelf ziet: jonger, in controle. Samuels vertelperspectief verschuift ook van de derde persoon naar de eerste persoon.” Daarnaast heeft Van der Aa Geisers dochter Corinne een rol gegeven. Bij Frisch is zij alleen aanwezig via de rinkelende telefoon, die Geiser niet opneemt, bij Van der Aa zingt ze twee opvallende aria’s. Na een half uur intense, hartslagverhogende muziek geeft de melancholieke, ijle zang van sopraan Mary Bevan (op tape) even respijt. En meer dan Frisch zorgt Van der Aa ook voor een hoopvol einde, wanneer Bevan in de film haar tweede aria zingt. Aanvankelijk verschijnt ze als een soort spook, maar gaandeweg weet ze contact te maken met haar vader. Het slot is een visuele reprise van de openingssequentie, maar mét de dochter, die zich liefdevol over Geiser ontfermt. ‘Ankers’ noemt Van der Aa de aria’s, momenten van reflectie en bezinning die Geiser laten ‘aarden’: „Anders houd je het als luisteraar niet vol.” De climax is een complex contrapunt van live en film, elektronica en muziek Nieuw theatraal werk begint bij Van der Aa met het libretto. Vervolgens tekent hij de spanningsboog uit op de muur van zijn werkkamer en noteert muzikale ideeën. „De climax is het hart van het werk, die heb ik als eerste geschreven, dan weet ik waar ik naartoe moet werken. Het begin kwam pas veel later”, zegt hij. De climax, waarbij Timothy West in de film óók begint te praten, is een complex contrapunt van live en film, gesproken woord, muziek en elektronica, „bewust op het randje van wat mogelijk is”. Het doet enigszins denken aan het spel met dubbeling dat Van der Aa speelde in zijn doorbraakwerk One (2002) voor sopraan Barbara Hannigan. „Wist je dat een van de eerste uitvoeringen van One ook op de Biënnale was? Ik sprak gisteren iemand die er toen bij was en die daarom nu weer is komen kijken.” Sterk staaltje van ‘life imitating art’: tijdens de opnames van de film, afgelopen voorjaar, kreeg acteur Timothy West zélf een beroerte. Van der Aa: „Timothy wilde doorgaan, we moesten hem echt tegenhouden. Dit houdt me in leven, zei hij. Uiteindelijk hebben we de hele shoot een maand later overgedaan. Maar de verwarring die je bij hem ziet is deels echt. Ik hoefde de camera maar op hem te richten of ik zag mijn personage. Ik heb in die periode steeds contact gehouden met Samuel. Die wil er weinig over kwijt, maar ik zie dat het hem veel doet. Niet alleen uiterlijk, ook qua karakters lijken die twee op elkaar, ze willen altijd doorgaan. Timothy is gelukkig helemaal opgeknapt, maar hij is wel 87. Misschien is dit het laatste project dat ze samen hebben gedaan.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/van-der-aas-the-book-of-water-strijden-tegen-water-en-vergeten-a4142643
2022-09-22||SP en ChristenUnie willen ‘fundamenteel debat’ over energiemarkt||Het debat gaat zoals verwacht veel over de energieprijzen en de noodmaatregelen die het kabinet neemt, zoals een maximumprijs op de energierekening die nog wordt uitgewerkt. Een aantal partijen wil ook verder naar de toekomst kijken. Het kabinet had de afgelopen weken moeite om in te grijpen in de energieprijzen omdat de energiemarkt in Nederland de afgelopen decennia vergaand is geprivatiseerd. De oplossing van SP-leider: de energiebedrijven weer nationaliseren, zoals sommige andere Europese landen nu doen. VVD-fractieleider Sophie Hermans is daar niet voor, maar is wel bereid „fundamenteel” na te denken over de energievoorziening, zegt ze op een vraag van ChristenUnie-leider Segers. „We hebben iets vermarkt wat ons zeggenschap heeft gekost”, constateert Segers. Hermans is bereid te kijken naar ingrijpen op de energiemarkt „als er echt iets aan de hand is”. Ze vindt wel dat de discussie niet bij voorbaat „moet vastlopen in een middel” zoals nationaliseren. „Het gaat om het doel.”||https://www.nrc.nl//nieuws/2022/09/21/sp-en-christenunie-willen-fundamenteel-debat-over-energiemarkt-a4142642
2022-09-22||Onrust en protesten in Haïti vanwege onvrede over premier||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/21/onrust-en-protesten-in-haiti-vanwege-onvrede-over-premier-a4142478
2022-09-22||VVD: kabinet kwam te laat in actie met maatregelen voor dit jaar||Een eerste kritische noot van VVD-fractieleider Sophie Hermans richting het kabinet: Hermans vindt dat het kabinet te lang heeft volgehouden dat er voor dit lopende jaar geen maatregelen meer mogelijk waren voor het verbeteren van de koopkracht of verlagen van de energierekening. Volgens Hermans zat het kabinet te lang vast in „de logica uit de theorieboekjes”, bijvoorbeeld dat ingrijpen op de energiemarkt onmogelijk of onwenselijk was. „Het was geen logica die aansluit bij de problemen van mensen thuis.” Verschillende oppositiepartijen vragen Hermans naar het lage vertrouwen in het kabinet dat zij steunt. PvdA-fractieleider Attje Kuiken ziet te veel „paniekvoetbal”, GroenLinks-leider Jesse Klaver zegt: „Er wordt niet geregeerd, maar vooruitgeschoven.” Hermans kan zelf geen goede verklaring geven waarom het vertrouwen in het kabinet nu zo laag is.||https://www.nrc.nl//nieuws/2022/09/21/vvd-kabinet-kwam-te-laat-in-actie-met-maatregelen-voor-dit-jaar-a4142641
2022-09-22||Duitsland nationaliseert energiebedrijf Uniper||De Duitse regering neemt Uniper, de grootste gasimporteur van het land, over. Dat meldt het energiebedrijf woensdag in een verklaring. De nationalisering moet het concern redden en een ineenstorting van de Duitse energiesector voorkomen. De ontwikkeling past in het plan van de Duitse minister van Economie en Klimaat Robert Habeck (Groenen), die in juli bij omroep ZDF aangaf „koste wat het kost” Uniper te willen redden.   Uniper is een van de grootste beursgenoteerde energieleveranciers van Duitsland. Het meerderheidsbelang is in handen van Fortum, het Finse moederbedrijf. Door dit bedrijf een half miljard euro te betalen, krijgt de Duitse staat ongeveer 98,5 procent van de aandelen in handen. Naast de overeenkomst met Fortum, zal staatsbank KfW voor miljarden aan leningen verstrekken.   Eerder nam de Duitse regering een belang van ongeveer 30 procent in het bedrijf om de energiegigant te redden. Uniper vroeg in juli staatssteun aan omdat het in de problemen kwam door gestokte leveringen van goedkoop Russisch gas. Sinds de Russische invasie in Oekraïne stroomde er door de Nord Stream 1-pijplijn de afgelopen tijd minder gas.  De Duitse zakenkrant Handelsblatt schatte deze zomer dat Uniper per maand ongeveer 900 miljoen euro verlies lijdt. Met de overeenkomst stelt de overheid Uniper in staat om hun activiteiten voort te zetten, zegt Klaus-Dieter Maubach, de CEO van Uniper.||https://www.nrc.nl//nieuws/2022/09/21/duitsland-nationaliseert-energiebedrijf-uniper-a4142630
2022-09-22||Russische escalatie in Oekraïne eindelijk aan bod in debat||In de uren voor de Algemene Politieke Beschouwingen begonnen, werd de wereld opgeschrikt door de aankondiging van de Russische president Vladimir Poetin om 300.000 reservisten op te roepen om het oosten van Oekraïne te „bevrijden”. D66-leider Jan Paternotte vindt het „gek” dat het debat hier helemaal nog niet door wordt gedomineerd, terwijl het kabinet wat hem betreft direct meer financiële en militaire steun aan Oekraïne zou moeten geven. De VVD is het hiermee eens, zegt Hermans. In Vak K valt op dat minister van Defensie Kajsa Ollongren (D66) al vaak is weggelopen, vermoedelijk om deel te nemen aan diplomatiek topoverleg. Tijdens de inbreng van Wilders was er overigens wel al een serieuze discussie of Nederland eerder stappen had moeten zetten om minder afhankelijk te worden van Russisch gas. Zo verweet ChristenUnie-leider Gert-Jan Segers Wilders  dat de PVV voorstellen om meer energie-onafhankelijkheid te bereiken in de afgelopen jaren niet heeft gesteund.||https://www.nrc.nl//nieuws/2022/09/21/russische-escalatie-in-oekraine-eindelijk-aan-bod-in-debat-a4142640
2022-09-22||Opinie | Pas op met algoritmes voor een duurzame planeet||Van energiemeters tot zelfrijdende auto’s en van koelkasten tot gezondheidsapps: slimme technologie gestuurd door zelflerende algoritmes wordt ingezet om ons dagelijks leven comfortabeler en duurzamer te maken. Maar wat nu als we grote wereldwijde duurzaamheidsuitdagingen kunnen oplossen met behulp van algoritmes? Kunnen we ook een slimme planeet ontwerpen – een algoritme voor een duurzame aarde?  Aarti Gupta, politicoloog en hoogleraar mondiaal milieubeleid aan Wageningen Universiteit, richt zich op klimaatverandering in de internationale politiek en op de politieke uitdagingen van nieuwe technologieën. Sanneke Kloppenburg, socioloog en docent aan Wageningen Universiteit, doet onderzoek naar het gebruik van digitale technologieën voor duurzaamheidsdoelen en gedragsverandering. Sake Kruk, promovendus aan Wageningen Universiteit, bestudeert hoe digitale technologieën worden ingezet om internationale voedselsystemen te verduurzamen. Steeds meer overheden, bedrijven en maatschappelijke organisaties hebben die ambitie. Zo investeert de Europese Unie acht miljard euro in de ontwikkeling van een zo precies mogelijke ‘digitale tweeling’ van de aarde om milieuverandering te monitoren en voorspellen. Deze digitale tweeling moet een real-time realistische digitale representatie van de aarde worden, waarmee klimaatrisico’s in kaart kunnen worden gebracht en het effect van verschillende klimaatmaatregelen kan worden doorgerekend.  Ook Microsoft werkt aan een ‘planetaire computer’ waarmee de aarde kan worden gemonitord en gemanaged op basis van grote hoeveelheden door slimme algoritmes geanalyseerde data. Het idee achter deze projecten is dat we met behulp van bijvoorbeeld sensoren en satellieten steeds meer data kunnen verzamelen die we vervolgens geautomatiseerd kunnen analyseren. Dit zou leiden tot een beter begrip van milieu- en klimaatrisico’s en tot intelligente besluitvorming door te voorspellen wat de effecten van verschillende milieumaatregelen zouden zijn. Het klinkt aantrekkelijk: op basis van ‘objectieve’ gegevens beslissingen nemen omdat ze effectiever zijn. Maar is zo’n techno-fix daadwerkelijk zo effectief en vrij van politiek? Niet per se. Ten eerste veranderen digitale data en slimme technologie onze kijk op en kennis van milieuproblemen. Meer data resulteren niet automatisch in betere regulering. Het verzamelen van data betekent dat keuzes moeten worden gemaakt: wat gaan we meten om een representatief beeld van een milieuprobleem te krijgen? Hoe wordt iets gemeten? Hoe worden data geanalyseerd? Wie bepaalt dit? En wat zegt dit nu eigenlijk?  Zo kunnen we bijvoorbeeld de hoeveelheid bos op aarde meten aan de hand van satellietbeelden. Op deze manier kunnen we vanuit de ruimte zien waar bosbranden, houtkap en grondstofwinning plaatsvinden. Als dat vervolgens de basis vormt voor regulering ontstaat het gevaar dat we ons alleen op die directe oorzaken (en schuldigen!) richten, zoals in gebieden in de Amazone waar veel illegale ontbossing plaatsvindt.  Maar waarom worden bossen eigenlijk gekapt? Internationale maatschappelijke drijfveren zoals vleesconsumptie en het gebruik van palmolie blijven buiten beeld. Een planetaire computer kan bepaalde aspecten van milieuproblematiek zichtbaar maken en analyseren, maar het risico is dat daarmee de sociale en politieke keuzes die ten grondslag liggen aan die problemen onderbelicht blijven. De rol van grote techbedrijven bij milieuvraagstukken neemt snel toe  Ten tweede zorgt de toenemende afhankelijkheid van digitale technologie ook voor veranderingen in wie er kan en mag meebeslissen over de manier waarop wereldwijde milieuproblemen worden aangepakt. Kan het identificeren van klimaatverandering worden overgelaten aan bedrijven als Microsoft en wie krijgt toegang tot deze data? Technologiebedrijven krijgen ook binnen het oplossen van milieuvraagstukken een steeds belangrijker rol als poortwachters van de digitale wereld.  Daarnaast werkt niet alleen de EU, maar ook China aan een ‘digitale aarde’. Wat zijn de geopolitieke gevolgen van deze projecten, en wiens belang wordt ermee gediend? In hoeverre kunnen bijvoorbeeld landen en mensen die het meest geraakt worden door klimaatverandering, profijt hebben van deze technologie? Tot slot maakt het gebruik van slimme algoritmes nieuwe manieren van regulering mogelijk. Met behulp van algoritmes kan besluitvorming geautomatiseerd worden. Op het niveau van de individuele burger kan een slimme app iemand op basis van data digitaal ‘nudgen’ in de richting van een duurzame keuze. Het digitale voedingsadvies laat bijvoorbeeld alleen duurzame producten zien.  Voor beleidsmakers kunnen algoritmes de uitkomsten van verschillende beleidsinterventies simuleren. Daarmee kunnen ze beter anticiperen op de mogelijke effecten van die interventies. Maar om te kunnen bepalen wat de ‘beste’ optie is, moet het algoritme geprogrammeerd en getraind worden. Op basis van welke criteria ‘beslist’ het algoritme? Dat blijft een politieke keuze.  De vraag hoe een slimme duurzame aarde eruitziet is dus niet zozeer een technologische, maar vooral een politieke vraag. Digitale technologieën kunnen een belangrijke rol spelen in het aanpakken van milieuproblemen, maar we kunnen niet verwachten dat ze de oplossing zijn voor de complexe maatschappelijke vraagstukken die ten grondslag liggen aan deze problemen. Dit artikel is gebaseerd op een wetenschappelijke publicatie van een achttal auteurs in het tijdschrift One Earth. -----------------||https://www.nrc.nl//nieuws/2022/09/21/pas-op-met-algoritmes-voor-een-duurzame-planeet-a4142639
2022-09-22||VVD direct aangevallen op &#8216;vage&#8217; plannen energierekening||VVD-fractievoorzitter Sophie Hermans is nog amper begonnen of Caroline van der Plas van de BoerBurgerBeweging staat al bij de interruptiemicrofoon. Ze verwijt Hermans dat zij haar betoog begonnen is met de oorlog in Oekraïne, en niet met de Nederlandse burger. „Een schoffering”, vindt Van der Plas. „Wordt Oekraïne erbij gehaald om de aandacht af te leiden? Mijn perspectief is puur Nederland, het land staat in brand.” Hermans reageert door te zeggen dat ze „heel expliciet” de „heftige” gevolgen voor Nederlanders al direct heeft benoemd. „Neemt u mij niet kwalijk dat ik dit ook in het internationale perspectief zet.” Na Van der Plas meldt ook JA21-fractievoorzitter Joost Eerdmans zich, hij vraagt zich af waarom de VVD zich nog „een ondernemerspartij” durft te noemen. „MKB-bedrijven hebben nog geen enkel zicht op compensatie.” Hermans is dat met hem eens en noemt de plannen om hun energierekening te compenseren „nog te vaag”.  Dat Van der Plas en Eerdmans de VVD meteen aanvallen is politiek logisch: beide partijen staan goed in de peilingen en winnen vermoedelijk vooral virtuele zetels van de VVD. ||https://www.nrc.nl//nieuws/2022/09/21/vvd-direct-aangevallen-op-vage-plannen-energierekening-a4142638
2022-09-22||Hermans als eerste coalitiefractievoorzitter aan het woord||Tijd voor de tweede spreker: Sophie Hermans, fractievoorzitter van de VVD. Op de vraag hoe tevreden kiezers zijn met het kabinet-Rutte IV, antwoorden van alle partijen alleen VVD’ers in meerderheid positief: 70 procent om precies te zijn. Dat blijkt uit onderzoek van I&O Research in opdracht van NRC. Die tevredenheid neemt wel af, in februari van dit jaar zei nog 80 procent van de VVD’ers tevreden te zijn.  Er is meer reden tot zorg voor de liberalen. Zeventig procent van de Nederlandse kiezers vindt dat premier Mark Rutte (VVD) over „zijn houdbaarheidsdatum heen’ is. En nog maar drie op tien ziet Rutte nog als een betrouwbare premier.  In 2016 begon I&O Research met onderzoek naar de populariteit van de premier. Zo laag als dit jaar werd die niet eerder gemeten. Hij krijgt van Nederlanders een 4,5. De achterbannen van de vier coalitiepartijen geven Rutte nog wel een voldoende: VVD’ers een 8,1, CDA’ers een 6,7, D66’ers een 5,8 en ChristenUnie-kiezers een 5,5.  Het is de tweede keer dat Sophie Hermans namens de VVD het woord voert tijdens dit jaarlijkse debat. Door sommigen op het Binnenhof wordt zij als een potentiële opvolger van Rutte als VVD-lijsttrekker gezien. ||https://www.nrc.nl//nieuws/2022/09/21/hermans-als-eerste-coalitiefractievoorzitter-aan-het-woord-a4142637
2022-09-22||Coalitiepartijen: Wilders maakt er zelf een politiek proces van||Coalitiefractievoorzitters Sophie Hermans (VVD) en Gert-Jan Segers (ChristenUnie) komen nog terug op de aankondiging van Wilders tijdens zijn betoog dat hij een aanklacht indient tegen het kabinet. Volgens Wilders hebben premier Rutte en de andere bewindslieden een ambtsmisdrijf gepleegd door niet te voorkomen dat Nederlanders door de energiecrisis onder het bestaansminimum komen. Segers vindt het opmerkelijk dat Wilders het kabinet nu voor de Hoge Raad wil slepen en van het politieke debat zo „een politiek proces maakt”. Terwijl Wilders er eerder – volgens Segers ten onrechte – nog over klaagde dat de strafzaak tegen hem een politiek proces was. CDA-fractieleider Pieter Heerma zegt dat Wilders „een serieus wetsartikel voor een onzinnig politiek opzetje gebruikt”.  Wilders vindt alle verwijten „onzin” en zegt dreigend: „Ze hebben de wet overtreden en daar zullen ze voor boeten.”||https://www.nrc.nl//nieuws/2022/09/21/coalitiepartijen-wilders-maakt-er-zelf-een-politiek-proces-van-a4142636
2022-09-22||Letland weigert onderdak te bieden aan vluchtende Russen||Letland, dat aan Rusland grenst, zal geen toevlucht bieden aan Russen die de mobilisatie van troepen door het Kremlin proberen te ontvluchten. Dat heeft de Letse minister van Buitenlandse Zaken Edgar Rinkevics woensdag op Twitter bekendgemaakt. Hij zegt dat niet te zullen doen omwille van „veiligheidsredenen”.  Ook de Poolse premier Mateusz Morawiecki reageerde op de gedeeltelijke mobilisatie. „Rusland zal proberen Oekraïne te vernietigen en grenzen te veranderen”, zei hij volgens persbureau Reuters. Morawiecki drong er op aan dat westerse bondgenoten Oekraïne nog meer hulp bieden. „We zullen er alles aan doen om ervoor te zorgen dat de NAVO Oekraïne steunt, zodat het land zichzelf kan verdedigen.”||https://www.nrc.nl//nieuws/2022/09/21/letland-weigert-onderdak-te-bieden-aan-vluchtende-russen-a4142632
2022-09-22||Met gedeeltelijke mobilisatie wordt angst van Russen werkelijkheid||De Russische president Poetin heeft een gedeeltelijke militaire mobilisatie afgekondigd, om zo het oosten van Oekraïne te ‘bevrijden’. Wat betekent dit, en vier andere vragen en antwoorden.||https://www.nrc.nl//nieuws/2022/09/21/met-gedeeltelijke-mobilisatie-wordt-angst-van-russen-werkelijkheid-a4142634
2022-09-22||Krijgt het Westen het Zuiden in zijn kamp tegen Poetin?|| Terwijl de leiding van de wereld en het neusje van het diplomatieke corps op één oor lagen in New York, kondigde de Russische president Vladimir Poetin woensdagochtend  een gedeeltelijke militaire mobilisatie van de Russische bevolking af. In een televisietoespraak beschuldigde Poetin „het Westen” ervan het Oekraïense volk tot „kanonnenvoer” te hebben gemaakt. Hij is dit jaar niet aanwezig bij de Algemene Vergadering van de Verenigde Naties, die deze week wordt gehouden in New York.  Wakkere westerse politici reageerden woensdagochtend bezorgd op de mobilisatie. Volgens premier Mark Rutte is Poetin „in paniek”. Dit maakt hem volgens Rutte echter „niet per se gevaarlijker”. De Britse defensieminister Ben Wallace zei dat de acties van Poetin laten zien dat „zijn plan in Oekraïne faalt”. De Duitse vice-kanselier Robert Habeck noemde de gedeeltelijke mobilisatie „weer een slechte en verkeerde stap van Rusland”. Volgens de Tsjechische premier Petr Fiala poogt Rusland de oorlog  „verder te laten escaleren”.  Dinsdag hing de dreiging van mobilisatie al in de lucht, toen bekend werd dat deze week in de Oekraïense regio’s Donetsk, Loehansk, Cherson en Zaporizja  gestemd zal worden over toetreding tot Rusland.   Ook de referenda werden door westerse wereldleiders onmiddellijk afgekeurd. Vanuit New York noemde de Duitse bondskanselier Olaf Scholz het „schijnreferenda”,  president Emmanuel Macron van Frankrijk sprak van een „provocatie”. Ook secretaris-generaal van de NAVO Jens Stoltenberg zag in de plannen „een nieuwe escalatie” door Poetin. Het Witte Huis verwierp de  referenda  „ondubbelzinnig”. De vraag is nu of deze beide ontwikkelingen invloed zullen  hebben op de positie van Rusland op het wereldtoneel, en op landen die tot dusverre een neutrale positie innamen.  De Westerse anti-Ruslandcoalitie was juist deze week naar de Verenigde Naties getogen met een missie: hoe krijgen we méér landen aan onze kant in het streven Oekraïne te steunen en Rusland te isoleren? Het westerse diplomatieke offensief moet tegenwicht bieden aan het opvallend populaire Russische narratief dat westerse sancties arme landen in een drievoudige crisis hebben gestort. „Het is niet alleen Oekraïne dat lijdt onder deze oorlog” zei EU-buitenlandchef Josep Borrell dinsdag na afloop van een vergadering van EU-ministers in New York. „De Oekraïense bevolking wordt bestookt met raketten en geweren, de rest van de wereld wordt geraakt door hoge energieprijzen, voedselschaarste en economische problemen. De oorlog raakt iedereen en dat willen we hier in New York uitleggen”. Een groot deel van de VN-leden, voornamelijk armere landen in Azië, Afrika en het Midden-Oosten, wil in het gevecht tussen Poetin en het Westen liefst neutraal blijven. Rusland weet dat en doet er alles aan zoveel mogelijk landen uit het westerse kamp te houden. Het Westen probeert nu terrein te winnen met een viervoudige strategie.  Met een eigen verhaal. Met, altijd een effectief middel, geld. Met meer aandacht voor de gevolgen van de oorlog. En met, hier en daar, een paar scherpe woorden.  De ene na de andere westerse leider wijst er in New York op dat Poetin met zijn oorlog het VN Handvest heeft overtreden. Laat je zo’n schending onbestraft, dan open je de weg naar een wereld waar annexatie-oorlogen vaker voorkomen. Het is dus in ieders belang  – ook in het belang van landen die liever neutraal blijven - dat de internationale normen intact blijven. De boodschap aan de leiders in de ‘Global South’ is helder: voordat je het weet is jouw land aan de beurt. Het is in ieders belang dat de internationale normen intact blijven. Voordat je het weet is jouw land aan de beurt Daarnaast onderstreepte het Westen dat het wel degelijk oog heeft voor problemen buiten Oekraïne. Zo belegden de VS en de EU met de Afrikaanse Unie in de marge van de Algemene Vergadering een speciale bijeenkomst over de voedselcrisis. De voorzitter van de Europese Raad Charles Michel onderstreepte op die top dat de EU de voedselschaarste, die 200 miljoen mensen treft, te lijf wil gaan met een fonds van bijna 8 miljard euro. De Franse president Emmanuel Macron las landen die neutraal willen blijven de les. „Ze hebben het mis, ze maken een historische fout”, zei hij.  „Wie vandaag zwijgt is als het ware medeplichtig aan een nieuw imperialisme”. Meteen na de inval in februari hebben westerse landen het VN-debat over Oekraïne overgeheveld van de Veiligheidsraad, waar Rusland een veto heeft, naar de Algemene Vergadering, waar elk land een stem heeft. Op de avond van de aanval was het failliet van de V-raad schrijnend ten tonele gevoerd: terwijl de gevechten al waren begonnen zat de raad nog bijeen om een laatste beroep op Poetin te doen van geweld af te zien. De vergadering werd geleid door Rusland. Aanvankelijk ging de Algemene Vergadering voortvarend te werk. De oorlog werd veroordeeld, Rusland werd uit de Mensenrechtenraad gezet. Het optreden van de vergadering had weliswaar geen direct effect op de oorlog, maar het activisme was opvallend voor een orgaan met 193 leden dat weinig bevoegdheden heeft. Al na een paar weken maakten westerse diplomaten gewag van ,,Oekraïnemoeheid”. Veel landen in Afrika, Azië en het Midden-Oosten hebben weliswaar sympathie voor Oekraïne maar willen niet bij herhaling tegen Moskou optreden. Dat heeft verschillende redenen. Een aantal landen is Rusland nog steeds dankbaar voor de steun tijdens de bevrijdingsstrijd. Sommige landen hebben economisch belang bij een goede band met Rusland en sommige voelen zich ronduit geïntimideerd door Moskou. Wie tegen Moskou is, is niet automatisch vóór het Westen. „In veel landen ontstond de indruk dat het Westen alleen maar gaf om Oekraïne en de rest van problemen in de wereld uit het oog verloor”, zegt VN-expert Richard Gowan van de International Crisis Group. Het westerse optreden was ook niet altijd even subtiel. „Sommige westerse diplomaten eisten op hoge poten steun voor hun Oekraïne-koers, terwijl ze geen oog hadden voor de problemen die de oorlog veroorzaakte op het gebied van voedsel en energie.” In de Global South valt het bovendien slecht dat er miljarden naar Oekraïne gaan, terwijl westerse landen beloften over klimaat niet nakomen.  En in arme landen is men ook niet vergeten dat de coronavaccins eerst naar de rijke landen gingen. „De Global South zegt: put your money where your mouth is”, aldus een diplomaat.  Rusland voedt de onvrede met het Westen waar het maar kan. De voedselschaarste, de economische malaise en de energiecrisis waar de wereld mee kampt zijn veroorzaakt door  sancties van het Westen, beweert Moskou keer op keer.  „We moeten voortdurend tegenwicht bieden aan de propaganda van Rusland en zijn misleidende narratief”, zei EU-buitenlandchef Borrell. En hij prikte meteen een paar Russische mythes door. De graandeal, die de export van Oekraïense tarwe weer mogelijk maakte, heeft al geleid tot een daling van de prijs. Twee derde van de Oekraïense export is terecht gekomen in arme landen en niet blijven hangen in het rijke Westen. De westerse sancties zijn gericht op de Russische oorlogseconomie. De EU verhindert op geen enkele wijze de export van meststoffen uit Rusland naar landen buiten de Unie. „We blijven aan onze partners in Azië, Afrika en Latijns-Amerika uitleggen wie de ware boosdoener is en we zullen laten zien dat de Europese Unie crises in andere delen van de wereld niet vergeet. Het is voor ons geen keuze tussen Oekraïne en de rest van de wereld. Dat is wat we deze week doen.”||https://www.nrc.nl//nieuws/2022/09/21/het-westen-wil-in-new-york-het-zuiden-overtuigen-van-ruslands-zonden-a4142633
2022-09-22||PVV vindt plan voor maximum energierekening ‘halfbakken en onuitgewerkt’||Wilders staat lang stil bij de hoge inflatie en gestegen energieprijzen. De PVV-leider maakt het kabinet, zoals veel oppositiepartijen de afgelopen weken al deden, het verwijt dat het de afgelopen maanden te weinig heeft gedaan om financiële problemen bij Nederlanders te voorkomen. Volgens Wilders heeft het kabinet „maandenlang de angst van mensen genegeerd” en is het er niet in geslaagd om „ongelofelijk leed” te voorkomen. De PVV-voorman geeft een lange opsomming van mails die hij van mensen heeft gekregen, waarin ze hem vertellen over armoede en zelfs honger. Wilders spreekt van „een nieuw Rampjaar”, refererend aan 1672, het jaar waarin de Nederlandse Republiek in een spiraal van oorlog belandde. Het plan voor een prijsplafond voor de energierekening noemt Wilders „halfbakken en onuitgewerkt” en „in haast en paniek gepresenteerd”. De PVV wil dat ook grotere gezinnen meer ondersteuning krijgen bij de energierekening en Wilders mist ook nog plannen voor de hoge energierekening van de bakker en andere MKB-bedrijven. Premier Rutte zei dinsdag in een persgesprek dat het kabinet nog naar steun voor bedrijven wil kijken.||https://www.nrc.nl//nieuws/2022/09/21/pvv-vindt-plan-voor-maximum-energierekening-halfbakken-en-onuitgewerkt-a4142631
2022-09-22||Van Haga daagt Wilders uit: waarom geen gas winnen in Groningen?||PVV-leider Wilders ageert in zijn betoog tegen de hoge energierekeningen bij burgers. Daarop vraagt onafhankelijk Kamerlid Wybren van Haga of de PVV voor het verhogen van de gaswinning in Groningen is. Van Haga en een aantal andere rechtse fracties, zoals JA21 en FVD, pleiten daar al langer voor, maar volgens Van Haga is de PVV er tot nu toe „vaag over”.  Wilders geeft voor zijn doen een opvallend diplomatiek en omzichtig antwoord. Hij zegt: „Als het nodig is, is het nodig. Maar als het niet hoeft, doen we het niet.” Eerst moet er nog meer naar gas worden geboord in de Noordzee, vindt hij, en voor nieuwe gaswinning in Groningen is sowieso een referendum in de provincie nodig, stelt hij. „Als Groningers het zelf willen, wie ben ik om er tegen te zijn. Dan moet er wel een fatsoenlijke tegemoetkoming komen.” Het kabinet wil voorlopig de gaswinning in Groningen vanwege de veiligheid niet opnieuw opvoeren. Alleen in een uiterst noodscenario komt die optie weer op tafel.||https://www.nrc.nl//nieuws/2022/09/21/van-haga-daagt-wilders-uit-waarom-geen-gas-winnen-in-groningen-a4142629
2022-09-22||Ouderwets potje schelden tussen PVV en D66||De eerste interruptie voor Wilders komt van D66-leider Jan Paternotte. De PVV en D66 zijn tegenpolen en zoeken elkaar bij elke Algemene Politieke Beschouwingen graag op om het eigen profiel aan te scherpen tegenover de eigen achterban. Wilders komt nog even terug op de afwezigheid van Rob Jetten, die hij „een klimaatpsychopaat” noemt. Paternotte wijst er op dat Wilders de afgelopen maanden de sancties tegen Rusland niet gesteund heeft en dat hij een paar jaar geleden nog een vriendschapsspeldje van de Rusland heeft gekregen. Paternotte noemt Wilders „de bedrijfspoedel van Poetin” en de PVV „de partij van het Kremlin”. De verbale uithalen over en weer leiden tot luidruchtig gejoel vanuit met name de PVV-banken, waarop Kamervoorzitter Vera Bergkamp de Kamerleden vraagt het iets rustiger te houden.||https://www.nrc.nl//nieuws/2022/09/21/ouderwets-potje-schelden-tussen-pvv-en-d66-a4142628
2022-09-22||Met gedeeltelijke mobilisatie wordt angst van Russen werkelijkheid|| Het is de grootste vrees van miljoenen Russen: dat de Russische president Vladimir Poetin hun zoons, vaders en zelfs opa’s massaal naar het Oekraïense front zal jagen om daar te redden wat er te redden valt. In plaats daarvan kondigde Poetin woensdagochtend in een televisietoespraak een „gedeeltelijke mobilisatie” aan. De aankondiging volgde op een dag vol tegenstrijdige berichten, waarin er een nieuwe wet op mobilisatie werd ingevoerd en de president het volk eerst wel, en toen niet zou toespreken.  In Rusland is al maanden een ‘verborgen’ mobilisatie in gang, waarbij Russen jong en oud, vrijwillig of onder dwang en niet zelden onvoldoende getraind, aan het front belanden. Maar sinds het Russische leger de afgelopen weken in de Donbas pijnlijke nederlagen leed, zwol de roep om een algehele militaire mobilisatie onder de ‘haviken’ in het Kremlin steeds verder aan.  Tot op het laatste moment hield het Kremlin voet bij stuk: een mobilisatie is niet aan de orde. „Een algehele mobilisatie zal er niet komen”, zei Andrej Kartapolov, voorzitter van het parlementaire defensiecomité dinsdagavond laat nog. Woensdag kondigde Poetin dan toch een ‘gedeeltelijke’ mobilisatie aan van de twee miljoen reservisten die het land officieel telt. Volgens minister Sergej Sjoigoe (Defensie) worden er in eerste instantie 300.000 reservisten opgeroepen. Dat betekent een serieuze wending aan het noodlijdende Russische front, maar ook in Rusland zelf, waar de oorlogswerkelijkheid dankzij de propaganda en de militaire censuur tot nog toe nog niet tot iedereen is doorgedrongen.  Dinsdag al nam de Doema, het Russische parlement, plotseling versneld een wet aan die straffen voor een groot aantal vergrijpen instelt, waaronder desertie, het niet opvolgen van orders (‘insubordinatie’) en het veroorzaken van schade aan militaire eigendommen. Voor extra paniek zorgde de mededeling dat dergelijke vergrijpen, begaan tijdens een ‘mobilisatie’, een ‘oorlogsperiode’ of een ‘staat van beleg’, per direct als verzwarende omstandigheden zullen gelden.  Op het ‘verlaten van de militaire posities’ en de ‘vrijwillige overgave aan de vijand’ komt tien jaar cel te staan, op ‘plundering’ vijftien jaar, op het ‘negeren van een dienstoproep’ twee tot drie jaar gevangenisstraf.   1 Wat houdt een mobilisatie in? Mobilisatie houdt in dat niet alleen de professionele strijdkrachten, maar grote delen van de bevolking in staat van paraatheid worden gebracht om tegen een vijand te  vechten. In Oekraïne kondigde president Zelensky meteen na de Russische inval op 24 februari een algehele mobilisatie af. Om te voorkomen dat Oekraïense mannen zouden vluchten, is er sinds een half jaar een uitreisverbod van kracht. In Rusland heeft sinds de Tweede Wereldoorlog geen mobilisatie meer plaatsgevonden. En hoewel sindsdien nieuwe wetten zijn gemaakt, blijkt de praktijk vaak anders dan bij wet is vastgelegd. Los van mogelijke problemen met de uitvoering is ook de vraag welke reactie deze vergaande maatregel uitlokt onder de toch al  gestreste Russische bevolking. Eind februari zorgden door Oekraïne verspreide geruchten voor flinke paniek en een uittocht van Russische mannen in de gevechtsleeftijd.  Nu is het is weer drukker op de luchthavens – al zijn de vertrek-opties van Russen vanwege de sancties beperkt.  2 Wie wordt er naar het front gestuurd? Een mobilisatie kan per presidentieel decreet worden afgekondigd, voor een land of een specifiek gebied. In eerste instantie worden er 300.000 van de 2 miljoen reservisten opgeroepen. In het decreet van Poetin staat dat aantal echter niet vermeld, noch een einddatum van de mobilisatie. Volgens de vooraanstaande Russische advocaat Pavel Tsjikov, directeur  van mensenrechtenorganisatie Agora, vallen dienstplichtigen hier niet onder. Sowieso mogen Russen tot 27 jaar die geen militaire ervaring hebben en geen dienstoproep hebben ontvangen niet worden opgeroepen, aldus Tsjikov. De wet maakt geen onderscheid naar geslacht, en gaat uit van militaire en militair-medische ervaring. Ook vrouwen met ervaring op het gebied van cartografie, meteorologie en andere specialismen kunnen worden opgeroepen. Maar als eerste zijn burgers aan de beurt die onlangs een militaire training hebben doorlopen, aldus Poetin. Zij zullen de status krijgen van soldaat met een dienstcontract, en worden betaald naar opleiding en ervaring. Uitgezonderd zijn reservisten die vanwege hun leeftijd of zwakke gezondheid niet  kunnen deelnemen aan gevechtshandelingen. Er zijn leeftijdsgrenzen voor verschillende rangen. In eerste instantie worden personen tot 35 jaar gemobiliseerd, daarna loopt de leeftijd op naar rang.  Hoe de rekrutering de komende dagen in de praktijk zal verlopen, moet nog blijken. Volgens advocaat Tsjikov heeft de politie het recht om weigeraars op te sporen door middel van huiszoekingen en opsporingsbevelen. In Moskou waren woensdag overal politie en veiligheidsdiensten te zien, ook om eventueel protest te smoren. Artsen werden naar verluidt overspoeld met opdrachten om gezondheidsbriefjes uit te schrijven, die voor de mobilisatie nodig zijn.  Bij de opsporing kunnen werkgevers ingezet worden. Weigeraars kunnen een boete krijgen, maar met de nieuwe wet van dinsdag kunnen ze ook mogelijk worden vervolgd.   Behalve de algemene wetswijzigingen van dinsdag zijn er volgens Tsjikov ook wijzigingen ingevoerd die het juristen, mensenrechtenactivisten, familieleden van soldaten en ook journalisten moeilijker maakt om rekruteringsbureaus te bezoeken, de rechten van soldaten te beschermen, of informatie naar buiten te brengen over hun situatie. Dat liet hij woensdag weten op zijn Telegram-kanaal. De gevangen oppositieleider Aleksej Navalny riep Russen woensdag op geen gehoor te geven aan de mobilisatieoproep en de straat op te gaan. Activisten van de beweging ‘Lente’ riepen Russen op tot protest op woensdagavond in alle steden van het land. 3 Hoe vult Rusland de tekorten in het leger aan? De vraag is hoeveel gewicht de officiële regels en wetten in werkelijkheid hebben. In Rusland is er al maanden een ‘schaduwmobilisatie’ aan de gang, waarbij de wettelijke kaders voor de militaire dienst aanzienlijk zijn opgerekt, en in sommige gevallen worden genegeerd. Al in mei werd de leeftijdsgrens voor militaire dienst flink opgerekt, om zo meer manschappen en specialisten te kunnen werven. De afgelopen maanden kregen zelfs mannen van boven de 65 jaar telefoontjes van het rekruteringsbureau. „Wij moeten het leger versterken en het Defensieministerie helpen. De opperbevelhebber doet er alles aan om de overwinning te behalen en om de effectiviteit van het leger te vergroten”, zei Doema-voorzitter Vjatsjeslav Volodin.  Ook worden er in heel Rusland vrijwilligers naar het front gelokt met beloftes van gouden bergen en kortlopende contracten onder gunstige voorwaarden. De Russische regio’s werden vanaf de zomer actief aangespoord tot de werving van vrijwilligers voor ‘patriottische bataljons’, net als staatsbedrijven die hun werknemers probeerden te verleiden tot dienst. Weigeren mag, en alternatieve dienstplicht is een wettelijk recht. Maar hoe schimmig de werving verloopt, blijkt uit verhalen van  vaak nauwelijks getrainde jongens die onder dwang of valse voorwendselen in Oekraïne belandden of ineens een contract bleken te hebben getekend.  4 Welke groepen hoeven niet bang te zijn voor mobilisatie? Uitzonderingen gelden voor mensen met een zwakke gezondheid, mantelzorgers en vaders met meer dan vier kinderen onder de zestien jaar. Gevangenen en mensen met een strafblad voor zware vergrijpen mogen evenmin worden opgeroepen. Al lijken deze regels te worden omzeild: de afgelopen weken kwamen  er berichten naar buiten over gevangenen die zouden worden gerekruteerd door private huurlingen-bedrijven als Wagner. Ook zijn verschillende cruciale beroepen vrijgesteld. Parlementariërs van de Federatieraad en de Doema hoeven ook niet bang te zijn om naar het front te worden gestuurd. Dat is een regel die tot nogal wat hilariteit en verontwaardiging leidt in Rusland. Juist in de Doema zitten veel haviken die anderen wel oproepen om te gaan vechten, maar zelf het risico niet willen nemen.  5 Wat zijn de nadelen van een mobilisatie? Simpel: een mobilisatie is moeilijk te organiseren, ontzettend kostbaar en kan in eigen land chaos in de hand werken. Reservisten moeten immers echt gemotiveerd zijn om te gaan vechten, en het doel van hun inzet moet duidelijk zijn. En daar gaat het in Rusland al mis. Ondanks de propagandaverhalen over enthousiaste ‘verdedigers van het Vaderland’ is de vechtbereidheid onder Russen al maanden erg laag gebleken. Tegenzin komt voort uit angst en onervarenheid, maar vooral uit een diep geworteld wantrouwen tegen de overheid. Ook Russen die de militaire operatie met overgave zeggen te steunen, staan niet te springen om hun vaders, ooms en kinderen naar het front te sturen. Daarbij is het doel van de ‘militaire operatie’ niemand in Rusland echt duidelijk. Volgens Andrej Pertsev van nieuwssite Meduza zijn „ultra-patriottische” haviken als Ramzan Kadyrov,  leider van deelrepubliek Tsjetsjenië en een vertrouweling van Poetin, bereid om alles op te geven voor een onduidelijk ideaal van een superieure Russische wereld. „Voor hen zijn de gebeurtenissen een ramp. Rusland moet gewoon winnen. Een mobilisatie is de laatste druppel voor mensen die geen hoop meer hebben. Maar het zal geen direct effect hebben. En dat weten de militaire machthebbers heel goed”, aldus Pertsev. Ook economisch zijn de nadelen groot. Een mobilisatie, geheel of gedeeltelijk, vormt een organisatorische monsterklus die veel geld kost en maanden in beslag kan nemen. Een massa rekruten moet immers zo snel mogelijk worden verplaatst, van onderdak en een militaire uitrusting worden voorzien en dan klaargestoomd worden tot een gevechtsklaar leger. Voor dat doel moeten er enorme uitgaven worden gedaan in een economie die zucht onder sancties. Geen wonder dat er al weken de roep klinkt om een ‘economische mobilisatie‘, wat zoveel inhoudt als het herverdelen van budgetten ten gunste van de militaire industrie. Dinsdag sprak Poetin met vertegenwoordigers over de noden van het ministerie van Defensie en de omgang met de westerse sancties op militair gebied.  Met zijn mobilisatie begeeft Poetin zich volgens politiek analisten op zeer glad ijs. „Natuurlijk kan Poetin een mobilisatie afkondigen, maar het is een riskante beslissing”, vatte politiek analist Kamil Galejev de algemene stemming dinsdag op Twitter samen. „De USSR had een gigantische infrastructuur voor een totale mobilisatie, maar die is grotendeels ontmanteld in het Rusland van na de Sovjet-Unie. Mobilisatie zal naar alle waarschijnlijk vooral een politieke chaos uitlokken.”||https://www.nrc.nl//nieuws/2022/09/21/rusland-mobiliseert-300000-reservisten-maar-de-nadelen-zijn-groot-a4142627
2022-09-22||PVV-leider Wilders ziet &#8216;een verscheurd land&#8217;||Geert Wilders is zojuist als eerste spreker begonnen aan de Algemene Politieke Beschouwingen. Hij noemt Nederland „een verscheurd land”. Gisteren, op Prinsjesdag, zag hij: „de opgedofte elites met hun welvaartsvaste inkomens. En daarbuiten de mensen die het allemaal financieren, die de prijs betalen. Met gejoel en geschreeuw, de omgekeerde vlaggen. De Koning die werd uitgefloten. De Kamerleden die vanachter glas, van een bus, uitkeken op het volk.” Wilders omschrijft het als „een Koninkrijk van twee Nederlanden die elkaar gisteren tegenkwamen en in de ogen keken. Heel even maar. En toen weer uit elkaar gingen. Omdat ze elkaar niks meer te zeggen hebben.’’  Wijzend naar Vak K, waar het kabinet in zit: „Daar zit een kabinet waarin niemand meer vertrouwen heeft. De mensen in het land willen in grote meerderheid nieuwe verkiezingen en geven het kabinet een historisch laag rapportcijfer.’’  De PVV mag de Politieke Beschouwingen aftrappen, omdat het de grootste oppositiepartij is. Als hij klaar is, is het de beurt aan de  grootste coalitiepartij – de VVD. Zo wisselen oppositie- en coalitiepartijen elkaar de rest van de dag (en naar verwachting avond/nacht) af.  Uit onderzoek van I&O Research in opdracht van NRC blijkt dat PVV-kiezers het minst tevreden zijn over het kabinet Rutte IV: maar 3 procent zegt wél tevreden te zijn. Alleen de BBB-achterban scoort net zo laag. Minstens vier op de tien kiezers van de PVV zegt helemaal geen vertrouwen in de overheid te hebben.  Overigens blijkt uit het onderzoek van I&O Research dat Nederlanders PVV-leider Geert Wilders belonen met een 4,2 als rapportcijfer, net zo laag als vorig jaar rond deze tijd. ||https://www.nrc.nl//nieuws/2022/09/21/pvv-leider-wilders-ziet-een-verscheurd-land-a4142626
2022-09-22||Rutte trappelde en kwam boven, net als Sjaak||De reddingsboei die Sjaak krijgt toegeworpen in het zwembad van de Spaanse camping in de laatste aflevering van We zijn er bijna!. Op de een of andere manier vond ik  dat een uitstekend beeld voor de Prinsjesdag van 2022. Sjaak, goedmoedig oud-onderwijzer, met pillen tegen jicht, suiker en hoge bloeddruk, was deze zomer met vrouw, camper en een heel stel seniorenstellen op een georganiseerde vakantiereis door Spanje. Vijf weken, dertien campings en Martine van Os als meereizend commentator van de mini-samenleving die na verloop van tijd ontstond. Mannen die elkaar geduldig  helpen de caravan achterwaarts de campingplek op te manoeuvreren. Vrouwen aan de zijlijn, die giebelen dat ze alleen mogen gillen als het  echt misgaat. De verrekijkers en fototoestellen waarmee de natuur wordt bewonderd, de stamppot met vissticks, de comfortabele opklapstoelen, het welverdiende wijntje, de zorgvuldig voorbereide lezing over Oekraïne door reisleider Gert. Sjaak was trouwens niet aan het verdrinken hoor, die boei was een geintje. Hij vond zwembadwater  altijd  te koud en zwemmen  daarom een „regelrechte rotramp”.    Sjaak deed me denken aan het deel van de Nederlandse burgers dat zich best drijvende weet te houden op z’n 22 miljard extra corona-spaargeld en de overwaarde van het hypotheekvrije huis. Maar kou is vervelend en warmte duur, dus komt er een zwemband van 15 miljard. Misschien dat de Sjaken het water er nog eens flink mee zullen opstoken, en de mensen die het kille water tot de lippen staat, nou ja, die verdrinken misschien net niet. Dus, zijn we daar hartstikke blij mee met z’n allen? Welnee.  Premier Rutte gaf traditiegetrouw aan het einde van de NOS-uitzending over Prinsjesdag een interview over hoe hij de dag had beleefd. Hij herhaalde dat  hij zelf ook „elke dag”  last had van „de grote problemen in dit land” en raffelde het rijtje af: koopkracht, asiel, de energierekening. En dóór naar het goede nieuws: de extra zak geld, mede mogelijk gemaakt door de energieleveranciers. Maar NOS-interviewer Xander van der Wulp duwde hem telkens kopje-onder met  Frans Bromet-achtige vragen en intonatie. „Kunt u het tij wel keren?” „Is het niet allemaal te laat?” (3x) „Bent u nog wel degene die ‘t op kan lossen?” En daar dan nog een paar variaties op. Rutte trappelde en kwam boven.  Hadden we het al gehad over de kleren van de koning en de koningin? Van  RTL Boulevard en HLF8 heb ik onthouden dat de smaragdgroene jurk van prinses Amalia  107 euro kostte, lang niet gek voor een student. De jurk van Máxima was van ontwerper Mohamed Benchellal uit Lelystad, ook sympathiek. Over het paarse pak van Sigrid Kaag ging het de hele dag, en ze moest ook twaalf keer zeggen dat het nooit haar doel was om de eerste vrouwelijke minister van Financiën te worden, maar dat „een voorbeeld doet volgen”, let op het inslikken van het woordje ‘goed’ (2x) in het gezegde.  Pas toen hij aanschoof bij Ongehoord Nieuws, direct na de Prinsjesdag-registratie, viel me op hoe subtiel Thierry Baudet zich had weten te voegen naar de gelegenheid. Omgekeerde Nederlandse vlag als broche op de revers en een boerenzakdoek als pochet. Datzelfde  Hollandse thema en kleurenpalet kwam terug bij de twee presentatoren en aangeschoven deskundige: rood-blond-blauw. O, en trouwens, de presentatoren wierpen de verdenking van racisme verre van zich, en als iemand zich door hun vorige uitzending „nodeloos gekwetst” heeft gevoeld, weet dan dat dat niet de  intentie was. En dóór naar het slechte nieuws. Het wordt een verschrikkelijke winter, wist u dat? Een peiling onder de leden van Ongehoord Nederland wees uit dat 97 procent denkt dat Rutte ons niet warm de winter door loodst. Baudet voorspelde dat het „kaal, bar en vreselijk” zal worden. Je zou het er koud van krijgen.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/21/hoe-sjaak-en-nederland-zich-drijvende-weet-te-houden-a4142625
2022-09-22||Rutte noemt Poetin &#8216;in paniek&#8217;, andere westerse leiders reageren bezorgd||Verschillende westerse politici reageren bezorgd op de woensdagochtend door de Russische president Vladimir Poetin aangekondigde gedeeltelijke mobilisatie.  Volgens de Nederlandse premier Mark Rutte (VVD) is Poetin „in paniek”, zo meldt persbureau ANP. Dit maakt hem volgens Rutte echter „niet per se gevaarlijker”. „Het laat ons redelijk Siberisch, om in Russische termen te blijven”, zei Rutte voorafgaand aan de Algemene Politieke Beschouwingen in de Tweede Kamer. „Maar feit is wel dat er nog een gebied zo groot als Hongarije bezet is door de Russen. Het is zeker niet voorbij. We moeten scherp blijven, we moeten Oekraïne blijven steunen.” De Britse minister van Defensie, Ben Wallace, zegt volgens de Britse nieuwszender Sky News dat de acties van Poetin laten zien dat „zijn plan in Oekraïne faalt”. „Geen hoeveelheid dreigementen en propaganda kan het feit verbergen dat Oekraïne deze oorlog wint, de internationale gemeenschap verenigd is en Rusland een wereldwijde paria wordt.” De Duitse vice-kanselier Robert Habeck noemt de gedeeltelijke mobilisatie volgens persbureau Reuters „weer een slechte en verkeerde stap van Rusland”. De Duitse regering zal volgens hem „natuurlijk” bespreken hoe hierop te reageren.  De Tsjechische premier Petr Fiala noemt de aankondiging van Poetin een „verder bewijs dat Rusland de enige agressor is”. Rusland poogt de oorlog in Oekraïne hiermee „verder te laten escaleren”. Hij benadrukt dat het nodig is om Oekraïne te helpen. ”In ons eigen belang moeten we ermee doorgaan”. ||https://www.nrc.nl//nieuws/2022/09/21/rutte-noemt-poetin-in-paniek-andere-westerse-leiders-reageren-bezorgd-a4142623
2022-09-22||Dit zijn de drie winnaars van de Koninklijke Prijs voor Vrije Schilderkunst||De krachtige, kleurrijke en ook wat cartooneske portretten van Kenneth Aidoo (1988), de tedere doeken zonder rechte hoeken over het kwetsbare lichaam van Eva Spierenburg (1987) en de zelfbewuste en doortastend op groot formaat geschilderde gezichten van Iriée Zamblé (1995). Die kunstwerken zijn dit jaar de winnaars van de Koninklijke Prijs voor Vrije Schilderkunst, die koning Willem-Alexander woensdag uitreikt in het Paleis op de Dam. Daarmee kiest de jury minder voor vormexperiment, en meer voor de ‘persoonlijke noodzaak’ van het schilderen. Bij de drie schilders staat wát ze willen afbeelden centraal, de vorm volgt de inhoud. De aanmoedigingsprijs voor schilders tot 35 jaar werd in 1871 ingesteld door koning Willem III. Vorig jaar vierde de prijs het 150-jarig jubileum met een tentoonstelling met oud-winaars als Raquel van Haver, Iris Kensmil, Navid Nuur en Helen Verhoeven. De winnaars krijgen dit jaar een bedrag van 9.000 euro. Hun werk, en dat van in de twaalf andere genomineerden, is tot en met 23 oktober te zien in het Paleis op de Dam in Amsterdam. Alle drie de winnaars van dit jaar, waren al eens eerder genomineerd. De jury, onder voorzitterschap van Paula van den Bosch (conservator van het Bonnefantenmuseum in Maastricht), herkende onder de deelnemers, en in de schilderkunst in het algemeen, een trend waarbij kunstenaars zich in toenemende mate op het lichaam en ook op hun eigen lichaam richten. „Bij Kenneth, Eva en Iriée is dit lichaam zelf medium geworden: kwetsbaar, strijdbaar en ongedwongen.” Opmerkelijk is dat het juryrapport vermeldt dat er een vierde kanshebber was om te winnen, maar dat die keuze kon „worden gelezen als een statement, als een keuze ter illustratie van een actueel maatschappelijk debat”. De jury wilde geen statement maken en koos voor „drie kunstenaars die technisch virtuoos zijn”. Wat dit onbedoelde statement was waarvoor de jury terugdeinsde – maar waar het dus wel expliciet naar verwijst – blijft in het rapport schimmig. Met argwanende, maar ook doortastende blik kijkt de zwarte soldaat naar de Franse vlag, de titel van dit schilderij van Kenneth Aidoo vertelt de rest van het verhaal: ‘You Took Away My Freedom and Forced Me To Defend That of Your Own’. Aidoo schilderde Sar Tinder, een Senegalese soldaat die tijdens de Eerste Wereldoorlog voor Frankrijk vocht.  In zijn werk laat Aidoo zich inspireren door bijbelteksten en historische gebeurtenissen en onderzoekt hij de rol en het leven van de zwarte mens. Met frisse, zinderende kleuren geeft hij zijn vrij eenvoudige, bijna kinderlijke voorstellingen een enorme aantrekkingskracht. Het blauw van het soldatenuniform van Tinder heeft een diepte waar je eindeloos naar zou willen blijven kijken. De ‘persoonlijke noodzaak’ waarnaar de jury op zoek was, herken je zeker ook in het werk van Eva Spierenburg, hoewel haar werk het meest abstract en experimenteel is. Zij schilderde op doeken met vreemde vormen, waarvan de contouren gebaseerd zijn  op observaties in haar eigen lichaam, waarin pijnen en oververmoeidheid optraden na het overlijden van Spierenburgs vader. De vorm van Untitled attempt (to carry) baseerde ze op haar eigen twijfels over de keuze voor moederschap. De meanderende contour, die een soort hangende, tweepuntige zak vormt, volgt volgens Spierenburg haar ademhaling „wanneer ik mij inbeeld dat ik een leven in mij draag”. De vormen van Spierenburgs schilderijen hebben een grote puurheid, ze lijken willekeurig, maar tegelijkertijd voel je als toeschouwer dat ze diep zijn doorleefd. Net als in het werk van Kenneth Aidoo speelt in het werk van Iriée Zamblé de representatie van zwarte mensen een rol. „De essentie van dit drieluik is een beeldende weergave te tonen waarin zwarte mensen gewoon kunnen zijn, in rust en kalmte”, zegt Zamblé in de catalogus van de tentoonstelling. Op haar drie enorme doeken, van anderhalve meter bij anderhalve meter, kijken de figuren, even zelfbewust als ontwapenend, de toeschouwer recht aan.  Extra spannend aan de doeken van Zamblé is dat ze de achtergrond achter  personages bewust leeg heeft gelaten. Door het licht zandkleurige doek zie je de structuur van het spieraam erachter. In het half-transparante canvas vindt zo een delicaat spel tussen licht en donker plaats. De kunstenaar heeft dat niet zelf aangebracht, maar het geeft haar intrigerende portretten wel een nog grotere diepte.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/21/dit-zijn-de-drie-winnaars-van-de-koninklijke-prijs-voor-vrije-schilderkunst-a4142624
2022-09-22||Kamer beklaagt zich over onduidelijkheid energieplan en afwezigheid Jetten||Zoals bijna traditiegetrouw beginnen de Algemene Politieke Beschouwingen met een punt van de orde. Onafhankelijk Kamerlid Pieter Omtzigt beklaagt zich erover dat de Tweede Kamer nog geen uitgewerkt voorstel heeft gezien voor het prijsplafond voor de energierekening. „Het is vooral via de media aangekondigd.” Omtzigt wil uiterlijk aan het einde van de dag een brief van het kabinet met meer duidelijkheid, bijvoorbeeld voor welke groepen en woningen het plafond precies geldt. SP-leider Lilian Marijnissen kritiseert de afwezigheid van energieminister Rob Jetten (D66), die dinsdag nog wel in Den Haag was maar deze woensdag naar de Verenigde Staten is vertrokken voor een energieconferentie. Marijnissen vindt dat een schoffering van de Kamer. Premier Mark Rutte (VVD) verdedigt de reis van Jetten. „Als wij in Nederland onze invloed willen aanwenden, moeten we bij dit soort conferenties participeren. Anders raken we echt naar binnen gekeerd, dan worden wij echt een provincie.”||https://www.nrc.nl//nieuws/2022/09/21/kamer-beklaagt-zich-over-onduidelijkheid-energieplan-en-afwezigheid-jetten-a4142622
2022-09-22||Column | De snikken van een Bowie-fan bij de artiestenuitgang||Omdat See All This een kwartaalschrift is, vergeet ik dat ik erop geabonneerd ben. Het blad arriveert ineens, als een geest uit de fles en die vervult met een diepzeeduik de kunsten-wensen waarvan ik niet wist dat ik ze had. Deze keer gaat het over het boek Ways of Seeing van John Berger. Op de kop af vijftig jaar oud en niet vergeten door wie van kunst houdt. Eh… wel door mij. Maar See All This pakt me volledig in voor Bergers boek over de drieste driehoeksrelatie tussen kunstenaar, kunst en kijker. In haar hoofdredactioneel speelt Nicole Ex de bal van Berger door naar de lezers en vraagt naar hún ‘ways of seeing’. Waar let je op? vraagt ze. En: Wat en wie zie je het liefst? En dan: hoe kun je de wereld toelaten jou van heel dichtbij te bekijken?  Goed idee, Nicole Ex, ik ga antwoorden. Die laatste vraag vat ik op als: Jij bespiedt de kunst, hoe pakt de kunst jou terug? Het antwoord is makkelijk: goeie kunst schiet met scherp en ik ga van harte onderuit.  Vraag 1 (Waar let je op?) is moeilijk. Kunst is voor mij het grote spel van ontdekken en denken. Maar eerst reageer ik zo direct als ik durf. Ik kijk, luister, val stil, voel me verliefd, word misselijk of boos, alles kan. Pas daarna weet ik waar ik op wil letten. Dan die grote vraag: Wat en wie zie je het liefst? Mijn antwoord: Niets en alles. ‘Het liefst’ wisselt vaker dan het weer. Vier dagen geleden zag ik het liefst Vicky Krieps als de Habsburgse keizerin Elisabeth in de film Corsage. Ze speelt beestachtig goed, ik houd zo van haar finesse. De manier waarop ze haar sigaret (roken verboden!) vasthoudt, of aan een staatsbanket haar mond letterlijk dicht houdt (praten verboden!).  Maar een dag eerder was Moonage Daydream me het liefst. Vermoeid door alle graantje-meepik-adoratie voor David Bowie wilde ik die film overslaan. Toen ging ik gelukkig toch. En dit is anders! Dit is geen heiligenleven, dit is een wispelturig beeldconcert op het ritme van Bowies levensperformance, met serieuze ruimte voor de snikken van een fan bij de artiestenuitgang waar hij niet uit kwam. En daardoor is hij er des te heviger.  Intussen spookt het liefste van een week geleden nog door mijn hoofd: het zelfportret van Anneke van der Feer, uit 1938, in het Stedelijk Museum in Amsterdam (expositie Yesterday Today).  Mooi werk, maar daar gaat het niet om. Ze poseert nadrukkelijk als man – is bijzaak. Het liefste is haar oog. Het rechter knijpt ze dicht tegen de rook uit de sigaret in haar mondhoek. Haar andere oog staart des te gerichter. Naar haarzelf. Naar mij. Ik kijk en in een magisch moment ziet zij mij het liefst. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/21/de-snikken-van-een-bowie-fan-bij-de-artiestenuitgang-a4142621
2022-09-22||RIVM eist rectificatie podcastduo na berichtgeving over Van Dissel||Het RIVM eist van podcastduo Yves Gijrath en Erik de Vlieger dat zij publiekelijk duidelijk maken dat hun bewering over de betaling aan RIVM-voorman Jaap van Dissel niet klopt. Dat bevestigt het instituut na berichtgeving van de Volkskrant op woensdag. In de verklaring staat niet wat het RIVM gaat doen als de twee niet rectificeren.  Het RIVM is van standpunt veranderd over de reactie op deze zaak. Eerder deze week zei een woordvoerder van het RIVM tegen NRC  dat ze bewust geen verklaring naar buiten wilden brengen. „Je moet niet op alle onzin reageren”. Nadien is de stemming omgeslagen: „Je moet ergens een streep trekken”, zegt diezelfde woordvoerder. „Het houdt niet op, ze moeten rectificeren”.  Begin september brengen Gijrath en De Vlieger in hun gezamenlijke podcast het ‘nieuws’ dat Van Dissel 750 duizend euro zou hebben ontvangen op zijn privérekening van de stichting van Open Nederland, de organisator achter het Testen voor Toegang. De ondernemers voeren als bron een bankafschrift aan dat hun verklaring onderstreept.  Verschillende media en Kamerleden namen dit bericht over en op 8 september stelde Tweede Kamerlid Wybren van Haga (Groep-Van Haga) schriftelijke vragen. Het blijkt echter te gaan om een gerucht. Een rapport dat de vermeende betaling zou moeten bevestigen is twijfelachtig, het adres van de bank bevat een tikfout en de balans aan het eind van de maand komt niet overeen met de transacties.||https://www.nrc.nl//nieuws/2022/09/21/rivm-eist-rectificatie-podcastduo-na-berichtgeving-over-van-dissel-a4142618
2022-09-22||Avital Selinger: &#8216;Nederlandse volleybalsters zijn de beste om mee te werken&#8217;||Hoe Avital Selinger (63) na jaren van omzwervingen in 2019 weer in Nederland terechtkwam?  „Ik zat in de auto, ergens in het buitenland, en  dacht: het is tijd. Tijd om terug te gaan naar Nederland. En toen ik heb Joop gebeld.” Joop, dat is Joop Alberda, de toenmalige technisch directeur  van de Nederlandse volleybalbond. Tegen Alberda zei Selinger dat hij weer in het Nederlandse volleybal wilde werken. „En Joop zei: ‘Geef me drie dagen. Ik moet erover nadenken.’”  Alberda zag het zitten, en Selinger ging  aan de slag bij  de jeugdopleiding van het vrouwenvolleybal op Papendal. Zijn huis in Mijdrecht werd wederom zijn vaste onderkomen.  Een jaar later werd hij opnieuw bondscoach van het nationale  vrouwenteam, een functie die hij tot 2011 ook had vervuld. Als bondscoach staat hij nu  aan de vooravond van een bijzonder evenement: een WK volleybal dat naast Polen in Nederland wordt gehouden. Oranje speelt de eerste groepswedstrijd deze vrijdag  in Arnhem tegen Kenia. De finale van het toernooi is op 15 oktober in Apeldoorn. Nederland heeft geen ‘gouden missie’. Zo goed als mogelijk presteren is altijd al het parool van Selinger  geweest.    Voor Selinger en Alberda  betekende de samenwerking een nieuwe start, nadat Selinger in 1996 als speler het ‘sportmoment van de eeuw’ had misgelopen, omdat Alberda, toen bondscoach,  hem niet had geselecteerd voor de Spelen in Atlanta. Het Nederlandse volleybalteam veroverde er een historische gouden medaille.  Vier jaar eerder was Selinger er nog wel bij, toen met zijn vader Arie aan het roer een zilveren medaille werd gepakt in Barcelona. Selinger  – geboren Israëliër die al jaren in het Nederlands team speelde  –  was er openlijk  boos over.  Maar die tijd is geweest, zegt hij in de kantine van Papendal. „Het is bijna dertig jaar geleden. Ik ben niet iemand van vroeger, vroeger, vroeger. Nee, nu! Dus, ja, Joop en ik, en dat moment: shit happens.”  Hij is Alberda nu juist dankbaar, zegt Selinger, voor de kans om als bondscoach aan de slag te kunnen. „Joop heeft dat ook aangedurfd. En ik heb daarna met veel plezier met hem samengewerkt.” Selinger staat in aanloop naar het WK vrijwel dagelijks tussen de internationals. Hij doet af en toe ook zelf mee op de training tussen vrouwen van veelal 1,90 meter die  een kop groter zijn dan hij. Voor hem is dat bekend terrein: zo was het ook bij de mannen, waar Selinger met zijn 1,75 meter als spelverdeler fungeerde.   „Alles staat al maanden in het teken van het WK”, zegt Selinger. „Dit is een van de grootste toernooien voor vrouwen in de wereld. En ik ken geen enkele andere sport waar het niveau internationaal bij de vrouwen zo hoog is als bij het volleybal. Het wordt wereldwijd al heel lang gespeeld. Veel langer dan vrouwenvoetbal bijvoorbeeld.” En nog een cruciaal verschil: het net hangt bij vrouwen lager dan bij mannen, waardoor het spel voor hen „veel makkelijker” op niveau te spelen is dan bij sporten waar dit soort aanpassingen niet zijn gedaan.  Sommige speelsters, zoals de gestopte Lonneke Slöetjes, hebben zich uitgesproken over het drukke schema van profspeelster. De  combinatie van clubvolleybal en het nationale team zou zwaar zijn. Selinger tilt zijn handen op. „Topsport  is een keuze, hè. Als je het te zwaar vindt, dan doe je het toch niet. Maar wat is de definitie van zwaar? Is dat anders voor  Brazilianen? Of voor Serviërs? Overbelasting? Ja, dat kan.  Sommigen hebben er last van, anderen minder. „Het nationale team is een keuze. Het moet een eer zijn. Maar ik moet natuurlijk wel zorgvuldig omgaan met belasting. Er zijn mogelijkheden tot een aangepast programma. Maar in de topsport is het ook zo dat als je ruimte geeft aan een ander, dat die kan worden ingenomen. En voor de meiden is het nationale team heel belangrijk. Ze kunnen zichzelf in de kijker spelen, betere contracten krijgen.”  Wat meespeelt bij de druk die sommige speelsters ervaren, zegt hij, is dat een deel van hen volgens hem  „te vroeg” naar het buitenland vertrekt, waar ze – in tegenstelling tot in Nederland – goed van de sport kunnen leven.  „Iedere ouder zou zijn kind adviseren om een vervolgopleiding te doen. Maar in het topvolleybal is het: ‘Ben je achttien jaar? Go!’ Maar wie zit er te wachten op mensen die nog niet klaar zijn? Niet alleen technisch of fysiek, je bent ook voor het eerst uit huis. Je krijgt te maken met een nieuwe taal en cultuur.”  In het profvolleybal heb je „gemiddeld zeven topjaren”, zegt Selinger. „Wanneer ga je die inzetten? Als je te vroeg gaat, dan ben je snel op, terwijl je beste tijd nog moet komen: zo tussen je 25ste en je 32ste.  Kijk maar eens naar grote basketballers als Michael Jordan of LeBron James. Die werden ook pas na jaren kampioen in  de NBA.” Avital SelingerFoto Dieuwertje Bravenboer
 Toen u in 2020 begon als bondscoach nam u uzelf voor om beter te luisteren en samen te werken. Waarom?  „Ik denk dat het van deze tijd is. In Nederland wordt dat als coach ook van je verwacht. Dingen bespreekbaar maken. Speelsters moeten zich op hun gemak voelen.” Het lukt hem ook niet altijd, vult hij later aan. „Het is mijn inténtie. Maar jezelf veranderen is niet eenvoudig.” Waarom wilde u het anders doen? „Mensen veranderen. Het leven is dynamisch. Ik ook. Voorheen zei ik vaak: ‘Hé meiden, zo is dat. En zo gaan we het doen.’ En je zag ook dat we daardoor goed werden. Maar ik realiseerde me: een taart eten is lekker, maar je wilt ook zelf leren bakken. „Dit is overigens wel aangepast aan de Nederlandse cultuur. Want toen ik coachte in het buitenland, merkte ik dat speelsters niet wilden dat ik zo open was. In Rusland bijvoorbeeld, daar zeggen ze: ‘Waarom vraag je me hoe ik me voel? Het gaat er gewoon om dat ik doe wat jij zegt.’” En werkt dat? „Tuurlijk werkt dat. Denk jij dat de Russen niet goed zijn? Maar voor mij is het minder leuk. Als je niet zegt ‘rennen’, dan rennen ze niet. De Nederlandse speelsters zijn de beste ter wereld om mee te werken en te trainen. Voor mij tenminste. Maar je moet zorgen dat ze geen machines worden.” In 2011 vertrok Selinger, nadat hij moest opstappen als bondscoach,  naar het buitenland. Eerst naar Rusland, en daarna ook naar Israël, waar hij  in 1959 werd geboren  in een kibboets in Haifa. Over de  verschrikkingen die zijn Pools-joodse familie in de Tweede Wereldoorlog had meegemaakt, werd thuis nooit gesproken, vertelde Selinger in 2009 tegen de Volkskrant.  Volleybal was wat Avital en zijn vader Arie bond. Vanaf 2014 werkten beide mannen zelfs allebei in Israël: Avital als bondscoach van het Israëlische mannenteam, terwijl zijn vader de Israëlische vrouwen trainde.   Arie Selinger, inmiddels dik in de tachtig, werkt nog steeds, als coach van een Israëlische eredivisieploeg. „Ik ben ook zo, ik zoek niet naar een moment om te stoppen. Het werken zorgt dat ik vitaal blijf.” Over volleybal spreken ze onderling niet meer, zegt hij. „Dat hebben we al genoeg gedaan. Er zijn belangrijker dingen in het leven.” Eén daarvan: gezondheid. Vorig jaar werd Selinger geopereerd aan blaaskanker, die vroeg aan het licht kwam nadat hij last had gekregen van een niersteen. Selinger vertelde dat, naast zijn familie, ook aan de speelsters van het Nederlandse team. „Vijftien, twintig jaar geleden had ik het misschien voor mezelf gehouden.” Waarom is dat? „Dat zit in mijn karakter. Ik wil het niet groter maken dan het is.” Lachend: „Aanstellerij is nooit mijn sterkste kant geweest. Dat heeft ook met  mijn achtergrond te maken, denk ik. Waar ik ben opgegroeid wordt niet over gevoelens gesproken. Een overlevingsmechanisme, denk ik. In de natuur worden beesten die zwak overkomen, opgejaagd. Misschien is dat het. En aangeven dat je het zwaar vindt, of dat je niet lekker in je vel zit, dat voelt als een teken van zwakte. Maar in de maatschappij is het tegenwoordig juist normaal om over dit soort dingen te praten.” Gaat het u ook beter af? „Ik heb er nu geen moeite mee. Maar ik breng het niet naar buiten omdat ik denk dat ik speciaal ben. In tegendeel. Ik doe het omdat het bespreekbaar moet zijn. Het is onderdeel van het leven.”   U hebt jarenlang in het buitenland gewerkt. Voelt Nederland als uw land? „Ja, dat merkte ik nadat ik een jaar in Israël had gezeten.  Nederland is mijn basis. Ik ben er wel klaar mee om de hele wereld over te rennen op zoek naar medailles. Mijn kinderen zijn hier. Alles. De stilte, de  Hema, Albert Heijn … ik wil elke dag in mijn eigen bed slapen.”||https://www.nrc.nl//nieuws/2022/09/21/een-taart-eten-is-lekker-maar-je-wilt-ook-zelf-leren-bakken-a4142789
2022-09-22||Wat zegt oppositie over miljardenpakketten kabinet?||Om 10.15 uur begint de Tweede Kamer aan de Algemene Politieke Beschouwingen, het belangrijkste politieke debat van het jaar dat twee volle dagen duurt. Officieel praat het parlement over de kabinetsplannen uit de begroting voor volgend jaar, maar in het debat zal ook het nieuwe noodpakket voor de energierekening aan bod komen, dat pas dinsdag door het kabinet werd aangekondigd. De oppositiepartijen verwijten het kabinet dat het veel te laat in actie is gekomen, maar de coalitiepartijen zullen deze woensdag kunnen benadrukken hoe uitzonderlijk de miljardensteun is die dit jaar én volgend jaar voor het compenseren van de koopkracht wordt uitgetrokken. Koopkracht en energie zullen vermoedelijk als thema’s domineren. De linkse oppositie zal willen dat het kabinet nog meer doet voor kwetsbare mensen, de rechtse oppositie zal ook aandacht vragen voor MKB-bedrijven die getroffen worden door de energiecrisis. De vraag is hoeveel tijd de Kamer nog zal besteden aan andere urgente politieke thema’s als de asielopvang, het stikstofprobleem en het klimaatvraagstuk. PVV-leider Geert Wilders mag het debat als voorman van de grootste oppositiepartij aftrappen.||https://www.nrc.nl//nieuws/2022/09/21/wat-zegt-oppositie-over-miljardenpakketten-kabinet-a4142619
2022-09-22||Volgens Segers was de asieldeal van Ter Apel ‘net goed genoeg’||						„Dit kabinet reageert te traag, het heeft de draaicirkel van een Mercedes uit 1978”, zegt Farid Azarkan. De leider van Denk hekelt het handelen van het kabinet tijdens de energiecrisis – hij zat zelf bij een energiebedrijf dat al vroeg failliet ging, zegt hij, en kent de ervaring van een razendsnel stijgende energierekening – en de aanpak van de asielproblematiek. Ter Apel noemt hij „het Lampedusa van de lage landen” en wijst op de succesvolle opvang van Oekraïeners. „Dat laat zien: het kan in no-time. Het is geen asielcrisis, we willen het gewoon niet, het is bewust beleid.” Laurens Dassen van Volt snijdt tijdens zijn termijn dezelfde twee problemen aan: energie en asiel. In beide crises zag hij een „zorgwekkend patroon van besluiteloosheid”. Bovendien kan de asieldeal wel eens sneuvelen bij de rechter, waardoor het maar de vraag is of het kabinet nu echt een oplossing heeft gevonden. Ook in de energiecrisis is het de vraag hoe duurzaam de kabinetsaanpak is, zegt hij. Met Volt en Denk zijn de laatste gekozen fracties met meer dan één zetel aan het woord geweest. Hierna volgen nog zes eenpitters en afsplitsers: Liane den Haan (Goud, voormalig 50Plus), Caroline van der Plas (BBB), Sylvana Simons (Bij1), Wybren van Haga (BVNL), Pieter Omtzigt en Nilufer Gundogan. Het liveblog van NRC komt voor vandaag ten einde. Donderdag zijn we er weer de hele dag bij. Dan is de beurt aan premier Mark Rutte om de Kamer van repliek te dienen. 						Versplintering kent één voordeel en Kees van der Staaij van de SGP weet wat dat is: hij hoeft niet meer als allerlaatste de Kamer toe te spreken. Na hem volgen nog 8 partijen.  Andere tradities blijven wel onveranderd bestaan. Van der Staaij staat erom bekend dat hij ‘een verrassing’ in huis heeft om zijn verhaal te verbeelden. Zo bracht hij in 2019 een replica van Rembrandts ‘De verloren zoon’ mee voor premier Rutte. Dit jaar heeft hij opnieuw een schilderij meegebracht: een replica van ‘De toren van Babel’ van Pieter Bruegel de Oude. De Kamer roffelt en applaudiseert. Die toren van Babel, daar wil Van der Staaij het over hebben. Want verstaan de parlementariërs elkaar wel? Of praten we langs elkaar heen? „Misschien is het geen toeval dat de Tweede Kamer is verhuisd binnen het Haagse naar de nabijheid van Babylon”, merkt hij op, verwijzend naar het pand New Babylon, om de hoek van het onderkomen van de Tweede Kamer tijdens de jarenlange verbouwing. Van der Staaij neemt als SGP-leider liever een ander werk als uitgangspunt. „Geen Babel, maar Bijbel.” Overigens is ook bij de gezagsgetrouwe achterban van de SGP het enthousiasme over de premier flink afgenomen. Een maand nadat Rutte IV net begon, dat was in januari van dit jaar, zei 32 procent van de SGP-kiezers nog tevreden te zijn met het kabinet. Daar is nog 13 procent van over. Ook het aandeel SGP’ers dat zegt helemaal geen vertrouwen te hebben in het kabinet is toegenomen: van 18 procent vorig jaar tot 27 procent nu. Dat blijkt allemaal uit onderzoek van I&O Research. 						Joost Eerdmans van JA21 is nu aan de beurt. Hij pleegde vandaag al een paar interrupties over asielopvang en migratie en wijdt daar ook het grootste deel van zijn termijn aan. Daarnaast doet hij een oproep aan het kabinet om ondernemers meer economische steun te bieden. „Het is een illusie te denken dat het mkb deze crisis kan overleven zonder onze hulp”, aldus Eerdmans. Eerdmans laat er geen geheim over bestaan dat hij graag wil meeregeren, „ook als het niet de populariteitsprijs gaat opleveren„. De JA21-leider zou maar wat graag meer invloed in Den Haag uitoefenen, in ruil voor zijn zetels in de Eerste Kamer. Die kunnen het kabinet daar aan een meerderheid helpen. Al is het de vraag hoe lang: de JA21-senatoren zijn overgelopen van FVD na de verkiezingszege in 2019, en in 2023 zijn nieuwe verkiezingen. Dan het onderzoek dat I&O Research voor ons deed. Maar 5 procent van de JA21-kiezers zegt tevreden te zijn met het kabinet-Rutte IV. 83 procent zegt dat premier Mark Rutte over zijn houdbaarheidsdatum heen is maar, opvallend, 39 procent ziet geen alternatief voor Rutte. Alleen bij VVD’ers (73 procent) en CDA’ers (42 procent) ligt dat percentage hoger.  Zo’n vier op de tien kiezers van JA21 zegt helemaal geen vertrouwen te hebben in Rutte IV. Dat geldt ook voor kiezers van BBB en PVV.  Eerdmans wordt door Nederlanders gewaardeerd met een 4,8.
					 						Esther Ouwehand, de fractievoorzitter van de Partij voor de Dieren, zal vaak het gevoel hebben dat de actualiteit bevestigt wat haar partij al jaren zegt. Voor de coronapandemie waarschuwde de PvdD al voor de risico’s als ziektes uit het dierenrijk zouden overwaaien. Nu is er een energiecrisis en kan Ouwehand wijzen op de manier waarop haar partij al lang hamert op verduurzaming en het afbouwen van de gasafhankelijkheid van Rusland. Dat sluit aan bij het verhaal dat Ouwehand wil vertellen: de crises waarvoor het kabinet staat zijn ,,geen natuurverschijnsel, maar het gevolg van politieke keuzes’’. Keuzes van het kabinet hebben de crises zelf veroorzaakt, volgens Ouwehand. “In zo’n land hadden we al lang niet meer moeten willen leven.” Met een ‘Klimaatwet 1.5’ wil ze zelf een voorzet geven om de energie- en klimaattransitie te versnellen. Haar achterban is ondertussen flink ontevreden met het huidige kabinet én met premier Mark Rutte, bleek uit het onderzoek van I&O Research in opdracht van NRC. 81 procent van de PvdD-achterban zegt dat hij over zijn houdbaarheidsdatum heen is, 13 procent zegt geen alternatief te zien voor Rutte. Alleen bij GroenLinks ligt dat percentage nog lager: op 6 procent. Nederlanders waarderen Ouwehand met een 5,0.
					 						Het verhaal van Gert-Jan Segers heeft een sterk moralistisch karakter. De leider van de ChristenUnie laat zich inspireren, zegt hij, door de Amerikaanse oud-president Franklin D. Roosevelt aan en zijn ‘vier vrijheden´: vrijheid van meningsuiting, vrijheid van religie, vrijheid van gebrek en vrijheid van vrees. Maar wat zou Roosevelt hebben gevonden van Ter Apel, wil Farid Azarkan weten, waar mensen de afgelopen maanden met regelmaat buiten moesten slapen? De Denk-voorman spreekt Segers aan op de asieldeal waarmee de coalitie de crisis in Ter Apel probeerde te beslechten. „Moreel leiderschap doen is dat doen wat je kunt als het heel moeilijk is”, reageert Segers. „De morele ondergrens was dat we die mensen die daar buiten sliepen niet in de steek mochten laten. En we zien dat er nu aan oplossingen wordt gewerkt. Dan zeg ik: het is nét goed genoeg.” De energiecrisis heeft volgens Segers nog eens duidelijk gemaakt dat we moeten ,,terugkeren op onze neoliberale schreden’’. De crisis heeft in zijn ogen laten zien dat de overheid meer grip moet krijgen op energieleveringen en -prijzen, grip die door eerdere kabinetten is weggegeven. Zoals Rutte IV de regie op de woningmarkt weer steviger aantrekt vanuit Den Haag, zo wil Segers dat de regering ook op de energiemarkt weer een grotere rol gaat spelen. 						Inmiddels is Gert-Jan Segers bezig met zijn inbreng. Door kiezers in het onderzoek van I&O Research, in opdracht van NRC, werd Segers gewaardeerd met een 5,1, dat is het hoogst van de vier leiders van regeringspartijen. Toen de ChristenUnie in Rutte III ging meeregeren, in 2017, kreeg hij nog een voldoende: een 6,2. Ook over de coalitiedeelname is de achterban anders gaan denken. In februari, een maand nadat het kabinet-Rutte IV begon, was een meerderheid  van de CU-kiezers (58 procent) daar nog tevreden over. Dat is inmiddels een minderheid van 40 procent.  Sinds het kabinet eind augustus met een pakket maatregelen kwam om de crisis in de asielopvang te bezweren, rommelt het in de ChristenUnie. Leden ondertekenden een brief waarin de fractie werd opgeroepen zich te keren tegen de plannen. Zij schreven dat de „juridisch en moreel failliete beslissingen” van de regering moeten „worden teruggedraaid”.  En ook dat de partij „nimmer” mag accepteren „dat een fundamenteel recht als gezinshereniging wordt ontnomen aan vluchtelingen”. Een oproep tot een extra ledenvergadering kreeg ook genoeg steun, die vindt op 1 oktober plaats.
					 						„Paniekvoetbal”: zo omschrijft GroenLinks-leider Klaver het kabinetsbeleid. Met de herdenking van 150 jaar afschaffing van de slavernij op komst, in 2023, memoreert Klaver de leiders van slavenopstanden die destijds het verzet leidden. ‘Kathedraaldenkers’, noemt hij ze. „Hoe ver staat deze manier van denken af van hoe wij met elkaar bezig zijn.” Als uitwassen van die gebrekkige kabinetsaanpak noemt hij de asielcrisis en de moeite die het Nederland kost de sancties tegen Rusland uit te voeren, maar vooral de steunpakketten waarmee het kabinet de koopkracht overeind probeert te houden. Het pakket dat er nu, op de valreep, ligt, verdient volgens Klaver een compliment, maar voor 2024 lijkt nog niets geregeld.  Dat wijst op een groter probleem, aldus Klaver. Het kabinet is „stuurloos”, zegt de GroenLinks-leider, en heeft daarnaast niet „het vermogen om de wereld te zien zoals die nu nog niet is”. Hij noemt als voorbeeld het prijsplafond voor de energierekening, dat het kabinet lange tijd beschouwde als een inbreuk op de vrije markt. „Hadden we dat nou maar eerder gedaan”, zegt Klaver. Die opmerking komt niet uit de lucht vallen: GroenLinks en de PvdA drongen al maanden aan op een prijsplafond. Dat de coalitiepartijen hen daarom vandaag volop met complimenten overlaadden was geen toeval: beide partijen zijn ook welkom als steunpilaren in de Eerste Kamer.
					 						In de dinerpauze zegt Hugo de Jonge (CDA) dat híj als minister van Volksgezondheid „twee jaar lang naar die complotwaanzin” van Thierry Baudet heeft moeten luisteren en dat het „linea recta leidt tot bedreigingen”. „Als je ze niet alle 24 in een kratje hebt, kun je er een aansporing in zien. Ik heb zelf al een paar keer eerder op het punt gestaan om weg te lopen, maar ik was dan vaak wel de enige bewindspersoon in het kabinetsvak. Ik heb het maar gelaten bij mijn rug naar hem toedraaien.” Volgens De Jonge had de Tweede Kamer zélf al „veel eerder een streep moeten trekken”. Hij weet niet meer precies wie als eerste opstond, Eric van der Burg of hij. „Ik had er in elk geval genoeg van en ben m’n spullen gaan pakken.” Meteen nadat Vera Bergkamp Baudet het woord had ontnomen, stond Baudet bij de liften in de Tweede Kamer. „Ik wil met de pers praten”, zei hij en liep terug naar de ingang van de plenaire zaal. Maar daar moest hij een paar minuten wachten, de journalisten stonden rond D66-fractievoorzitter Jan Paternotte. 						Het debat is hervat, zonder Thierry Baudet in de zaal. GroenLinks-leider Jesse Klaver, die zijn beurt net had weggegeven aan Baudet, is begonnen. „Ik zal nog eens iemand voor laten gaan bij de politieke beschouwingen”, grapte hij. Daarna noemde hij het voorval met Baudet „politiek op z’n aller-aller-aller-lelijkst.” En: „Mij is altijd geleerd dat als je denkt: o, wat is dit lelijk, dan moet je maar denken: schoonheid kan de wereld redden.” Klaver is zeven jaar GroenLinks-leider, de APB is voor hem bekend terrein. Van Nederlanders krijgt hij een 4,7, dat is iets meer dan de waardering die Mark Rutte krijgt (4,5). In 2016, toen hij pas een jaartje fractievoorzitter was, kreeg Klaver nog een 6. Dat blijkt uit het onderzoek van I&O Research in opdracht van NRC dat je in dit blog al een paar keer voorbij zag komen. Daaruit blijkt ook dat nog tien procent van de GroenLinks-kiezers zegt tevreden te zijn met  het kabinet-Rutte IV.  Overigens zei Klaver in 2018 dat hij in 2023, komend jaar dus, premier zou worden. Dat deed hij in het televisieprogramma ‘5 jaar later’ van RTL. Er zijn in 2023 vooralsnog geen Tweede Kamerverkiezingen gepland, wel Provinciale Statenverkiezingen.
					 						Het betoog van Baudet is een lange tirade tegen het migratiebeleid, het klimaatbeleid, het coronabeleid, het ‘wokisme’ en andere „waanzinnigheden”, die volgens hem „deel uitmaken van hetzelfde grote project”. „Volgens de diepste overtuiging van de elites die ons regeren is de menselijke vrijheid een gevaar, is de menselijke natuur een gevaar”, zegt Baudet.  Deze elites – wie ze precies zijn blijft onduidelijk – zouden „een nieuwe mens willen scheppen”, vervolgt hij. „Ze haten de mensen 1.0, dat wil zeggen de echte mensen.” Dat doet denken aan het communisme, aldus Baudet: het Westen wil volgens hem China achterna. Rusland daarentegen, „belichaamt evident het tegenovergestelde van al deze dingen” en verdient daarom zijn bewondering. Poetin – over wie Baudet nog kritisch klonk na de Russische invasie van Oekraïne – is in zijn ogen nu een „viriele, mannelijke leider”. Lang blijft het stil in de plenaire zaal. Baudet kan onverstoord blijven spreken, want niemand onderbreekt hem met een interruptie. De rit uitzitten, lijkt de gedachte. Dat verandert als Baudet persoonlijker wordt. Hij begint over St. Anthonys College in Oxford, waar Sigrid Kaag ooit studeerde. Dat was historisch een instituut „waar de Britse geheime dienst spionnen zocht”, zegt Baudet, die daarin het bewijs ziet dat „communisme en de deep state verbonden zijn”. Daarmee is het voor velen genoeg. Voorzitter Bergkamp onderbreekt Baudet, ze vindt het „niet gepast”. Ze schorst eerst om in gesprek te gaan met Baudet. Maar dan zijn de kabinetsleden in Vak K al opgestapt en de zaal uitgelopen, dus schorst ze de vergadering. Na overleg geeft Bergkamp de kans aan Baudet om zijn woorden terug te nemen. Dat weigert hij: hij heeft het nooit over Kaag zélf gehad, zegt hij. Daarop ontneemt de voorzitter hem het woord. „Er is voor alles een druppel, en dit is die druppel.” Mark Rutte zit nog in vak K, zodat Thierry Baudet zijn speech kan afmaken. De rest van het kabinet heeft de plenaire zaal verlaten. Foto Sem van der Wal/ANP 						Eigenlijk zou Jesse Klaver van GroenLinks nu aan de beurt zijn, maar Thierry Baudet van Forum voor Democratie mag voor. Vanwege, in de woorden van de Kamervoorzitter, „dringende positieve privéomstandigheden”. Zijn vrouw is hoogzwanger. Van alle partijleiders wordt Thierry Baudet als allerlaagste gewaardeerd door kiezers, hij krijgt een 2,4 – blijkt uit onderzoek van I&O Research in opdracht van NRC.  Uit dat en eerder onderzoek, van het Sociaal en Cultureel Planbureau, blijkt dat het gebrek aan vertrouwen in de politiek het laagst is in rechts-conservatieve hoek. Het SCP schrijft ook dat aanhangers van rechtse partijen „veel vaker” vinden dat ze „geen invloed hebben op de regering of dat politici niet geven om wat zij denken”.
					 						Het klassieke CDA-thema ‘normen en waarden’ klinkt door in het verhaal van fractievoorzitter Pieter Heerma: 						Pieter Heerma van het CDA is begonnen aan zijn verhaal. Hij was in het debat vrij onzichtbaar bij de interruptiemicrofoon. Alleen met Wilders en Kuiken ging hij in debat. Fractievoorzitters van andere regeringspartijen Jan Paternotte (D66) en Gert-Jan Segers (ChristenUnie) stonden er wel regelmatig om bijvoorbeeld te zeggen dat zij vinden dat het kabinet al wel veel doet om de koopkrachtdaling te dempen.
Overigens is CDA-leider, vicepremier en minister van Buitenlandse Zaken Wopke Hoekstra niet aanwezig in het kabinetsvak. Hij is in New York, voor de jaarlijkse vergadering van de Verenigde Naties.
Hoekstra scoort laag bij Nederlanders: een 4,3. In het eerste jaar waarin hij deelnam aan een kabinet - 2017, Rutte II, minister van Financiën - was dat nog een 6,7.  Dat blijkt uit onderzoek van I&O Research in opdracht van NRC.
Daaruit blijkt ook dat een minderheid van de CDA’ers tevreden is met het kabinet waar ze deel van uitmaken: 41 procent. Dat was bij aanvang van Rutte IV nog 70 procent.
Iets om op te letten: het CDA probeert al een tijdje een verhaal over gemeenschapszin te vertellen dat gaat over ‘minder ik en meer wij’. Het woord ‘samen’ wordt ook opvallend vaak gebruikt door CDA’ers, zowel in de Tweede Kamer als door christendemocratische kabinetsleden. Grote kans dat het de invalshoek is van de inbreng  van Heerma.  						PvdA-fractievoorzitter Attje Kuiken mist „perspectief” en „fundamentele keuzes” bij het kabinet, zegt ze in haar bijdrage.
Hoe het wel moet? Kuiken citeert de tv-toespraak van oud-PvdA-premier Joop den Uyl, tijdens de oliecrisis in 1973. Den Uyl hield een warm pleidooi voor herverdeling. „Naar het oordeel van de regering zal waar minder te verdelen valt, dat mindere ook gelijker moeten worden verdeeld”, zei Den Uyl. En: „Als wij daartoe bereid zijn, dan wordt het geen koude winter, al vriest het nog zo hard.”
Het kabinet kan wel wat meer ‘Den Uyl’ gebruiken, vindt Kuiken. „Zonder visie, hol je van crisis naar crisis.” Ze zegt dat het kabinet te lang gewacht heeft met de uitwerking van een prijsplafond voor energie, en ze noemt de verhoging van het minimumloon te mager.
Ze wordt slechts drie keer onderbroken, door Gert-Jan Segers (ChristenUnie) en Pieter Heerma (CDA). Die laatste geeft haar ook wat credits, omdat zij samen met Jesse Klaver (GroenLinks) al lange tijd aandringt op een prijsplafond voor energie. „Niemand kan ontkennen dat mevrouw Kuiken hier recht van spreken heeft.”

Attje Kuiken (PvdA) tijdens de Algemene Politieke Beschouwingeen. Foto Sem van der Wal/ANP

 Attje Kuiken (PvdA) tijdens de Algemene Politieke Beschouwingeen. Foto Sem van der Wal/ANP 						Stap je na het werken de auto in, of begin je met koken en kun je dus even niet meer dit blog lezen? Dan kun je naar Haagse Zaken luisteren. In de meest recente aflevering geeft Marike Stellinga je een financieel-economische context bij de plannen die het kabinet deze week presenteerde.  Luister hier naar Haagse Zaken:  						Attje Kuiken van de PvdA staat op het punt van beginnen aan haar eerste inbreng als fractievoorzitter tijdens politieke beschouwingen. Ze werd pas in april gekozen als de opvolger van Lilianne Ploumen. Onervaren is ze overigens niet, ze is sinds 2010 Tweede Kamerlid.   Een maand na haar benoeming werd ze door kiezers gewaardeerd met een 5,4. Een nipte onvoldoende, maar van alle 19 partijleiders staat ze wel, samen met Lilian Marijnissen van de SP, op de derde plek. Dat onderzocht I&O Research in opdracht van NRC.  De achterban van de PvdA, zo blijkt uit hetzelfde onderzoek, is flink ontevreden over het kabinet-Rutte IV. Maar 8 procent zegt wel content te zijn met huidige kabinet. Nog interessant om op te letten: de PvdA-fractie is steeds nauwer gaan samenwerken met die van GroenLinks. Kamerleden voeren regelmatig namens elkaar het woord. In de Eerste Kamer willen beide partijen na de Provinciale Statenverkiezingen van komend jaar zelfs één fractie vormen. Hebben Kuiken en GroenLinks-leider Jesse Klaver (straks pas aan de beurt als zevende spreker) hun inbreng op elkaar afgestemd?
					 						Heeft Jan Paternotte (D66) de wet overtreden? Die vraag stelt Caroline van der Plas (BBB) na een verhaal van Paternotte. Hij vertelde dat hij in 2005, als voorzitter van de Jonge Democraten, met een delegatie van de JD en het CDJA naar de Sociaal Ecomomische Raad (SER) optrok. Hij wond zich op over de manier waarop alleen ouderen beslissingen namen over pensioenen, en dat er geen jongere te bekennen was in de SER. Paternotte trok met de groep het gebouw in, ze droegen op symbolische wijze een 14-jarig lid op een stoel het gebouw binnen. Ze eisten een jongerenzetel in de SER. „De politie kwam met zes busjes en gooide ons eruit.”  Toch kregen jongeren uiteindelijk toch een zetel in de SER. Paternotte, met een plagerij in de richting van Jesse Klaver: „En dat was het begin van de opmars van Jesse Klaver. Laten we het erop houden dat jongeren de consequenties van hun acties niet altijd kunnen overzien.” Klaver kreeg deze zetel in de SER in 2009.  Caroline van der Plas rook haar kans. Had Paternotte hier de wet overtreden? En, zo ja, is zijn afkeuring van protesterende boeren dan niet hypocriet? „Ik snap heel goed dat als je iets heel graag wil en je je niet gehoord voelt, dat je dan wel eens de rand opzoekt van een protest.” Paternotte: „Wilt u deze actie echt vergelijken met het dumpen van asbest op snelwegen, het kort en klein slaan van poltiebusjes voor de deur van een minister, of het continu blokkeren van snelwegen?”  Paternotte erkende dat hij wel eens fout geparkeerd heeft.  						Veel interrupties krijgt Jan Paternotte (D66) over het klimaatbeleid van het kabinet-Rutte IV. Niet zo gek: D66 is de meest progressieve partij in de coalitie, en daarom een geliefd doelwit voor de linkse oppositie. Paternotte had gezegd dat het kabinet op de goede weg is om de klimaatdoelen te halen. Dat leidde tot een stekelige reactie van GroenLinks-leider Jesse Klaver, die Paternotte erop wees dat de doelen uit de Klimaatwet „jaar na jaar’ niet gehaald worden. Een teer puntje voor D66: de partij trok samen met GroenLinks op toen de wet werd geschreven.  Paternotte antwoordde dat de Urgenda-doelen (over stikstof) wél gehaald worden, dat er veel gebeurt op het gebied van bijvoorbeeld zonne-energie, en dat er meer voortellen van het kabinet moeten komen om de doelen wel te halen. Klaver: „De greenwashing van D66 is erger dan die van Shell. Er komen pas in maart voorstellen (van het kabinet) om de klimaatdoelen te halen.”  Paternotte: „Dat ligt aan de systematiek van de Klimaatwet.”  Klaver: „Don’t klimaatwet me, ik heb hem verdorie zelf geschreven.” De Partij voor de Dieren viel D66 aan op klimaatbeleid. Het kabinet staat vanwege de energiecrisis kolencentrales toe op hogere capaciteit te draaien. D66’er Rob Jetten is als minister van Klimaat en Energie verantwoordelijk. Esther Ouwehand: „Ik wil D66 wel geloven dat ze iets doen aan klimaat, maar dan moeten ze het wel echt doen.” Paternotte antwoordde: „Als ik iets lelijk vind, zijn het kolencentrales. Maar er is wel wat aan de hand in Europa en de wereld. We hebben de gaskraan dichtgedraaid.” Geert Wilders interrumpeert Jan Paternotte op de eerste dag van de Algemene Politieke Beschouwingen. Foto Bart Maat/ANP 						Het is opvallend hoe de oorlog in Oekraïne een rol speelt in de Algemene Politieke Beschouwingen. Geert Wilders (PVV) en Lilian Marijnissen (SP) kregen scherpe interrupties te verduren over hun kijk op het conflict. Wilders werd gewezen op de sancties tegen Rusland, die de PVV niet gesteund heeft, en over het vriendschapsspeldje dat hij ooit kreeg bij een bezoek aan Rusland. Jan Paternotte (D66) noemde Wilders „de bedrijfspoedel van Poetin” - een knipoog naar 2011, toen Wilders oppositieleider PvdA-leider Job Cohen de „bedrijfspoedel” van Rutte I noemde. Wilders kwam door de interrupties in het nauw - een zeldzaamheid bij de APB. En moest toegeven dat er sprake is van voortschrijdend inzicht in dit dossier. Lilian Marijnissen moest aan Paternotte en Gert-Jan Segers (ChristenUnie) uitleggen waarom fractiegenoot Jasper van Dijk wapenleveranties aan Oekraïne in februari „olie op het vuur” noemde. Paternotte verweet Marijnissen dat de solidariteit van de SP „ophoudt bij de grens”. Marijnissen antwoordde dat de SP de bevolking van Oekraïne steunt tegen de „agressor” Poetin, dat ze wapenleveranties „met wat meer terughoudendheid” ook steunt. „Wij veinzen niet de waarheid in pacht te hebben bij zo’n groot geopolitiek conflict.”  Het onafhankelijke Kamerlid Nilüfer Gündogan noemde het antwoord van Marijnissen „een beetje wereldvreemd”, in het licht van de mobilisatie in Rusland. Marijnissen antwoordde dat terughoudendheid bij grote conflicten in het verleden wijs is gebleken, bijvoorbeeld toen de SP de oorlog in Afghanistan niet steunde.  						Jan Paternotte van D66 is nu aan de beurt, het is zijn APB-vuurdoop als fractievoorzitter. In juli van dit jaar was 61 procent van de achterban van regeringspartij D66 nog tevreden met het kabinet-Rutte IV, inmiddels is dat nog 36 procent. Het is voor het eerst dat een meerderheid zich ontevreden toont. Dat is een van de uitkomsten van een onderzoek over vertrouwen, dat I&O Research deed in opdracht van NRC. Best opvallend, want na de presentatie van het regeerakkoord was de analyse dat D66 er veel van de eigen ideeën in kwijt had gekund. Maar sindsdien gebeurde er natuurlijk veel, waardoor het kabinet met aanvullende maatregelen moest komen: de koopkrachtdaling, de crisis in de opvang van asielzoekers, het gebrek aan draagvlak bij boeren voor de stikstofmaatregelen. Het lijkt erop dat D66’ers dáár niet zo enthousiast over zijn. Overigens: het eerste koopkrachtpakket van het kabinet liep al toen het onderzoek van I&O plaatsvond, maar het prijsplafond om de energierekening te dempen kwam pas na het onderzoek.  Nog interessant: in september 2017, toen Kaag net haar intrede had gemaakt in de Nederlandse politiek, als minister van Buitenlandse Handel en Ontwikkelingssamenwerking in het kabinet-Rutte III, kreeg ze van Nederlanders een 7,5. Dat cijfer werd steeds lager, inmiddels krijgt ze een 4,1. Het laagste cijfer van de vier leiders van regeringspartijen. 						Lilian Marijnissen (SP) heeft het over armoede, een echt SP-thema. Ze wijst op de huidige „koopkrachtcrisis” en vindt dat het kabinet „veel te weinig” doet om (dreigende) armoede te bestrijden. „We kunnen ook afspraken maken met woningbouwcorporaties, zodat er geen huisuitzettingen plaatsvinden. De huren kunnen we versneld verlagen. Er kan een noodfonds komen voor gemeenten.” De SP wil ook dat het kabinet de winstbelasting voor grote bedrijven verhoogt. Marijnissen verwijst naar de Toeslagenaffaire, waarin van duizenden burgers ten onrechte kinderopvangtoeslag werd teruggevorderd. Daardoor zouden volgens Marijnissen nu veel Nederlanders er niet op vertrouwen dat het kabinet hen gaat helpen met de koopkrachtmaatregelen en bang zijn om zich in de schulden te steken. Volgens Jan Paternotte (D66) doet Marijnissen het voorkomen dat het kabinet de Nederlanders niet helpt, terwijl het met Prinsjesdag koopkrachtmaatregelen heeft aangekondigd. „Heel Nederland kijkt mee en luistert met zorg naar het betoog van mevrouw Marijnissen. Dan hoor je: ze gaan niks doen aan mijn koopkracht. Weet u wat de nieuwe maatregelen betekenen voor een gezin in de bijstand met twee kinderen?” Marijnissen zegt dat Paternotte dat „ook helemaal niet weet”. „Er wordt in de plannen gerekend met een inflatiecijfer waarvan maar de vraag is of het realistisch is.” Ze vindt dat het „niet meer oké” is om „te verschuilen achter koopkrachtcijfers waarvan keer op keer blijkt dat ze niet kloppen”. Paternotte zegt dat het kabinet „rekenmeesters” heeft om te helpen om berekeningen te maken. 						De schorsing is voorbij, het risico op de after-lunchdip is aanwezig. Lilian Marijnissen van de SP mag iedereen proberen wakker te houden, zij begint aan haar inbreng.  Het overgrote deel van de mensen die Marijnissen vertegenwoordigt in de Tweede Kamer is zeer ontevreden met het kabinet-Rutte IV. Maar 7 procent zegt wél tevreden te zijn, blijkt uit onderzoek van I&O Research in opdracht van NRC. Aan het begin van Rutte IV lag dat percentage hoger, op 13 procent.  In 2018 werd Marijnissen partijleider en sindsdien heeft de SP in geen enkele van de vijf verkiezingen die daarna volgden gewonnen. Uit het Europees Parlement is de partij sinds de verkiezingen van 2019 zelfs helemaal verdwenen. Begin dit jaar, tijdens de gemeenteraadsverkiezingen, verloor de partij meer dan honderd raadszetels in heel Nederland. De SP hield er 173 over. Opvallend is het wel. De maatschappelijke en politieke thema’s die de afgelopen jaren het debat domineerden zijn bij uitstek SP-thema’s. De afgelopen coronajaren was dat de zorg, de afgelopen maanden het koopkrachtverlies.  Marijnissen krijgt van Nederlanders een 5,4 en is daarmee (samen met Attje Kuiken van de PvdA) de op twee na populairste partijleider. Alleen Caroline van der Plas (5,8) en Pieter Omtzigt (7,0) krijgen een hoger cijfer.
					 						„Rutte, ga naar huis!”, roept een vrouw vanaf de publieke tribune. Premier Mark Rutte (VVD) kijkt even op en dan snel weer naar zijn telefoon. De vrouw wordt snel door een beveiliger van de tribune geleid. Wat de aanleiding van de uitroep was, is onduidelijk. Eerder mopperde de vrouw toen Hermans het had over Nederlanders die moeilijk kunnen rondkomen, hoewel ze veel uren werken. Toen de vrouw naar Rutte riep, kreeg Hermans een interruptie van Joost Eerdmans (JA21). Hij wees erop dat er in de Miljoenennota „geen woord” is gewijd aan de „instroombeperking” van asielzoekers, terwijl de VVD wel altijd zegt vóór die beperking te zijn, volgens Eerdmans. Hermans antwoordde dat hij met die opmerking bij het kabinet moet zijn. Ze zei dat het „precies” de reden is waarom ze het onderwerp nu aanhaalde. 						Jesse Klaver (GroenLinks) en Attje Kuiken (PvdA) vragen de VVD naar scenario’s rond de energiecrisis voor de komende maanden. Klaver wil dat het kabinet mogelijke maatregelenpakketten voor volgend jaar voorbereidt en eventuele noodzakelijke wetswijzigingen alvast in gang zet. „Regeren is vooruitzien, en niet reageren”, zegt Kuiken. „Ik wil van de VVD horen hoe we dit structureel op de lange termijn gaan doen.” Hermans is het op zich met Klaver en Kuiken eens dat binnen kabinet en coalitie meer aan scenariodenken moet worden gedaan. Ze weet alleen niet of dat al bij voorbaat tot „uitgedrilde pakketten” moet leiden. „Ik kan me voorstellen dat je richtingen schetst, maar je wil ook flexibiliteit houden.” WRR-voorzitter Corien Prins riep de politiek onlangs in NRC op zich beter voor te bereiden op verschillende scenario’s in de energiecrisis en andere crises.  						Het debat gaat zoals verwacht veel over de energieprijzen en de noodmaatregelen die het kabinet neemt, zoals een maximumprijs op de energierekening die nog wordt uitgewerkt. Een aantal partijen wil ook verder naar de toekomst kijken. Het kabinet had de afgelopen weken moeite om in te grijpen in de energieprijzen omdat de energiemarkt in Nederland de afgelopen decennia vergaand is geprivatiseerd. De oplossing van SP-leider: de energiebedrijven weer nationaliseren, zoals sommige andere Europese landen nu doen. VVD-fractieleider Sophie Hermans is daar niet voor, maar is wel bereid „fundamenteel” na te denken over de energievoorziening, zegt ze op een vraag van ChristenUnie-leider Segers. „We hebben iets vermarkt wat ons zeggenschap heeft gekost”, constateert Segers. Hermans is bereid te kijken naar ingrijpen op de energiemarkt „als er echt iets aan de hand is”. Ze vindt wel dat de discussie niet bij voorbaat „moet vastlopen in een middel” zoals nationaliseren. „Het gaat om het doel.” 						Een eerste kritische noot van VVD-fractieleider Sophie Hermans richting het kabinet: Hermans vindt dat het kabinet te lang heeft volgehouden dat er voor dit lopende jaar geen maatregelen meer mogelijk waren voor het verbeteren van de koopkracht of verlagen van de energierekening. Volgens Hermans zat het kabinet te lang vast in „de logica uit de theorieboekjes”, bijvoorbeeld dat ingrijpen op de energiemarkt onmogelijk of onwenselijk was. „Het was geen logica die aansluit bij de problemen van mensen thuis.” Verschillende oppositiepartijen vragen Hermans naar het lage vertrouwen in het kabinet dat zij steunt. PvdA-fractieleider Attje Kuiken ziet te veel „paniekvoetbal”, GroenLinks-leider Jesse Klaver zegt: „Er wordt niet geregeerd, maar vooruitgeschoven.” Hermans kan zelf geen goede verklaring geven waarom het vertrouwen in het kabinet nu zo laag is. 						In de uren voor de Algemene Politieke Beschouwingen begonnen, werd de wereld opgeschrikt door de aankondiging van de Russische president Vladimir Poetin om 300.000 reservisten op te roepen om het oosten van Oekraïne te „bevrijden”. D66-leider Jan Paternotte vindt het „gek” dat het debat hier helemaal nog niet door wordt gedomineerd, terwijl het kabinet wat hem betreft direct meer financiële en militaire steun aan Oekraïne zou moeten geven. De VVD is het hiermee eens, zegt Hermans. In Vak K valt op dat minister van Defensie Kajsa Ollongren (D66) al vaak is weggelopen, vermoedelijk om deel te nemen aan diplomatiek topoverleg. Tijdens de inbreng van Wilders was er overigens wel al een serieuze discussie of Nederland eerder stappen had moeten zetten om minder afhankelijk te worden van Russisch gas. Zo verweet ChristenUnie-leider Gert-Jan Segers Wilders  dat de PVV voorstellen om meer energie-onafhankelijkheid te bereiken in de afgelopen jaren niet heeft gesteund. 						VVD-fractievoorzitter Sophie Hermans is nog amper begonnen of Caroline van der Plas van de BoerBurgerBeweging staat al bij de interruptiemicrofoon. Ze verwijt Hermans dat zij haar betoog begonnen is met de oorlog in Oekraïne, en niet met de Nederlandse burger. „Een schoffering”, vindt Van der Plas. „Wordt Oekraïne erbij gehaald om de aandacht af te leiden? Mijn perspectief is puur Nederland, het land staat in brand.” Hermans reageert door te zeggen dat ze „heel expliciet” de „heftige” gevolgen voor Nederlanders al direct heeft benoemd. „Neemt u mij niet kwalijk dat ik dit ook in het internationale perspectief zet.” Na Van der Plas meldt ook JA21-fractievoorzitter Joost Eerdmans zich, hij vraagt zich af waarom de VVD zich nog „een ondernemerspartij” durft te noemen. „MKB-bedrijven hebben nog geen enkel zicht op compensatie.” Hermans is dat met hem eens en noemt de plannen om hun energierekening te compenseren „nog te vaag”.  Dat Van der Plas en Eerdmans de VVD meteen aanvallen is politiek logisch: beide partijen staan goed in de peilingen en winnen vermoedelijk vooral virtuele zetels van de VVD.  						Tijd voor de tweede spreker: Sophie Hermans, fractievoorzitter van de VVD. Op de vraag hoe tevreden kiezers zijn met het kabinet-Rutte IV, antwoorden van alle partijen alleen VVD’ers in meerderheid positief: 70 procent om precies te zijn. Dat blijkt uit onderzoek van I&O Research in opdracht van NRC. Die tevredenheid neemt wel af, in februari van dit jaar zei nog 80 procent van de VVD’ers tevreden te zijn.  Er is meer reden tot zorg voor de liberalen. Zeventig procent van de Nederlandse kiezers vindt dat premier Mark Rutte (VVD) over „zijn houdbaarheidsdatum heen’ is. En nog maar drie op tien ziet Rutte nog als een betrouwbare premier.  In 2016 begon I&O Research met onderzoek naar de populariteit van de premier. Zo laag als dit jaar werd die niet eerder gemeten. Hij krijgt van Nederlanders een 4,5. De achterbannen van de vier coalitiepartijen geven Rutte nog wel een voldoende: VVD’ers een 8,1, CDA’ers een 6,7, D66’ers een 5,8 en ChristenUnie-kiezers een 5,5.  Het is de tweede keer dat Sophie Hermans namens de VVD het woord voert tijdens dit jaarlijkse debat. Door sommigen op het Binnenhof wordt zij als een potentiële opvolger van Rutte als VVD-lijsttrekker gezien.  						Coalitiefractievoorzitters Sophie Hermans (VVD) en Gert-Jan Segers (ChristenUnie) komen nog terug op de aankondiging van Wilders tijdens zijn betoog dat hij een aanklacht indient tegen het kabinet. Volgens Wilders hebben premier Rutte en de andere bewindslieden een ambtsmisdrijf gepleegd door niet te voorkomen dat Nederlanders door de energiecrisis onder het bestaansminimum komen. Segers vindt het opmerkelijk dat Wilders het kabinet nu voor de Hoge Raad wil slepen en van het politieke debat zo „een politiek proces maakt”. Terwijl Wilders er eerder – volgens Segers ten onrechte – nog over klaagde dat de strafzaak tegen hem een politiek proces was. CDA-fractieleider Pieter Heerma zegt dat Wilders „een serieus wetsartikel voor een onzinnig politiek opzetje gebruikt”.  Wilders vindt alle verwijten „onzin” en zegt dreigend: „Ze hebben de wet overtreden en daar zullen ze voor boeten.” 						Wilders staat lang stil bij de hoge inflatie en gestegen energieprijzen. De PVV-leider maakt het kabinet, zoals veel oppositiepartijen de afgelopen weken al deden, het verwijt dat het de afgelopen maanden te weinig heeft gedaan om financiële problemen bij Nederlanders te voorkomen. Volgens Wilders heeft het kabinet „maandenlang de angst van mensen genegeerd” en is het er niet in geslaagd om „ongelofelijk leed” te voorkomen. De PVV-voorman geeft een lange opsomming van mails die hij van mensen heeft gekregen, waarin ze hem vertellen over armoede en zelfs honger. Wilders spreekt van „een nieuw Rampjaar”, refererend aan 1672, het jaar waarin de Nederlandse Republiek in een spiraal van oorlog belandde. Het plan voor een prijsplafond voor de energierekening noemt Wilders „halfbakken en onuitgewerkt” en „in haast en paniek gepresenteerd”. De PVV wil dat ook grotere gezinnen meer ondersteuning krijgen bij de energierekening en Wilders mist ook nog plannen voor de hoge energierekening van de bakker en andere MKB-bedrijven. Premier Rutte zei dinsdag in een persgesprek dat het kabinet nog naar steun voor bedrijven wil kijken. 						PVV-leider Wilders ageert in zijn betoog tegen de hoge energierekeningen bij burgers. Daarop vraagt onafhankelijk Kamerlid Wybren van Haga of de PVV voor het verhogen van de gaswinning in Groningen is. Van Haga en een aantal andere rechtse fracties, zoals JA21 en FVD, pleiten daar al langer voor, maar volgens Van Haga is de PVV er tot nu toe „vaag over”.  Wilders geeft voor zijn doen een opvallend diplomatiek en omzichtig antwoord. Hij zegt: „Als het nodig is, is het nodig. Maar als het niet hoeft, doen we het niet.” Eerst moet er nog meer naar gas worden geboord in de Noordzee, vindt hij, en voor nieuwe gaswinning in Groningen is sowieso een referendum in de provincie nodig, stelt hij. „Als Groningers het zelf willen, wie ben ik om er tegen te zijn. Dan moet er wel een fatsoenlijke tegemoetkoming komen.” Het kabinet wil voorlopig de gaswinning in Groningen vanwege de veiligheid niet opnieuw opvoeren. Alleen in een uiterst noodscenario komt die optie weer op tafel. 						De eerste interruptie voor Wilders komt van D66-leider Jan Paternotte. De PVV en D66 zijn tegenpolen en zoeken elkaar bij elke Algemene Politieke Beschouwingen graag op om het eigen profiel aan te scherpen tegenover de eigen achterban. Wilders komt nog even terug op de afwezigheid van Rob Jetten, die hij „een klimaatpsychopaat” noemt. Paternotte wijst er op dat Wilders de afgelopen maanden de sancties tegen Rusland niet gesteund heeft en dat hij een paar jaar geleden nog een vriendschapsspeldje van de Rusland heeft gekregen. Paternotte noemt Wilders „de bedrijfspoedel van Poetin” en de PVV „de partij van het Kremlin”. De verbale uithalen over en weer leiden tot luidruchtig gejoel vanuit met name de PVV-banken, waarop Kamervoorzitter Vera Bergkamp de Kamerleden vraagt het iets rustiger te houden. 						Geert Wilders is zojuist als eerste spreker begonnen aan de Algemene Politieke Beschouwingen. Hij noemt Nederland „een verscheurd land”. Gisteren, op Prinsjesdag, zag hij: „de opgedofte elites met hun welvaartsvaste inkomens. En daarbuiten de mensen die het allemaal financieren, die de prijs betalen. Met gejoel en geschreeuw, de omgekeerde vlaggen. De Koning die werd uitgefloten. De Kamerleden die vanachter glas, van een bus, uitkeken op het volk.” Wilders omschrijft het als „een Koninkrijk van twee Nederlanden die elkaar gisteren tegenkwamen en in de ogen keken. Heel even maar. En toen weer uit elkaar gingen. Omdat ze elkaar niks meer te zeggen hebben.’’  Wijzend naar Vak K, waar het kabinet in zit: „Daar zit een kabinet waarin niemand meer vertrouwen heeft. De mensen in het land willen in grote meerderheid nieuwe verkiezingen en geven het kabinet een historisch laag rapportcijfer.’’  De PVV mag de Politieke Beschouwingen aftrappen, omdat het de grootste oppositiepartij is. Als hij klaar is, is het de beurt aan de  grootste coalitiepartij – de VVD. Zo wisselen oppositie- en coalitiepartijen elkaar de rest van de dag (en naar verwachting avond/nacht) af.  Uit onderzoek van I&O Research in opdracht van NRC blijkt dat PVV-kiezers het minst tevreden zijn over het kabinet Rutte IV: maar 3 procent zegt wél tevreden te zijn. Alleen de BBB-achterban scoort net zo laag. Minstens vier op de tien kiezers van de PVV zegt helemaal geen vertrouwen in de overheid te hebben.  Overigens blijkt uit het onderzoek van I&O Research dat Nederlanders PVV-leider Geert Wilders belonen met een 4,2 als rapportcijfer, net zo laag als vorig jaar rond deze tijd.  						Zoals bijna traditiegetrouw beginnen de Algemene Politieke Beschouwingen met een punt van de orde. Onafhankelijk Kamerlid Pieter Omtzigt beklaagt zich erover dat de Tweede Kamer nog geen uitgewerkt voorstel heeft gezien voor het prijsplafond voor de energierekening. „Het is vooral via de media aangekondigd.” Omtzigt wil uiterlijk aan het einde van de dag een brief van het kabinet met meer duidelijkheid, bijvoorbeeld voor welke groepen en woningen het plafond precies geldt. SP-leider Lilian Marijnissen kritiseert de afwezigheid van energieminister Rob Jetten (D66), die dinsdag nog wel in Den Haag was maar deze woensdag naar de Verenigde Staten is vertrokken voor een energieconferentie. Marijnissen vindt dat een schoffering van de Kamer. Premier Mark Rutte (VVD) verdedigt de reis van Jetten. „Als wij in Nederland onze invloed willen aanwenden, moeten we bij dit soort conferenties participeren. Anders raken we echt naar binnen gekeerd, dan worden wij echt een provincie.” 						Om 10.15 uur begint de Tweede Kamer aan de Algemene Politieke Beschouwingen, het belangrijkste politieke debat van het jaar dat twee volle dagen duurt. Officieel praat het parlement over de kabinetsplannen uit de begroting voor volgend jaar, maar in het debat zal ook het nieuwe noodpakket voor de energierekening aan bod komen, dat pas dinsdag door het kabinet werd aangekondigd. De oppositiepartijen verwijten het kabinet dat het veel te laat in actie is gekomen, maar de coalitiepartijen zullen deze woensdag kunnen benadrukken hoe uitzonderlijk de miljardensteun is die dit jaar én volgend jaar voor het compenseren van de koopkracht wordt uitgetrokken. Koopkracht en energie zullen vermoedelijk als thema’s domineren. De linkse oppositie zal willen dat het kabinet nog meer doet voor kwetsbare mensen, de rechtse oppositie zal ook aandacht vragen voor MKB-bedrijven die getroffen worden door de energiecrisis. De vraag is hoeveel tijd de Kamer nog zal besteden aan andere urgente politieke thema’s als de asielopvang, het stikstofprobleem en het klimaatvraagstuk. PVV-leider Geert Wilders mag het debat als voorman van de grootste oppositiepartij aftrappen.||https://www.nrc.nl//nieuws/2022/09/21/koopkracht-en-energie-centraal-bij-algemene-politieke-beschouwingen-a4142620
2022-09-22||Oekraïne: gedeeltelijke mobilisatie Rusland was voorspelbaar||De zojuist door de Russische president Vladimir Poetin aangekondigde gedeeltelijke mobilisatie is volgens een adviseur van de Oekraïense president Volodymyr Zelensky „voorspelbaar”. Dat heeft de adviseur, Michajlo Podoljak, na de speech van Poetin woensdagochtend tegen persbureau Reuters gezegd.  Volgens Podoljak laat de gedeeltelijke mobilisatie zien dat de oorlog „niet volgens plan” verliep. De andere uitspraken van Poetin zijn retorisch, zegt Podoljak. Ze zijn „bedoeld om de schuld van de oorlog en de verslechterende economie van Rusland naar het Westen te verschuiven”.  De stafchef van de Oekraïense president Volodymyr Zelensky, Andri Jermak, schreef woensdagochtend op Twitter dat Rusland gedurende meer dan zes maanden oorlog haar doel niet kon bereiken. Dit gebeurde volgens hem dankzij „de moed van Oekraïne en de hulp van internationale partners”. Hij plaatste hierbij een foto waarop hij en andere stafleden van de Oekraïense regering een videocall houden met leden van de Intelligence Committee van het Amerikaanse Huis van Afgevaardigden. ||https://www.nrc.nl//nieuws/2022/09/21/oekraine-gedeeltelijke-mobilisatie-rusland-was-voorspelbaar-a4142617
2022-09-22||Poetin kondigt in televisietoespraak gedeeltelijke mobilisatie af||De Russische president Vladimir Poetin heeft woensdagochtend een gedeeltelijke militaire mobilisatie van de Russische bevolking afgekondigd. In een televisietoespraak beschuldigt Poetin „het Westen” ervan het Oekraïense volk tot „kanonnenvoer” te hebben gemaakt, zo melden internationale en Russische persbureaus. De maatregel zou nodig zijn om de oostelijke Oekraïense Donbas-regio te „bevrijden”. De gedeeltelijke mobilisatie begint direct deze woensdag - een decreet daartoe is al ondertekend. Zo’n 300.000 reservisten zullen de komende tijd worden opgeroepen om aan het Oekraïense front te vechten, zo lichtte minister van Defensie Sergej Sjojgoe na Poetin toe wat de mobilisatie precies inhoudt. Volgens het Amerikaanse Institute for the Study of War telt Rusland in totaal zo’n twee miljoen reservisten, al zijn weinigen van hen recentelijk getraind.  Poetin had in zijn toespraak ook enkele dreigementen voor het Westen klaar. Als Rusland wordt bedreigd, zullen „we alle middelen gebruiken die we hebben”. „Dit is geen bluf”, waarschuwde Poetin. „Degenen die ons proberen te chanteren met kernwapens, moeten weten dat de heersende winden in hun richting kunnen draaien.”  Haviken binnen Poetins regering zouden al langer aandringen op mobilisatie, omdat de oorlog in Oekraïne anders niet te winnen zou zijn. Volgens anderen is de maatregel juist een riskante stap, omdat ook jonge Russen uit grote steden als Moskou en Sint-Petersburg naar het front gestuurd moeten worden, wat tot maatschappelijke onrust kan leiden. De roep om  te mobiliseren klonk de laatste dagen luider door heroveringen die Oekraïne vorige week deed op door Rusland bezet gebied.  Dinsdag escaleerde de oorlog verder toen de autoriteiten van de regio Zaporizja en de zelfverklaarde volksrepublieken Loehansk en Donetsk en bekendmaakten tussen 23 en 27 september een referendum te organiseren over de vraag of deze gebieden bij de Russische Federatie moeten horen. Een soortgelijk referendum zal binnenkort waarschijnlijk in de zuidelijke regio Cherson worden georganiseerd. De verwachting is dat de uitslag van deze stembusgangen van tevoren vast staat en dat de pro-Russische autoriteiten in hun eigen voordeel zullen frauderen.  De aankondiging van de referenda werd dinsdag op de jaarlijkse Algemene Vergadering van de Verenigde Naties in New York door westerse wereldleiders afgekeurd. De Duitse bondskanselier Olaf Scholz noemde het „schijnreferenda”, Emmanuel Macron van Frankrijk sprak van een „tragische” situatie. Secretaris-generaal van de NAVO Jens Stoltenberg zag in de plannen „een nieuwe escalatie” door Poetin en stelde dat de zogenaamde stembusgangen in Oekraïne „geen enkele legitimiteit” zullen hebben.  Poetin zou zijn televisietoespraak van woensdagochtend aanvankelijk dinsdagavond hebben willen geven, maar om onbekende redenen werd deze uitgesteld. Mogelijk zou dat ermee te maken hebben gehad dat Poetin meer Russen wilde bereiken - ook degenen in het Verre Oosten voor wie het in de Moskouse avond al nacht was. ||https://www.nrc.nl//nieuws/2022/09/21/poetin-kondigt-in-televisietoespraak-gedeeltelijke-mobilisatie-af-a4142616
2022-09-22||Opnieuw doden bij Iraanse protesten tegen zedenpolitie||Bij protesten tegen de Iraanse zedenpolitie zijn dinsdag volgens lokale autoriteiten zeker vier doden gevallen. Drie van hen waren demonstrant en gingen in Iraans-Koerdistan de straat op, het andere slachtoffer was een assistent bij de politie, aldus de lokale autoriteiten. Dat meldden internationale persbureaus dinsdag. Ook zouden vier agenten in de stad Shiraz gewond zijn geraakt.  Iraniërs - met name vrouwen - protesteren al dagen tegen de zedenpolitie vanwege de dood van een jonge vrouw na een hardhandige arrestatie. De politie ontkent dat er een verband is tussen haar dood en het optreden van agenten. Volgens lokale media kwamen maandag vijf mensen om het leven tijdens de protesten.  Mahsa Amini (22), zelf afkomstig uit Iraans-Koerdistan, bezocht vorige week familie in Teheran en werd daar opgepakt door de zedenpolitie omdat zij ‘ongepaste’ kleding droeg. In Iran gelden strenge kledingwetten voor vrouwen, waaronder het dragen van een hoofddoek. Waarom Amini werd opgepakt, is niet geheel duidelijk: volgens sommigen droeg ze een te strakke broek, volgens anderen bedekte Amini’s hoofddoek onvoldoende. Amini zou door agenten zijn geslagen, waardoor ze een hersenbloeding zou hebben opgelopen en naar het ziekenhuis vervoerd werd. Al voor aankomst was ze overleden.   Amini’s lot was voor velen reden om de straat op te gaan, met name in het Koerdische noordwesten, tegen de door veel vrouwen gehate zedenpolitie. Op verschillende plekken deden vrouwen bij wijze van demonstratie hun hoofddoek af. Maandag raakten politie en demonstranten op verschillende plekken slaags met elkaar - volgens lokale media vielen toen ook vijf doden. In hoofdstad Teheran en tweede stad Mashad werden honderden betogers gearresteerd. ||https://www.nrc.nl//nieuws/2022/09/21/opnieuw-doden-bij-iraanse-protesten-tegen-zedenpolitie-a4142615
2022-09-22||Consumentenvertrouwen bereikte nieuw dieptepunt in september||Het consumentenvertrouwen was in september lager dan ooit gemeten. Dat blijkt woensdagochtend uit cijfers van het Centraal Bureau van de Statistiek (CBS). In augustus was het vertrouwen, een saldo van positieve en negatieve antwoorden in een enquête, nog -54. In september -59. Dat ligt ver beneden het gemiddelde van de afgelopen twintig jaar. Het is de vijfde keer dit jaar dat het consumentenvertrouwen een laagterecord bereikt sinds de eerste meting van het CBS in 1986.   De belangrijkste oorzaken voor dit historische dieptepunt lijken de stijgende inflatie en energieprijzen. Wel is belangrijk hierbij te vermelden dat de meting van het CBS vóór Prinsjesdag is gedaan. In de toen gepresenteerde Miljoenennota is een noodpakket opgenomen voor het herstel van de koopkracht van burgers. Een reeks maatregelen moet enerzijds inkomens ondersteunen en anderzijds de lasten verlagen. Zo stijgt het minimumloon met 10 procent, en daarom ook de uitkeringen en de AOW. De zorgtoeslag en de huurtoeslag gaan omhoog, en de bovengrens van de eerste schijf van de inkomstenbelasting gaat omlaag.  Niet eerder waren consumenten zo pessimistisch over de economie en hun financiële situatie. Ze waren zowel negatiever over de economie in het afgelopen jaar als in het komende jaar. Ook de koopbereidheid was in september historisch laag. Volgens het CBS waren consumenten nog nooit zo negatief over het doen van grote aankopen. Bijna de helft van de respondenten acht het tevens onwaarschijnlijk of zeer onwaarschijnlijk dat zij het komende jaar geld opzij kunnen leggen. ||https://www.nrc.nl//nieuws/2022/09/21/consumentenvertrouwen-bereikte-nieuw-dieptepunt-in-september-a4142614
2022-09-22||Het politieke jaar begint, maar het vertrouwen is weg||Het vertrouwen van de kiezer staat op een dieptepunt. Chef politiek Guus Valk ziet politici hiermee worstelen. Vandaag beginnen de Algemene Politieke Beschouwingen, de aftrap van het politieke jaar. Hoe zien we die vertrouwenscrisis hierin terug? Lees ook: Bijna 80 procent van de Nederlanders is ontevreden over dit kabinet||https://www.nrc.nl//nieuws/2022/09/21/het-politieke-jaar-begint-maar-het-vertrouwen-is-weg-a4142613
2022-09-22||Column | Nederlandse film wentelt in dood en rouw||Het succes van het Nederlands Filmfestival (NFF) zal dit jaar óók af te lezen zijn aan de grootte van de  panda-ogen op première-feestjes. De uitgelopen mascara van fel opgemaakte bezoekers na een potje huilen in de filmzaal. Alle vier de speelfilmpremières op deze 42ste editie gaan immers over rouw en het veel te vroeg verliezen van een kind, geliefde of ouder. Zo opent het festival met Zee van Tijd, deels gebaseerd op het waargebeurde verhaal van een jong stel in de jaren tachtig. Tijdens een zeiltocht om de wereld maken ze de nachtmerrie van iedere ouder mee: hun zoontje verdwijnt en wordt niet  teruggevonden. Terug in Nederland kraakt hun relatie tijdens het verwerkingsproces. Ook in Narcosis wordt gerouwd om een onvindbaar lichaam. Het gezin van een duiker moet verder nadat hij niet meer is bovengekomen na een klus. In slotfilm Bo reist een getroebleerde jonge vrouw af naar het graf van haar vader in Georgië en begint daar aan een stormachtige  relatie. En dan is er nog Femi, waarin blijkt dat een twintiger die een kind krijgt de zelfdoding van zijn eigen vader nooit heeft verwerkt.   Peter de Bruijn stelde in coronatijd, toen veel Nederlanders naasten aan Covid verloren, op deze plek vast dat er  relatief weinig films zijn gemaakt over rouw. Er zijn bekende voorbeelden: films van Ingmar Bergman, of dichter bij huis The Broken Circle Breakdown (2012) en Tonio (2016). Maar hun aantal is klein als je bedenkt dat iedereen in zijn leven  naasten verliest.  Het golfje rouwfilms dat NFF dit jaar overspoelt, komt alvast niet doordat makers en financiers zich in coronatijden bewust werden van een gebrek, stelt NFF-programmeur Claire van Daal. „Veel van de getoonde films waren al gepland of  klaar voor de crisis.” Dat ze  tegelijkertijd uitkomen én werden geselecteerd voor het festival noemt ze toeval.  Haar valt wel op dat veel jonge Nederlandse filmmakers zich op het onderwerp storten. De regisseurs van Femi en Narcosis  zijn respectievelijk 29 en 39. En op het festival draait ook Pink Moon van dertiger Floor van der Meulen, waarin een zoon en dochter een rouwproces doormaken vóórdat hun vader kiest voor euthanasie.  Is er tegenwoordig minder angst bij beginnende makers om dit zware thema aan te kaarten? Mogelijk. Wat ook opvalt bij deze debuterende Nederlandse regisseurs is dat ze er niet voor kiezen om, zoals Theu Boermans in de openingsfilm, een rouwproces recht in de ogen te kijken en rechttoe rechtaan weer te geven. De jonge makers op NFF kruisen de verwerking van een verlies met andere genres.  Zo is Pink Moon behalve rouwverwerking ook een absurde komedie die beladen momenten voorziet van knulligheid.  In Femi gaat de hoofdpersoon zijn onverwerkte verleden te lijf met Nigeriaanse voodoo, met een thrillerachtig resultaat. Door deze cross-overelementen slagen de films erin gemakkelijk de precaire balans te bewaren die rouwfilms nu eenmaal zijn: je wilt de kijker wel meenemen in de pijn van de hoofdpersoon, maar hem niet laten verdrinken in een zee van verdriet. Een van de meest elegante oplossingen voor die evenwichtsoefening is dit jaar trouwens te zien in  documentaire L’Amour La Mort van Ramón Gieling. Zijn film stelt dat dood en liefde onlosmakelijk met elkaar verbonden zijn. Hij opent met de vraag: „Zou u liever meer liefhebben en meer lijden, dan minder liefhebben en minder lijden?” De meeste geportretteerden lijken te neigen naar het eerste, ondanks  immense zielenpijn. ||https://www.nrc.nl//nieuws/2022/09/21/nederlandse-film-wentelt-in-dood-en-rouw-a4142569
2022-09-22||Column | De vader, de moeder, de leider en de rechter||Wekelijkse kabinetsvergaderingen, jaarlijkse troonredes, uitzonderlijke staatsbegrafenissen: met kleine en grote rituelen leidt de politiek een samenleving door de tijd. Het gaat erom heden, verleden en toekomst te verbinden. Als dat lukt, wordt een willekeurige groep mensen een lotsgemeenschap, een ‘wij’ in de stroom van de tijd, ook al is het maar even. We raken echter steeds meer in het heden opgesloten. Crisis na crisis overvalt ons. Dus ontbreekt het aan adempauze om strategisch vooruit te kijken, alsook aan geduld om het oude te waarderen. Politiek gezagsverlies is het resultaat. Hoezeer het publiek verlangt naar een band met het verleden, blijkt uit de uitvaart van Elizabeth II. De wereld laafde zich aan de grandeur en ceremonie van Westminster Abbey. De Britten eerden hun Queen om haar toewijding en karakter, maar ook als belichaming van een fiere vorstenrij, terugreikend tot voor het jaar 1000. En achter de kist liepen met Charles, William en Harry, de generaties van de toekomst. Een traan waard. Toch is met de traditie slechts één dimensie van de politieke tijd bespeeld. Er zijn er nog drie, volgens Alexandre Kojève. In een knappe studie over politiek gezag, La Notion de l’Autorité (1942), onderscheidde deze Russisch-Franse denker vier leiderschapsrollen. Alle vier staan in een eigen verhouding met de tijd. Allereerst noemt hij de Vader (le Père), wiens gezag is ontleend aan het verleden. (Het kan uiteraard ook een Moeder zijn, zoals Mutti Merkel, maar dit laat ik hier terzijde.) Ten tweede heb je de Strijder (le Maître), bereid zijn of haar leven te riskeren in het heden. Ten derde is er de Leider (le Chef), de voorganger die een pad naar de toekomst baant. Een geval apart, ten slotte, is de Rechter (le Juge): rechtvaardig en neutraal staat deze boven het partijgewoel, en dus in zekere zin buiten de tijd. In de praktijk combineren leiders elementen uit deze rollen. Het zijn vier ideaaltypen, aldus Kojève. De ene leider beschikt over meer vaderlijke of moederlijke uitstraling, de ander over meer strijdlust of rechtvaardigheid. Ook de situatie bepaalt welke rol het publiek verwacht. Het is aardig door deze bril van gezag en tijd naar hedendaagse politieke optredens en rituelen te kijken. In de week van Britse rouw hield in Straatsburg de voorzitter van de Europese Commissie, Ursula von der Leyen, haar jaarlijkse grote rede tot het Europees Parlement. Een inzichtelijk contrast, want de Europese Unie is zowat het omgekeerde van Westminster Abbey. Opgericht omwille van een breuk met het verleden, ontbeert ze alle traditie en ceremonie – zoals de kale gebouwen voor het Brusselse bedrijf aanschouwelijk maken. Dus moeten Europa’s vertegenwoordigers hun gezag aan andere rollen ontlenen. Aanvankelijk was dit vooral het gezag van de Rechter, de scheidsrechter die toezicht houdt op de ene markt, buiten de tijd. Maar in de recente politieke gebeurtenissenstroom moet de Unie ook handelen in het acute heden en met het oog op een ongewisse toekomst. Om rond 2012 de Europese munt te redden, stelden sommige EU-leiders zich daadwerkelijk op als Strijders, verwikkeld in een Kojeviaans gevecht op leven en dood met een zware tegenstander: de financiële markten. Met zijn woorden („we zullen alles doen wat nodig is”) boezemde ECB-president Mario Draghi deze tegenstrever ontzag in. Ook Von der Leyen zocht vorige week het strijdvocabulaire op. Haar tegenstander is Rusland, „gezicht van het kwaad”. Ze prees Oekraïne als „natie van helden”, symbool van moed. Ze liet zich voorstaan op de wapensteun aan Oekraïne, door Brussel betaald en door de lidstaten geleverd. Ze steunde First Lady Zelenska, als gast aanwezig, en vloog na afloop meteen naar Kiev. Niet om zelf te vechten, maar om met president Zelensky over toegang tot de EU-markt en gratis roaming te spreken. Zolang de EU geen leger heeft, is deze quasi-militaire strijdersrol niet zo geloofwaardig.  Rolvaster zijn EU-leiders met toekomstplannen: in dit register kondigde Von der Leyen onder meer een waterstofbank, inzet op zeldzame aardmetalen en een Europese Conventie aan. Qua genre halverwege Westminster Abbey en de Straatsburgse seizoensstart ligt onze eigen Prinsjesdag. Het gezag van het verleden komt per koets en koning binnenrijden, en werd dinsdag  ook door Willem-Alexander, zijn grootmoeder citerend, opgehaald. Beslissend voor Rutte IV is echter de juiste mix van daadkracht nu en vooruitkijken naar morgen. Dat is volgens onderzoek precies wat de kiezers missen, een ploeg met het gezag van Strijders (m/v) en van Leiders (m/v). 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/21/daadkracht-vandaag-en-vooruitkijken-naar-morgen-a4142580
2022-09-22||Column | Tinnitus als vijand||De kwaal tinnitus, ook wel oorsuizen genoemd, krijgt de laatste tijd veel aandacht. Er heerst grote bezorgdheid over de laconieke houding van uitgaande jongeren die het niet zo nauw nemen met het aantal decibellen dat hun oren kunnen verdragen. De voorlichtingspagina van de Nederlandse Vereniging voor Keel-Neus-Oorheelkunde meldt dat twee miljoen Nederlanders een vorm van tinnitus hebben,  10 procent daarvan heeft er veel last van, bij enkele tienduizenden mensen veroorzaakt het psychosociale problemen. „Gelukkig weten we uit ervaring dat een heel groot deel van deze groep uiteindelijk met tinnitus leert omgaan en weer (zo goed als mogelijk) kan functioneren in het maatschappelijke en sociale leven.” Toch zou ik jongeren dringend willen aanraden om tinnitus te voorkomen. Het geluidsniveau in uitgaansgelegenheden mag sinds 2018 niet hoger zijn dan 103 decibel, maar de KNO-Vereniging pleit voor 100 decibel (met oordoppen in).  Zelfs bij 100 decibel loop je zonder gehoorbescherming nog schade op, zegt Henri Marres, hoogleraar KNO-heelkunde, in de Volkskrant.  Ik heb jongeren horen zeggen dat ze het risico graag op de koop toe nemen, omdat voor hen lawaai bij uitgaan in clubs en concertzalen hoort. Mag ik me er als ervaringsdeskundige even mee bemoeien? Eindelijk ook eens ervaringsdeskundige!  In oktober 2002 bezocht ik in Paradiso een concert van de Italiaanse popzangeres Gianna Nannini. Ik schreef er die week in NRC Handelsblad een lovende column over: „Ze zong met een, voor een gearriveerde, artiest verbluffende overgave en ze bewoog over het podium als een Mick Jagger in zijn beste jaren.”  Toen wist ik nog niet dat ik de rest van mijn leven veel spijt zou houden van dit bezoek. De muziek was keihard geweest en door de drukte op de vloer had ik de hele avond veel te dicht bij de speakers gestaan. Enkele weken later hoorde ik een ruis in mijn linkeroor en meteen had ik het voorgevoel: dit houdt nooit meer op. Dat is uitgekomen. Eén avond van onbedachtzaamheid en je raakt je ruis nooit meer kwijt. Bij de een is het een ruis, bij de ander een suis, brom, gepiep, gefluit of een combinatie van dergelijke geluiden. Het begint bescheiden, op sommige dagen is het er zelfs nauwelijks, maar het neemt met de jaren stevig  toe, althans, dat is mijn ervaring.  Toch ervaar ik minder last dan vroeger. Dat komt doordat ik heb geleerd erin te berusten. Die eerste jaren doe je alles om er vanaf te komen. Ik las er veel over, sprak met deskundigen, probeerde therapieën. Ik bezocht ook een middag met lotgenoten, iets wat ik iedereen van harte kan afraden. Ik ontmoette er mensen die het veel erger hadden dan ik, zoals die vrouw die voortdurend het geluid van een loeiende stofzuiger hoorde. Na afloop kon ik alleen maar denken: is dit mijn voorland? Tinnitus is ongeneeslijk. Men weet niet eens wat precies de oorzaak is – het gehoororgaan of de hersenen? – om nog maar te zwijgen van een remedie. Wat doe je met een onverslaanbare vijand? Je ontwijkt het gevecht en loopt om hem heen. Je praat zo min mogelijk met en over hem. Je negeert hem. Je leeft je leven alsof hij niet bestaat. Ja, het schrijven van dit stukje lijkt daarmee in strijd, maar hopelijk hebben mensen die nog zonder tinnitus zijn er iets aan. Misschien horen ze mij.      
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/21/tinnitus-als-vijand-a4142583
2022-09-22||Opinie | Hoop||In de supermarkt hoor ik een gesprekje tussen twee vakkenvullers. „Wist je dat Cicero al heeft opgeschreven dat... of nee, dat was Aristoteles. Of toch Cicero? Nou ja, een van de twee heeft toen al gezegd dat hoop en perspectief belangrijk zijn om het volk gelukkig te maken.” „Cicero”, zegt de ander, „mooie naam.”  Als  het ontwikkelingsniveau van een land valt af te lezen aan de conversatie van zijn vakkenvullers, dan valt het nog wel mee met Nederland.  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/21/hoop-a4142581
2022-09-22||Wat vindt NRC | Kabinet verhult met extra geld een gebrek aan politieke durf||De grimmige stemming op straat in Den Haag gaf de Prinsjesdag van september 2022 een rauwe aanblik. Demonstranten met omgekeerde vlaggen, gescandeer en boegeroep bij de bordesscène, kreten als ‘landverraders’ naar de glazen koets – niet eerder in de recente geschiedenis waren zulke taferelen te zien op deze meestal feestelijke dag. Deze bonte en vocale groep demonstranten sprak niet namens heel Nederland, verre van dat. Maar de sfeer op de dag dat het vierde kabinet-Rutte de eerste begroting presenteert, onderstreept het nationale chagrijn.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Uit onderzoek van I&O Research, in opdracht van NRC, bleek deze Prinsjesdag dat het vertrouwen in het kabinet een historisch dieptepunt heeft bereikt. Vier op de vijf kiezers is ontevreden over Rutte IV. Belangrijke aanvulling: niet langer blijft premier Mark Rutte (VVD) buiten schot. Zijn populariteit is dit jaar gekelderd, Rutte haalt nu een rapportcijfer van 4,5. En het zijn niet alleen kiezers van oppositiepartijen die ontevreden zijn, dat geldt ook voor de achterban van drie van de vier coalitiepartijen. De onvrede gaat dieper dan alleen de hoge energierekening, de dure boodschappen, de inflatie of de stikstofdiscussie. Politicologen wijzen op een optelsom. De Toeslagenaffaire en een slome formatie deden twijfels rijzen over de effectiviteit én de integriteit van politiek en bestuurlijk Nederland. Nu vragen grote crises om grote politieke antwoorden, om visie. Burgers beginnen zich af te keren van Rutte en zijn kabinet, omdat zij die visie missen. De vraag is gerechtvaardigd of deze begroting antwoorden biedt die het vertrouwen kunnen herstellen. Het kabinet probeert de gigantische prijsstijgingen te dempen met financiële tegemoetkomingen. Dat is mooi en terecht. Het geld is er, en honderdduizenden Nederlanders dreigen volgend jaar in armoede terecht te komen. Er komt vanaf januari een ‘prijsplafond’ voor gas en energie, en het termijnbedrag voor gas en energie kan vanaf 1 november al omlaag. Volgend jaar geeft het kabinet bovendien ruim 17 miljard euro uit om de koopkracht te verbeteren. Het zijn noodzakelijke reparaties. Het gaat voor het grootste deel om incidenteel beleid, niet om structurele keuzes. Het kabinet-Rutte IV (VVD, D66, CDA en ChristenUnie) is, evenals de vorige kabinetten, een van kleine stapjes. Van kleine Haagse aanpassingen. Geld uitgeven kan Rutte IV wel, maar geld verhult altijd een gebrek aan politieke keuzes.  Het thema dat de meeste maatschappelijke weerstand oproept, de stikstofcrisis, is na een veelbelovend coalitieakkoord verzand in een praatgroep onder leiding van een externe gespreksleider: Johan Remkes. Hoe langer dit lastige dossier vooruit wordt geschoven, des te groter worden de maatschappelijke tegenstellingen. Geld kan veel, maar kan zo’n crisis niet dempen. Hetzelfde geldt voor de grote herverdelingsvraagstukken die nu op de politiek afkomen. De tijd dat een volgende generatie het beter krijgt dan de huidige, lijkt voorlopig voorbij. Dat vraagt om keuzes: hoe worden de schaarse middelen zo eerlijk mogelijk verdeeld? Die vraag wordt niet gesteld in Den Haag.  De rode draad in de Troonrede van koning Willem-Alexander was dat grote problemen om een koel hoofd vragen. Hij had het over „geleidelijkheid”, over „stapsgewijs” veranderen. „Niet alles kan en hoeft tegelijk, ook niet in het hier en nu.” Die woorden verraden de kijk van Mark Rutte op besturen. Maar ze suggereren ook dat Nederland zich al die crises wel even uitpoldert. Van het kabinet mag meer durf en visie worden verwacht. ||https://www.nrc.nl//nieuws/2022/09/21/kabinet-verhult-met-extra-geld-een-gebrek-aan-politieke-durf-a4142579
2022-09-22||Column | Eten en vergeten||Met de beelden uit Londen nog op het netvlies was het voor veel mensen slikken toen ze op Prinsjesdag het eigen koningshuis weer onder ogen kregen. Willem-Alexander in z’n stofjas met vrouw en oudste dochter op een bankje in een glazen koets, royalty had opeens niets verhevens meer. Den Haag is natuurlijk geen Londen, maar onze optocht was wel heel stoffelijk en aards vergeleken met de grandeur daar. Met z’n drieën werden ze door een decor van joelende boeren, burgers en andere ontevredenen met omgekeerde vlaggen en oranjegekkies naar de Koninklijke Schouwburg getrokken.  Daar zaten dan de leden van de Staten-Generaal in hun uitdossingen, met hun malle hoedjes. Alles en iedereen droeg een boodschap uit. Behalve Annemarie Jorritsma, die was met haar rode baret en gouden halssnoer gewoon zichzelf: een regentes zonder gebied. Een bloedjurk bij de Partij voor de Dieren, Caroline van der Plas in een boerenzakdoek, Lisa Westerveld van GroenLinks heel nadrukkelijk in een door haar moeder versteld tweedehandsje en Sylvana Simons van Bij1 was als spiegel, ze was van plan om het kabinet erin te laten kijken. Zetelsteler, booswicht en huisjesmelker Wybren van Haga, die Rick Nieman wegens kritisch doen voor de Raad voor de Journalistiek daagt, was er als zichzelf. Als iezegrim, de onwelriekende reuzel. Hij zat al verontwaardigd te twitteren voor de koning was begonnen, hij vindt alle teksten waar Sigrid Kaag een vinger in heeft gehad bij voorbaat slecht.  De man die komend jaar 450.000 euro looncompensatie krijgt, moest van het kabinet-Rutte IV voorlezen dat het heel pijnlijk is dat heel veel mensen hun rekeningen niet meer kunnen betalen. Het is altijd prettig als iemand anders je onzin moet voordragen, misschien dat het koningshuis daarom niet ter discussie staat. Hij deed het in z’n eigen tergende stijl, je moest echt je best doen om het te blijven volgen. De dag waarop we de democratie vieren werd afgesloten met gefluit en boegeroep toen de koninklijke familie en Laurentien Brinkhorst naar de mensen kwamen zwaaien. Ze zwaaiden ijzerenheinig door, zelf vonden ze het wel heel normaal om op een verhoging boven de rest te staan. De gekst verklede parlementariërs vonden zichzelf terug in de showprogramma’s waarin Prinsjesdag altijd wordt teruggebracht tot wat het is: een makkelijk te produceren vulling. Je eet het en je vergeet het.||https://www.nrc.nl//nieuws/2022/09/21/eten-en-vergeten-a4142577
2022-09-22||Weer ambtenaar Den Haag verdachte paspoortfraude||Een 32-jarige gemeenteambtenaar uit Den Haag wordt verdacht van het vervalsen van paspoorten en rijbewijzen. Dat maakt het Openbaar Ministerie dinsdag bekend. Het is de tweede keer dat een ambtenaar van de gemeente Den Haag is aangehouden voor het leveren van valse documenten. De man werkt sinds maart als uitzendkracht voor de gemeente en kwam in beeld na een intern onderzoek. Bij de aanvraag van een nieuw rijbewijs bleek de foto niet overeen te komen met eerder geregistreerde beelden, zo constateerde de RDW. De gemeente deed naar aanleiding hiervan aangifte, waarna ook de Rijksrecherche een onderzoek begon. De man is vorige week woensdag aangehouden. Een woordvoerder van de gemeente vindt dat er „snel gehandeld” is, maar betreurt dat ze opnieuw slachtoffer zijn van strafbare feiten. Over hoeveel paspoorten en rijbewijzen het gaat doet de gemeente geen uitspraak. Een vergelijkbare zaak deed zich eerder voor bij gemeenteambtenaar Van D. Zij werkte jarenlang bij de gemeente Den Haag, tot ze in juni 2020 werd ontslagen. Justitie verdenkt haar van het vervalsen van paspoorten voor criminelen, onder wie Ridouan Taghi. Om dit in de toekomst te voorkomen werden eerder maatregelen getroffen. (NRC)||https://www.nrc.nl//nieuws/2022/09/21/vervalsingen-weer-ambtenaar-den-haag-verdachte-paspoortfraude-a4142575
2022-09-22||Veroordeelde uit podcast  Serial   vrijgelaten||Een Amerikaanse rechter heeft de 41-jarige Adnan Syed maandag vrijgelaten.  Syed zat al ruim twintig jaar vast nadat hij veroordeeld werd tot levenslang voor de moord op zijn ex-vriendin. De zaak kreeg wereldwijde bekendheid door de misdaadpodcast Serial. Syed werd in 2000 veroordeeld tot levenslang. Dat vonnis heeft de rechter in Baltimore vernietigd omdat er volgens haar door de openbare aanklagers niet genoeg onderzoek is gedaan naar twee andere verdachten. De aanklagers hebben dertig dagen de tijd om een nieuw proces te starten, daarna vervalt de aanklacht tegen Syed, die tot die tijd huisarrest heeft. In 1999 werd de toen 18-jarige ex-vriendin van Syed, Hae Min Lee, gevonden in een park in Baltimore. Ze was gewurgd en begraven. Syed, die zeventien was toen hij werd veroordeeld, heeft altijd volgehouden onschuldig te zijn. Volgens zijn advocaat was Syed stomverbaasd dat hij opeens de gevangenis uit kon lopen nadat hij meer dan de helft van zijn leven achter de tralies had doorgebracht. „Hij zei dat hij niet kan geloven dat het echt is. Vandaag is zowel vreugdevol als ongelooflijk overweldigend.” De zaak  kreeg wereldwijde bekendheid doordat journalist Sarah Koenig in 2014 een podcast maakte over de zaak waarin ze uitvoerig vragen stelt over het gebruikte bewijsmateriaal. Koenig werd benaderd door een kennis van Syed, die haar vroeg in de zaak te duiken. Koenig kwam na een jaar speuren op het idee een podcastserie over de zaak te maken. In  twaalf afleveringen neemt ze de luisteraar stap voor stap door haar onderzoek mee. Naar aanleiding van de podcast kreeg Syed in 2016 ook al een nieuw proces, maar dat leidde niet tot vrijlating. Na de uitspraak van de rechter sprak de broer van Hae Min Lee zich uit. „Dit is geen podcast voor mij. Dit is het echte leven. Een nooit eindigende nachtmerrie voor meer dan twintig jaar.” Hij zei dat hij zich verraden voelde door de uitspraak en gefrustreerd is door de vele wendingen in de zaak in de afgelopen twee decennia. „Telkens wanneer ik denk dat het is afgelopen, komt het terug.”||https://www.nrc.nl//nieuws/2022/09/21/vrijlating-veroordeelde-uit-podcast-serial-vrijgelaten-a4142565
2022-09-22||Gebakken feta en linzen met bramenvinaigrette||U kunt in plaats van kant-en-klare linzen gebruiken ook zelf de linzen koken. Dient u dit ovengerecht direct op zodat de feta nog warm en zacht is.  Verwarm de oven voor tot 200 °C hetelucht (of 220 °C elektrisch). Doe de linzen in een kleine ovenschaal. Roer de bouillon erdoor, spreid de linzen uit over de bodem en maak in het midden ruimte voor de feta. Leg de feta in het midden, bestrooi met de citroenschil en tijm en besprenkel met de olijfolie. Zet midden in de oven en rooster daaronder de hazelnoten op een kleine bakplaat. Bak 8 minuten en haal noten en feta uit de oven. Verwarm de grill voor op de hoogste stand. Besprenkel de feta met de honing en zet vier minuten onder de grill tot de kaas goudkleurig is.  Maak intussen de vinaigrette. Prak de bramen met een vork in een kom en voeg de sjalot of lente-ui, olijfolie, azijn en honing toe. Breng op smaak met zout en peper. Hak de geroosterde hazelnoten grof. Dien op: pak twee borden of kommen en leg in elk een handje spinazie. Schep de linzen erop, halveer de feta en leg de helften in de kommen. Besprenkel met de bramenvinaigrette en garneer met de hazelnoten.  Voor 2 personen: 1 handvol hazelnoten Voor de bramenvinaigrette: David Frenkiel & Luise Vindahl: Quick + Slow. Becht, 256  blz. Prijs: 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/21/thuiskok-gebakken-feta-en-linzen-met-bramenvinaigrette-a4142563
2022-09-22||Sudoku van woensdag 21 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/21/sudoku-a4142561
2022-09-22||In het midden||Horizontaal: 1. Fries dorp, bekend van openluchtopera’s 6.  Overwinning 9. __ Rigby 10.  Sankt __, wintersportplaats 11.  Past voor delen of massa 13.  Roepen weerstand op 15.  Priklocatie 19.  Maatschappij (2+2) 20.  Pats voor Man of Lady 21.  Jean of Janet 22.  Buitenlands gebruik 23.  Bondgenootschap 24. __ and Lovers, D.H. Lawrence 25.  Snertingrediënt     Verticaal:  1.  Mexicaanse zonwering 2.  Planten van kleur 3.  Wakkerhouder 4.  Is het vandaag de dag van 5.  Op kistjes richting het heelal  6.  Vrijwel 7.  Was er eergisteren in Westminster Abbey 8.  Populaire boom 12.  ‘Of ik de man van Barbie __?’ 14.  Bisschop 16.  ‘Rijen ondenkbaar/ __ populieren’ (Marsman) 17.  Slordige vrouw 18. Die sevenste Bliscap __ Vrouwen, Middelnederlands mysteriespel  Oplossing puzzel 20 september.  Horizontaal: 4. PUERTO 8. BENSCHOP 12. MEIJ 13. BROCHE 14. RWANDA 17. IERS 19. EST 23. LEL 24. ALDI 25. IRAANS 28. IJSCLUB 31. MENG 32. AFKOKERS 33. ANDERS   Verticaal: 1. BBB 2. VNO 3. SCHETEN 4. PPR 5. EMA 6. RENEE 7. TIJDSDUUR 9. ERODEREN 10. SCI 11. HERR 15. WINDSOR 16. ATE 18. SOA 20. ELAND 21. OLIJK 22. RICK 23. LIMA 26. AGE 27. SAS 29. LEE 30. BSE  In het midden: DE TROONREDE ||https://www.nrc.nl//nieuws/2022/09/21/in-het-midden-a4142558
2022-09-22||Column | Groene koets||Toch sympathiek, dat de koning in de Europese Week van de Mobiliteit de koets pakt. Die week is bedoeld om aandacht te genereren voor ‘duurzaam stedelijk verkeer’, maar in Nederland lijkt de animo gering. Tot afgelopen zondag had ik er zelfs nooit over gehoord. Bij toeval bevond ik me in Brussel, en bleek het Autoloze Zondag. De hele stad, inclusief de zesbaans-binnenring, was afgesloten voor gemotoriseerd verkeer, een enkele bus daargelaten. Overal fietsers en wandelaars; in een tunnel werd gevoetbald.  Tuurlijk, Brussel móét wel, als EU-paradepaardje. Nederland sjokt als slome pony achter de klimaatdoelen aan, en dus blijven grootschalige initiatieven uit. Ook minister Harbers (Infrastructuur) hield zich stil. Te druk met Amelisweerd? Alleen de provincie Utrecht deed een dappere poging, en sloot tijdelijk een piepklein stukje van de Amersfoortse stadsring.  En nu was er dus de koning in zijn glazen rijtuig. Vrijwel de gehele Haagse binnenstad autovrij, net als Londen een dag eerder tijdens de Royal Funeral. Verkeerswerende vorsten: zo zorgen de koningshuizen met al hun uiterlijk vertoon eigenhandig voor een duurzaamheidsrevolutie. Stikstofvrij, met uitzondering van her en der een paardenvijg. In de Koninklijke Schouwburg werd gesproken over ‘ecologische grenzen’ en ‘groene waterstof’. De lakeien droegen nieuwe, duurzame kostuums en Esther Ouwehand zat met haar zeesterdiadeem strategisch schuin voor de boerenzakdoekhoed van Caroline van der Plas. Jesse Klaver hield zijn blik omhoog gericht, alsof hij het beloofde energieplafond al kon ontwaren. Heel even leek een beter milieu écht mogelijk. Verf de gouden koets groen en klaar is kees. Ik stelde me voor hoe de koning zelf, onder zijn krijtstreepbroek, een thermolegging van Patagonia droeg. Energiezuinig (want laagjes), modebewust (want passend bij de ‘gorpcore’-outdoortrend) met een knipoog naar Yvon Chouinard. De 83-jarige oprichter van het outdoorkledingmerk kondigde vorige week aan  alle winst  te besteden aan klimaatverbetering.  In zijn jonge jaren was Chouinard bergbeklimmer. Eén zomer overleefde hij naar eigen zeggen op  afgeprijsde blikjes kattenvoer en grondeekhoorns die hij aan zijn ijsbijl spietste. Uit schuldgevoel dat zijn klimmateriaal  rotsen beschadigde,  ontwierp hij steenvriendelijke pinnen. Al in 1972 promootte hij  een duurzame levensstijl: „Het is de manier van klimmen, niet het bereiken van de top, die de mate van persoonlijk succes bepaalt.” Een frase die niet had misstaan in de Troonrede. Drie hoeraatjes voor de koning, en toen vertrok de koets weer richting  paleis. Bij de balkonscène klonk boerenboegeroep, politici deelden op sociale media hun onvrede, de kortstondige schijnsaamhorigheid uit de schouwburg was voorbij.  Ook daarin is Prinsjesdag net Autoloze Zondag. Eén kort moment lijkt er beweging in te komen, daarna staat alles weer muurvast. ||https://www.nrc.nl//nieuws/2022/09/21/groene-koets-a4142612
2022-09-22||Aangeklaagde Amerikanen mogen ook wapens kopen||Inwoners van de VS die zijn aangeklaagd voor een misdrijf moeten vuurwapens kunnen kopen. Dat bepaalde een rechtbank in Texas. Een federale wet die dit verbood, is ongrondwettelijk, besloot de rechter. Volgens Reuters wordt met de uitspraak het recht op vuurwapenbezit in de VS zeer vergroot. De Republikeinse rechter David Counts, aangesteld door ex-president Donald Trump, verwierp maandag een federale uitspraak tegen Jose Gomez Quiroz, die was veroordeeld omdat hij een vuurwapen had gekocht terwijl hij op borgtocht vrij was. Quiroz was tegen die uitspraak in beroep gegaan omdat het Hooggerechtshof eerder dit jaar had geoordeeld dat mensen een pistool in het openbaar bij zich mogen dragen om zichzelf te verdedigen. (NRC)||https://www.nrc.nl//nieuws/2022/09/21/rechtbank-texas-aangeklaagde-amerikanen-mogen-ook-wapens-kopen-a4142609
2022-09-22||Nederlands echtpaar verdronken in Spaanse badplaats bij Alicante|| Bij de Spaanse badplaats Torrevieja in de provincie Alicante is maandag een echtpaar uit Noord-Holland verdronken. Dit is bevestigd door een woordvoerder van het ministerie van Buitenlandse Zaken. Een 56-jarige man was volgens Spaanse media in de problemen geraakt door een sterke stroming langs de kust. Zijn 55-jarige echtgenote zou vervolgens in het water zijn gesprongen teneinde hem te redden, maar  kwam vervolgens ook om het leven, aldus een lokale krant. De Nederlandse man bleek al  overleden toen hij aan land werd gebracht, de vrouw zou nog even hebben geleefd. Pogingen  om haar  te reanimeren, mochten niet baten. Het strandseizoen bij Torrevieja was vorige week afgelopen, zodoende waren er geen strandwachten meer aanwezig. (ANP)||https://www.nrc.nl//nieuws/2022/09/21/gevaarlijke-stroming-nederlands-echtpaar-verdronken-in-spaanse-badplaats-bij-alicante-a4142608
2022-09-22||Kunstverzamelaar Ty Scheumann hield van paarden en oude meesters|| Het is uitzonderlijk: een vrouw die Hollandse oude meesters verzamelt. Baukje Coenen, specialist zeventiende-eeuwse schilderkunst bij Sotheby’s in Amsterdam kan zich zo gauw geen ander voorbeeld herinneren. „Ty Scheumann was een bijzonder stoere dame”, zegt Coenen over de Amerikaanse collectioneur. Sotheby’s veilt begin volgend jaar in New York haar verzameling, die vooral bestaat uit in Amsterdam gemaakte schilderijen. Dat het veilinghuis voorstelde een preview van de zogeheten single-owner sale te organiseren op een historische locatie in Amsterdam was voor de erven Scheumann mede een reden om de verkoop aan Sotheby’s te gunnen, zegt Coenen. Om veiligheidsredenen wil het veilinghuis niet in de krant waar die besloten voorbezichtiging wordt gehouden. Van donderdag tot en met zondag is de Scheumann-verzameling vervolgens op afspraak te bezichtigen in het Sotheby’s-kantoor in de hoofdstad. Ty Scheumann,   kunstverzamelaar en paardenfokker. Foto Sotheby’s
 Theiline ‘Ty’ Scheumann overleed in december op 90-jarige leeftijd leeftijd in haar woonplaats Bellevue in de staat Washington. Ze legateerde een stilleven met oesters van Willem Claesz. Heda aan het Seattle Art Museum, een instelling in haar geboortestad waarvoor ze bestuurswerk deed. Twaalf andere werken uit haar verzameling – stillevens en bos-, stads- en zeegezichten van bekende oude meesters als Aert van der Neer, Frans van Mieris en Jacob van Ruisdael – zullen op 26 januari in New York als The Ty Scheumann Collection geveild worden. De opbrengst schat het veilinghuis op minstens acht miljoen euro. Ty Scheumann kwam van goeden huize. Haar grootvader William Pigott richtte in 1905 in Seattle een vrachtwagenbedrijf op dat onder leiding van haar vader Paul uitgroeide tot multinational Paccar, een van de grootste fabrikanten van zware vrachtwagens ter wereld – het Nederlandse DAF is een van de merken van het bedrijf. Haar stiefvader John McCone was tijdens de Koude Oorlog begin jaren zestig directeur van de buitenlandse veiligheidsdienst CIA. Zelf stond Ty Scheumann ook haar mannetje, blijkt uit de necrologieën die begin dit jaar in Amerikaanse media verschenen. Met haar eerste, jong overleden echtgenoot kreeg ze vijf kinderen. Ze hield van het buitenleven: ze jaagde en viste graag, speelde tennis en golf, reed paard, had een vliegbrevet en stak op haar 69ste per zeilboot nog de Noord-Atlantische Oceaan over. Ze hield ook vele huisdieren, waaronder het nijlpaard Gertrude. Frans van Mieris de Oudere,  Een jonge vrouw verzegelt een brief, 1667 Foto’s Sotheby’s In de hippische wereld genoot Ty Scheumann bekendheid als fokker en handelaar. Ze richtte de stoeterij Grousemont Farms op. Daar fokte ze diverse renpaarden van internationaal kaliber die soms voor miljoenenbedragen van eigenaar wisselden. Haar bekendste renpaard, Noble Nashua, won diverse grote Amerikaanse races en werd in 1981 voor 11 miljoen dollar verkocht aan een syndicaat van fokkers. De verzameling Hollandse oude meesters van vrienden van haar ouders, Ed en Hannah Carter (in 2009 nagelaten aan het LACMA in Los Angeles), inspireerde Ty Scheumann om zelf ook te gaan verzamelen.  Baukje Coenen: „Scheumann wilde alleen Hollandse oude meesters van de hoogste kwaliteit. Een steeds ingewikkelder opgave, omdat die schilderijen steeds minder op de markt komen en dan ook nog vaak naar musea gaan.” Topstuk uit de Scheumann-collectie is een genreschilderij van Frans van Mieris de Oudere, een omstreeks 1667 voltooid paneeltje ter grootte van een A4’tje van een jonge vrouw die met een lakstift een brief wil verzegelen. Van Mieris was een fijnschilder die zo nauwkeurig mogelijk de werkelijkheid wilde weergegeven. Dat deed hij in een gedetailleerde stijl, waarbij hij naar verluidt soms penselen gebruikte met slechts één haar. Het portret van de jonge vrouw heeft een richtprijs van 1,5 tot 2 miljoen euro. Nog vijf andere schilderijen kregen van Sotheby’s richtprijzen van rond het miljoen. Een klein boslandschap van Jacob van Ruisdael, een bosgezicht van Aert van der Neer en een Amsterdamse gracht door Jan van der Heyden moeten ieder 1 tot 1,5 miljoen opbrengen. Een schilderij met de walvisvaarder Prins Willem van de Rotterdamse maritiem schilder Lieve Verschuier en een klein, maar fijn zeegezicht van Willem van de Velde de Jongere kregen beide een schatting van 800.000 tot 1,2 miljoen. Behalve van oude meesters en paarden hield Ty Scheumann ook hartstochtelijk van American football. Volgens de Seattle Times keek ze in het weekend voor haar overlijden nog naar het televisieverslag van een van haar favoriete teams, de Seattle Seahawks. Ze verloren met 20-10 van de Los Angeles Rams. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/20/ty-hield-van-paarden-en-oude-meesters-a4142578
